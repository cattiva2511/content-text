P>
		__Артур__ тъй властвал над Бретан*,
	[* __Ст. 1:__ Под Бретан в случая следва да се разбира както Великобритания, където царува Артур, така и континентална Бретан, Франция, където протича действието на романа. За разлика от другите си четири романа тук Кретиен започва своя разказ без пролог — лично встъпление, в което авторът представя досегашното си творчество (_Клижес_), метода си на писане (_Ерек и Енида_), своя меценат или поръчител (_Ланселот, Рицаря на каруцата_; _Персевал или разказ за Граала_), — in media res, тоест направо в сюжета.]
	че станал крал велик, призван
	за храброст пример да ни дава
4	и всеки да му подражава.
	Та този доблестен, смел крал
	на Петдесетница* събрал
	[* __Ст. 6:__ Според _Деяния на светите апостоли_ (2:1-13) на този ден Светият Дух се появил пред апостолите под формата на огнени езици. И други романи на Кретиен споменават този християнски празник: _Ерек и Енида_ (ст. 2131, _Персевал_ (ст. 2791, 8889). Действието на _Ерек и Енида_ започва на Великден, а на _Ланселот_ — на Възнесение. Но в Артуровото рицарско общество тези дати са до голяма степен изпразнени от християнско съдържание. Романната фикция ги използва като хронологически маркери за празненства, отбелязвани според някаква светска традиция. А повествователната функция на тези празници в артуровския роман е преди всичко да изобрази началния тласък на рицарското приключение. Обикновено това става в двора на Артур.]
	отново двора си в Уелс
8	във своя замък Кардуел.
	Следобед* дамите събрали
	[* __Ст. 9:__ В двора на Артур дамите се хранят отделно от мъжете. За този обичай споменават Джефри Монмутски (_История на британските крале_, 1138) и Вас (_Роман за Брут_, 1155).]
	бароните в просторни зали
	и разговори с тях повели
12	я за оспорвани дуели,
	я за несгоди в любовта —
	как скръб у нас поражда тя
	и безпокойства, и тревоги,
16	щом нейните закони строги
	не съблюдаваш, но честити
	тя прави хората, които
	повелите й изпълняват.
20	Уви, те все по-малко стават,
	в предишни времена обаче,
	човекът, който я е тачил,
	бил хвален и обграждан с чест.
24	Но любовта изчезва днес:
	мнозина, без да чувстват нещо,
	твърдят, че обич най-гореща
	изпитват, ала на лъжата
28	най-често къси са краката*.
	[* __Ст. 28:__ Кретиен повтаря разпространената по онова време идея, че миналото е по-добро от настоящето, и я обвързва с упадъка на истинското любовно чувство. Тази идея е литературен топос, който не отразява историческата действителност през втората половина на XII в., когато се утвърждава — именно под влияние на лириката и романа — идеалът за куртоазната любов (т.нар. _fin’amor_).]
	Тук пиша за човек, готов
	да брани своята любов.
	Да, мъртъв рицар, знам все пак,
32	е по-добре от жив селяк*.
	[* __Ст. 32:__ Кретиен цитира известна поговорка (вж. J. Morawski, _Proverbes français antérieurs au XVe s._, Paris, Champion, 1925, №1257), която е особено показателна за разделението между поземлената аристокрация, към която спада и френското рицарство (за разлика от Англия или от Германия, където то принадлежи по онова време към воинското съсловие, а не към аристокрацията), и хората на селския труд. На тях куртоазният елит отрежда най-ниското стъпало в социалната и в ценностната йерархия.]
	Във своето повествование
	насочвам вашето внимание
	към онзи крал, прочул се вред
36	със добродетели безчет.
	Като бретонците, аз смятам
	че вечно тачен на земята
	ще е Артур. През онзи ден
40	във разговора оживен
	се включил всеки рицар в двора,
	но кралят, чувствайки умора,
	когато свършили обяда,
44	придворните си изненадал
	и за да си даде покой,
	до Гениевра легнал той
	в отделна стая и заспал*.
	[* __Ст. 47:__ Дрямката на Артур в момент, когато започва разказ за приключение, се явява вариант на друг мотив от рицарския роман: Артур отказва да яде, докато не се случи нещо необикновено или — най-малкото — докато не чуе разказ за необикновена случка.]
48	Осъдили добрия крал
	бароните, че не приляга
	в такъв ден той от тях да бяга.
	Говорели за любовта
52	отвън до тежката врата,
	на уморения сеньор
	сир Додинел, сир Сагремор*,
	[* __Ст. 54:__ Додинел е известен с прякора Дивака. Персонажът се споменава в по-стари разкази. За Сагремор говорят и други романи на Кретиен дьо Троа (_Ерек и Енида_, _Клижес_). В _Персевал или разказ за Граала_ Сагремор носи прякора Безмерни (Desréé — „Лудия“, „Невъздържания“). За Сагремор споменават и по-късни рицарски романи от XIII век: _Чудесата на Ригомер_, _Кларис и Ларис_, _Ланселот_ в проза.]
	Ке — сенешалът*, сир Говен,
	[* __Ст. 55:__ Сенешалът Ке е втори в йерархията на Артуровия двор. Титлата сенешал (от латинската дума _senescalus_ — „най-възрастният“) се давала на началника на кралската администрация. Премахва я Филип-Август в 1185 г. Според _История на британските крале_ Ке е млечен брат на Артур. По съвет на вълшебника Мерлин Игерна, майката на Артур, заченала при необикновени и незаконни обстоятелства, поверява новороденото на родителите на Ке. В романите на Кретиен дьо Троа Ке олицетворява претенциозност без покритие, невъздържаност, презрително отношение към непознатите рицари и т.н. — качества, несъвместими с рицарската етика.]
56	до тях и рицарят Ивен.
	Във този миг Калогренан*
	[* __Ст. 55:__ В този роман Калогренан е братовчед на Ивен. В романа на Робер дьо Блоа _Боду_ (_Нежният красавец_) от средата на XIII в. Калогренан е племенник на Ивен. Персонажът се среща и в _Ланселот_ в проза — също в ролята на неудачник, убит от Лионел. Според американския медиевист Р.Ш. Лумис (R. S. Loomis, _Arthurian Tradition and Chrétien de Troyes_, N.Y., Columbia University, 1947) името Калогренан произлиза от „Cai lo grenant“ (Кай Мърморкото), тоест Калогренан е двойник на Ке. В романа на Кретиен обаче двата персонажа са ясно разграничени и дори противопоставени.]
	разказвал им с нескриван свян
	за случка, при която сам
60	изпитал бил нечуван срам*.
	[* __Ст. 60:__ Мотивът за срама на неуспелия рицар влиза в симетрична опозиция с мотива за славата, към която се стреми всеки рицар, търсещ приключения.]
	Щом чула младата кралица
	какво разказва този рицар,
	дощяло й се да узнае
64	и тя развръзката каква е,
	от своя мъж се отделила
	и между тях се настанила.
	Със почитание голямо
68	прав станал разказвачът само.
	Но сенешалът Ке тогава
	от яд и злоба вдигнал врява:
	„Калогренан, ах, мили Боже,
72	въобразихте си, че може
	чрез тоз жест да ни засрамите,
	а вие да се проявите
	като галантен и учтив.
76	Показвайки се угодлив,
	целите нашата кралица
	да сметне вас за предан рицар,
	а нас — за нагли горделивци
80	и за разхайтени ленивци.
	Но не от мързел си седяхме,
	а просто ние не видяхме,
	заслушани във този час,
84	че Гениевра е сред нас
	и вие скочихте прав вече!“
	„Ке, май отидохте далече —
	кралицата го укорила. —
88	Какво ли ви е озлобило,
	че тъй сте избухлив по нрав,
	та се изкарвате все прав,
	а пък околните корите?“
92	„Гнева ми, моля да простите,
	ала не се месете тук.
	Щом сбра ни вашият съпруг,
	аз смятам, че сме равни всички.
96	Не съм с изискани привички,
	но според мен е очевидно,
	че нищо, в случая, обидно
	не казах. Нека прекратим
100	с вас спора глупав, незначим,
	преди да стигнем до кавга.
	Кажете, по-добре, сега
	на рицаря да продължава
104	историята да разправя.“
	С тон снизходителен, сдържан
	намесил се Калогренан:
	„Не съм засегнат аз, сеньор,
108	от този безпредметен спор,
	не съм изобщо уязвен.
	И други, по-добри от мен,
	по-умни, че и дваж по-смели,
112	един ли път, Ке, сте посмели
	да клеветите най-безчестно.
	От памтивека е известно,
	че торът е смрадлив, мухата
116	ни дразни, жили ни осата.
	Не се засягам лесно аз
	от злобни хора като вас
	и не изпитвам оскърбление.
120	Кралице, моля разрешение
	аз разказа да прекратя
	и тъй срама да си спестя.
	За мен той днес не е забава.“
124	„О, не! — извикал Ке тогава. —
	Кажете му да продължи,
	защото не на мен дължи
	това той, а на всички тук,
128	дори на вашия съпруг!
	Кралице, няма да ви моля,
	но наложете свойта воля.“
	Кралицата не се сдържала:
132	„От дързостта на сенешала
	не страдайте, Калогренан.
	Аз знам, че Ке е грубиян.
	Той няма да се промени
136	и все ще сипе ругатни.
	Калогренан, не се сърдете,
	историята разкажете,
	от все сърце и аз желая
140	на разказа да чуя края.
	Нали не ще ми възразите?“
	„Кралице моя, щом държите
	ще почна, но това давление
144	ще ме подложи на мъчение.
	По` предпочитам, ваша чест,
	око да ми извадят днес,
	отколкото да продължавам.
148	Но, ако ще се подчинявам,
	знам, че е най-добре словата
	да стигнат първо до сърцата,
	а след това и до душите.
152	В противен случай те прелитат
	покрай мнозина, за които
	посланието им е скрито,
	а думите са само шум,
156	подминат ли сърце и ум.
	Че всяка дума до ушите
	подобно вятър лек долита,
	ала веднага отпътува,
160	преставайки да съществува,
	ако сърцето не желае
	да я поспре и опознае,
	че само то е в състояние
164	да чуе нейното послание.
	За думите единствен път
	до нас остава си слухът:
	той ги приема, след което
168	умът ги праща към сърцето*.
	[* __Ст. 168:__ Преди да влезе в ролята си на разказвач, Калогренан излага своя възглед за това как следва да възприемаме неговия разказ. В това отношение той дублира работата на писателя, който винаги подсказва по нещо за начина на тълкуване на своята творба. Според Калогренан вникването в смисъла на разказа предполага не буквално възприемане със сетивата (ушите и очите), а усещане със сърцето. Тази идея напомня и за думите на Иисус Христос, когато говори с притчи на брега на Генисаретското езеро. Иисус прибягва до иносказателната форма, за да провери кой може да вникне в казаното от него: «Затова им говоря с притчи, понеже те гледат, а не виждат, слушат, а не чуват, нито разбират.» Тъкмо над тях се сбъдва пророчеството на Исаия, което гласи: _С уши ще чуете и няма да разберете; с очи ще гледате и няма да видите. Защото сърцето на тези хора е закоравяло_ (Мат. 13: 13–15, цитирано по новия превод, издание на Българско библейско дружество, 2010). Типологичното родство между слушането на разказ за приключения и възприемането на уроците на Иисус е заложено в сърцето, тоест в съпреживяването на чутото. В концептуален план тази идея, приложена върху четенето на рицарски романи, означава преодоляване на буквалния смисъл и търсене на символични значения.]

		__И__ който иска най-добре
	словата ми да разбере,
	той да ми повери тогава
172	сърце и слух. Аз обещавам
	пред всички вас във тях да няма
	нито лъжа, нито измама.
	Съвсем сам, като прост селяк*,
	[* __Ст. 175:__ Обикновено странстващият рицар се придружава от оръженосец или от друг рицар, негов приятел или възпитаник. И тук, подобно на казаното в стих 32, съзнанието за принадлежност към рицарството се проявява като презрение към селячеството.]
176	преди пет-шест* години пак
	[* __Ст. 176:__ Според други ръкописи премеждието на Калогренан е станало преди 7 или преди 10 години — при всички случаи, твърде отдавна: разказът за срама (ст. 60) нарушава продължителното мълчание за случилото се. И тук Кретиен въвежда този мотив по логиката на опозицията с друг мотив — за успешното приключение, за което дворът на Артур трябва да научи час по-скоро.]
	аз търсех нови приключения
	на кон, с добро въоръжение,
	без страх от никаква опасност.
180	Наслуки тръгнах в път надясно
	и тъй попаднах в лес дълбок.
	Край пътя храсти — шипки, глог —
	като бодлив гъст плет растяха
184	и с шиповете ме бодяха,
	когато аз през тях минавах.
	Цял ден през гъстата дъбрава
	със мъка си проправях път,
188	без храстите й да ме спрат.
	Броселиандската* гора
	[* __Ст. 189:__ Броселиандската гора се намира на полуостров Бретан, Франция. От началото на романа разбираме, че Артур е свикал своя двор в Кардуел, Уелс (ст. 7–8). Нито в разказа на Калогренан, нито в приключението на Ивен не се споменава за прекосяване на морето от Великобритания до Франция. Подобна непоследователност в изобразяването на пространството подсказва, че местата на действие са символични, а не реалистични. Съответствията между пространството на романа и географското пространство са по-скоро изключение, отколкото правило.]
	пресякох. В края й щом спрях,
	видях аз от една могила
192	на половин уелска миля,
	че скромен замък се издига.
	Поех към земната му дига,
	зад нея зърнах ров и мост,
196	а там, като че чака гост,
	сам собственикът му стоеше.
	В ръката си сокол държеше*.
	[* __Ст. 198:__ През XII в. ловът със соколи е бил привилегия на аристокрацията. Соколът е емблема на определен социален статус.]
	Когато поздравих вежливо,
200	той взе юздите услужливо,
	та аз от коня си да сляза,
	и точно седем пъти каза,
	че пътят е благословен,
204	защото е извел там мен.
	Щом скочих аз от своя кон,
	той ми направи лек поклон,
	предложи ми да му гостувам
208	и в замъка му да нощувам.
	Васалът с благите си нрави
	голяма радост ми достави —
	да му даде Бог светли дни
212	за сторените добрини.
	По моста тръгнах след сеньора
	и през вратата влезнах в двора.
	Метална плоча там висеше
216	(от чиста мед* изглежда беше)
	[* __Ст. 216:__ През Средновековието медта е рядък и много скъп метал. Доменните пещи се въвеждат едва през следващия XIII в. Дотогава металите се извличат като в древността — чрез промиване на рудата.]
	и с чук любезният васал
	удари звънкия метал
	три пъти. Топлият му звън
220	отекна над стените вън
	и, щом го чуха, много хора
	се втурнаха към нас на двора
	с желание да ми помагат.
224	Прислужник коня ми веднага
	отведе. И едва тогава
	видях към мен да приближава
	една девойка приветлива,
228	висока, стройна и красива.
	Тя много сръчно и с умение
	сне моето въоръжение
	и ми облече къс халат
232	от тъмносин мек вълнен плат,
	обшит отвътре с хермелин.
	Слугите бързо, до един,
	излязоха от двора всички
236	и ни оставиха самички,
	за моя истинска отрада.
	Тя ме отведе на ливада,
	обрасла със трева зелена,
240	отвред със здрав зид оградена*.
	[* __Ст. 240:__ Зелената ливада и оградата са елементи от топоса за _locus amoenus_ (място за наслада), който куртоазната литература заимства от латинската класическа поезия.]
	Девойката бе деликатна
	и с маниери тъй приятни,
	че аз останах възхитен
244	от хубостта й в онзи ден
	и се усетих как копнея
	да бъда цял живот все с нея.
	Аз бях честит, ала, уви,
248	васалът пак се появи
	и на вечеря ме покани.

		__Пред__ благодушния стопанин
	въздъхнах, но не възразих.
252	На масата се настаних
	и щом таз дева ненагледна
	на стола срещу мен приседна,
	отново тръпка в мен премина.
256	Подир вечеря домакинът,
	баща на тази хубавица,
	ми каза, че отдавна рицар,
	поел да търси приключения
260	не бил във тяхното имение
	като желан гост пребивавал.
	И ме покани той тогава
	когато мога, аз отново
264	да се завърна. «Честно слово!
	Така доволен съм от вас,
	че пак ще дойда!» — казах аз.
	Спах превъзходно през нощта,
268	а моят кон на сутринта
	отвънка оседлан бе вече,
	тъй както миналата вечер
	изрично аз бях пожелал.
272	Простих се с милия васал,
	с прислугата и с дъщеря му
	и с нетърпение голямо
	на път поех. Зад мен далече
276	бе замъкът останал вече,
	когато на една поляна,
	съвсем дълбоко разорана,
	аз диви бикове видях
280	да водят бой. Изпитах страх
	пред битката им упорита.
	Те бясно риеха с копита,
	бодяха се с рога, ревяха.
284	За мен най-страшната заплаха
	от всеки див звяр е бикът.
	Пастирът в онзи странен кът
	бе като мавър — с грозота,
288	каквато трудно на света
	ще срещнеш. С ръст на великан,
	в ръката с тежък боздуган,
	на нисък пън бе той приседнал.
292	Щом приближих и го огледах,
	видях, че е с глава голяма,
	каквато даже конят няма.
	Косата му бе разпиляна,
296	челото — цели два емпана*,
	[* __Ст. 296:__ Ампан — старинна мярка за дължина (около една педя).]
	ушите — с четина покрити:
	като на слон, а пък очите —
	като на кукумявка злобни,
300	с нос котешки, зъби подобни
	на тези на глиган; устата —
	като на вълк, а рамената —
	провиснали. Бе чернобрад,
304	със гърбица и късоврат,
	и с плоско, сбръчкано лице.
	Опрян на пъна, с две ръце
	държеше здраво боздугана.
308	Одеждата на великана
	бе странна — той си беше сложил
	одрани прясно бичи кожи
	и с тях добре се бе загърнал*.
	[* __Ст. 311:__ В описанието на пазача на бикове Кретиен следва условностите за изобразяване на «природния човек», тоест на същество, което живее извън цивилизацията: човешката физика бива сведена не до тази на определено животно, а се явява разнороден сбор от животински черти. Тъкмо в животинската хетерогенност е вложена идеята за човешка грозота.]
312	Когато уродът ме зърна,
	че идвам, бързо се изправи.
	Не знаейки какво ще прави
	и как ще ме посрещне той,
316	макар да бях готов за бой,
	признавам, че изпитах страх.
	След миг аз вече го видях
	как пъргаво, с един отскок
320	се метна той на ствол висок
	петнайсет стъпки. Той мълчеше
	и на див звяр подобен беше.
	Реших, че този мъж голям
324	или е луд, или е ням*,
	[* __Ст. 324:__ Пазачът на бикове се явява своеобразен първообраз на две фигури на по-късни епизоди от романа: 1) на обезумелия Ивен, който живее като безмълвен дивак в гората; 2) на великана Алпен Планинеца, с когото Ивен ще се сражава. От това получаваме известна представа за начина, по който Кретиен изгражда своите персонажи: едни и същи черти определят облика на различни герои. Така зад различията откриваме сходства, а зад сходствата — различия.]
	но все пак рекох да опитам:
	«Какво си ти?» — го аз попитах,
	а той отвърна с гръмък глас:
328	«Човек като човек съм аз.»
	«Какъв човек?» — «Какъвто сам
	ме виждаш.» — «Бих желал да знам
	защо си тук?» — Той най-подир
332	отвърна ми: «Аз съм пастир
	на биковете във гората.»
	«Кълна се в девата пресвята,
	че нивга сам човек не може
336	с тях да се справи. Мили Боже,
	или въже, или ограда
	са нужни за такова стадо.»
	«Без никой да ми е помагал
340	ги гледам. Бик не е избягал
	от тук.» «И как се справяш сам?»
	«От мен изпитват страх голям
	и щом се приближа до тях,
344	се вцепеняват те от страх,
	защото силен съм в ръката
	и щом бик сграбча за рогата,
	останалите със мучене
348	събират се около мене,
	като че молят за пощада.
	Не смеят те да ме нападат,
	но приближи ли някой друг,
352	смъртта си ще намери тук.
	Така чрез страх и сила гледам
	спокойно дивите говеда*.
	[* __Ст. 354:__ Господарят на дивите бикове олицетворява животинското начало у човека. От друга страна, в способността му да укротява силните животни има нещо свръхестествено. По това той се родее с някои келтски герои (например с Луг). Но основната функция на този персонаж е да контрастира с фигурата на рицаря.]
	Сега на свой ред ми кажи
356	ти кой си, но не ме лъжи!»
	«Аз рицар съм. Все безуспешно
	се мъча да намеря нещо,
	но все се скитам бадева.»
360	«Какво ли ще да е това?»
	«Ред приключения, в които
	аз смелостта си да изпитам.
	Кажи ми, моля ти се, честно
364	дали на теб ти е известно
	тук чудо някакво да има?»
	С увереност непоклатима
	той рече: Нищичко не знам*,
	[* __Ст. 367:__ Пазачът на бикове твърди, че не е чувал за приключенията (ст. 361) и чудесата (ст. 365), които търси Калогренан. Всъщност той знае за тях, както се вижда от неговите упътвания, но не е в състояние да ги назове. Така Кретиен внушава, че приключението предполага не само необикновено явление, но и съответен език за неговото изобразяване. Разграничителната линия между природа и култура, очертана първоначално от контраста рицар/говедар, тук преминава по границата между словото, което изгражда смътен образ на реалността, и словото, което я назовава адекватно.]
368	но пък съвет днес ще ти дам.
	Наблизо извор се намира,
	ей там, в гората той извира,
	ала внимавай с него ти,
372	че може да те сполети
	зло, щом не му се издължиш.
	По този път ще продължиш,
	по друг недей се отклонява.
376	Щом стигнеш извора, тогава
	ще видиш — уж кипи водата,
	а хладна е като скалата.
	Над извора е извисено
380	едно дърво вечнозелено.
	Природата го е създала
	тъй прелестно и му е дала
	корона приказна, която
384	разстила сянка над водата.
	На клон, над извора наднесен,
	стакан с верижка е провесен
	и чак до извора той стига.
388	Скала край него се издига,
	тъй възхитителна, тъй чудна,
	че бих ти го описал трудно.
	Параклис малък, но красив
392	ще видиш в горския масив.
	Стакан вода върху скалата
	ако излееш, във гората
	ще почне ураган веднага
396	и всичко живо ще избяга
	от този лес — сърни, глигани,
	а птиците, от страх смълчани,
	ще отлетят. Безброй дървета
400	за миг ще станат на парчета
	от силния и бурен вятър,
	дъждът ще потопи земята
	и върху всички живи твари
404	небето с гръм ще се стовари.
	Измъкнеш ли се невредим,
	се смятай за непобедим*!“
	[* __Ст. 406:__ Вълшебният извор е ключов символ и централно място, което се появява циклично във възлови моменти от еволюцията на героя. Тълкуването на този символ изисква по-задълбочен анализ, който би надхвърлил рамките на една обяснителна бележка. Очевидно Кретиен е заимствал този мотив от англо-нормандския писател Вас, който в _Роман за Ру_ (около 1160; Ру е романска форма на Ролон — основател на Нормандското херцогство в началото на X век) описва извора Берентон като място, където ловците идват лятно време за вода, а разлеят ли я по земята, предизвикват проливен дъжд. Вас няма обяснение за странното явление. Добавя само, че около извора често кръжат феи и се случват много необикновени неща.]
	Сбогувах се и тръгнах аз
408	по пътя в утринния час.
	Препусках и по обед вече
	съзрях дървото отдалече.
	Възправи се пред моя взор
412	огромен и прекрасен бор.
	Бе с толкоз гъсти клони той,
	че даже да вали порой,
	човек под него сух остава.
416	До бора стигнах и тогава
	видях на клон да се поклаща
	стаканът златен — фин, изящен:
	такъв на никой панаир
420	не ще намериш. Най-подир
	видях как в извора водата
	кипи. До него бе скалата —
	огромен изумруд, пробит
424	(той като бъчва бе на вид),
	връз четири рубина сложен.
	Отблясъкът им лесно може
	да затъмни дори зората.
428	Представям ви сега нещата,
	каквито аз сам ги открих*.
	[* __Ст. 429:__ Калогренан назовава прецизно редица елементи от декора, които пазачът на бикове е споменал преди това най-общо: зеленото дърво от указанието на говедаря (ст. 380) се оказва бор в разказа на Калогренан (ст. 412), скалата около извора — изумруд с рубинено дъно (ст. 425), чашата — златна (ст. 418 от оригинала; този детайл не е намерил място в българския превод). Материалният свят променя своя облик според гледната точка и културата на този, който го описва. По това време перспективата в живописта още не съществува. В този смисъл може да се каже, че литературата разполага с по-усъвършенствани похвати за представяне на реалността в сравнение с изобразителните изкуства.]
	До извора се приближих,
	защото исках най-накрая
432	да видя как ще лумне тая
	ужасна буря — ураганът.
	Аз безразсъдно взех стакана,
	вода загребах и без страх
436	върху скалата я излях.
	Май плиснах повече, защото
	чер облак в миг покри дървото,
	вихрушка се изви и ето —
440	светкавица раздра небето
	и заслепен, почувствах как
	валят и дъжд, и град, и сняг.
	Дървета рухваха във мрака
444	и аз реших, че смърт ме чака
	сред гръмотевици, които
	край мен трещяха страховито.
	Но Господ-Бог е милостив
448	и в бурята останах жив.
	По волята му в онзи кът
	небето светна, спря дъждът,
	утихна вятърът и аз
452	щастлив бях в този тежък час,
	че пак настана ясен ден.
	Когато бях от Бог спасен,
	разбрах, че злото се забравя,
456	щом радост ти се предоставя.
	Когато секна онзи дъжд,
	видях на бора изведнъж
	да кацат птици песнопойни
460	по клоните му многобройни:
	те толкоз гъсто го покриха,
	че под перата си го скриха
	и той изглеждаше чудесно.
464	Навред звучаха нежни песни
	от птиците по този бор,
	но всяка в този смесен хор
	си чуруликаше в свой лад,
468	ала в оркестъра пернат
	различните омайни трели
	в съзвучие се бяха слели.
	Когато чух как пеят всички
472	накацали по бора птички,
	изпитах радостно вълнение
	от чудното им изпълнение*.
	Изпаднах в истински захлас,
476	ала внезапно зърнах аз,
	[* __Ст. 474:__ Кретиен дьо Троа конструира вълшебния извор като поредица от контрасти: водата кипи, а е по-студена от лед (някои коментатори смятат, че става дума за газирана вода — обяснение, което пренебрегва поетическото измерение на явлението); разрушителният ураган помита дървета и животни, но миг след това природата се възражда омиротворена и се превръща в земен рай, и т.н. Свръхестествените явления си остават загадка, но в същото време зад тях прозира манихейска визия за доброто и злото, пред които се изправя новодошлият рицар (ст. 455–456).]
	към мен да язди конник с грохот,
	като че десет души в поход
	коне пришпорват подир враг,
480	за да се впуснат в буен бяг.
	Веднага скочих на седлото,
	обзет от силен страх, защото
	като орел, жадуващ кръв,
484	като свиреп, раздразнен лъв*,
	[* __Ст. 484:__ Нападателят на Калогренан е сравнен със свиреп лъв. Това е първият анонс на фигурата на лъва, която впоследствие ще заема централно място в повествованието. И тук наблюдаваме техниката на Кретиен да обвързва образно или смислово персонажи, между които видимо няма връзка. Вж. също бел. към ст.324.]
	се устреми към мене той,
	готов да води тежък бой.
	В държанието му опасност
488	видях. Той викна гръмогласно
	когато наближи: „Васал,
	не помня повод да съм дал,
	да ме нападате с измама.
492	Защо със подлост тъй голяма
	зло сторихте на непознат?
	Помнете, че на този свят,
	щом някой върши злодеяние,
496	го чака грозно наказание.
	От страшната ви буря днес
	опустошен бе моят лес.
	За срамното ви престъпление
500	ви чакат мъст и унижение!
	За тази непростима грешка
	присъдата ви ще е тежка.
	Понесох днес безброй беди
504	и крепостта ми се срути
	от силния проливен дъжд.
	Престъпник сте и нагъл мъж
	и аз ще ви накажа, щом
508	безчинствахте над моя дом,
	и никой с нищо във гората
	не ме избави от бедата.
	В леса и замъка ми, Боже,
512	днес всеки бе на риск изложен!
	Затуй до сетния си час,
	навред ще ви преследвам аз!“

		„__Той__, стиснал копието здраво,
516	пришпори коня и стремглаво
	пое към мен, прикрит зад щита.
	Аз моя също за защита
	повдигнах и видях тогава,
520	че той по ръст ме надвишава
	с една глава. Изпитах страх,
	защото хем по-нисък бях,
	хем моят кон бе дваж по-дребен
524	от неговия. Но обсебен
	от чувството за чест, решен
	да не остана унизен,
	нападнах с копието свое.
528	Уви, не бях му равностоен —
	ударих щита му в средата,
	на копието ми в тревата
	се пръсна на безброй парчета.
532	Видях, с душа от страх обзета,
	че неговото здраво беше
	и явно много то тежеше.
	Чрез него с удар страховит
536	разтресе силно моя щит —
	а щом той удара повтори,
	от стремената ме събори
	и на земята повален
540	се проснах. Мина той край мен,
	като не ме погледна даже.
	Подир това врагът ми снажен
	взе коня ми и си отиде.
544	След моя неуспех, обиден,
	край извора приседнах аз
	и в тъжния за мене час
	зачудих се какво да правя.
548	Бе лудост да вървя направо
	след него и обзет от страх
	на място закован стоях.
	След размисъл и колебание
552	си спомних свойто обещание,
	което вечерта бях дал
	на добродушния васал:
	да ида пак. Не бе далеко,
556	но за да ми е в пътя леко,
	аз, без доспехите, натам
	запътих се, потънал в срам.
	Нощта бе паднала, когато
560	пристигнах в замъка обратно
	и най-сърдечно в тъмнината
	от дъщерята и бащата
	приет бях. Те щастливи бяха
564	подслон под скромната си стряха
	да ми дадат. След таз покана
	аз с удоволствие останах
	да спя във тяхното имение.
568	Слугите им със уважение
	като скъп гост ме поздравиха
	защото, както ми разкриха
	те, всеки воин до този ден
572	убит бил или падал в плен
	край извора в леса. Аз само
	от туй премеждие голямо
	да се завърна жив успях.
576	Аз май на тръгване луд бях
	луд* съм и днес, щом ви разкрих
	[* __Ст. 577:__ Калогренан определя като лудост безразсъдното си приключение при вълшебния извор. Ивен пък го упреква в лудост, задето е мълчал досега. Лудостта в този роман има множество значения и се обвързва с множество персонажи.]
	как от позора се спасих.“
	„Сир — казал му сеньор Ивен, —
580	вие сте луд и според мен;
	и затова не виждам аз,
	щом братовчеди сме със вас,
	защо мълчали сте до днес
584	за случката си в онзи лес.
	На упрека не се сърдете,
	но мой висш дълг е, разберете
	да отмъстя за вас, щом мога.“
588	Ке викнал: „Всякаква тревога
	изчезва, ако се напиеш.
	От мене запомнете вие,
	че виното език развързва
592	и пийналият все прибързва
	да се изкара за герои,
	да казва, че ще влезе в бой
	без страх със Саладин* дори
	[* __Ст. 595:__ Саладин е султан на Сирия. Някои ръкописи на романа споменават не Саладин, а неговия предходник — султана Нуридин, починал в 1174 г. Очевидно преписвачите дават различен израз на чувството си за съвременност — така, както певецът изпълнява в собствен вариант определен музикален мотив. При всички случаи подобно споменаване на видни личности от съвременността (втората половина на XII в.) е анахронично спрямо епохата на крал Артур (VI в.). Анахронизмът е основен изобразителен похват в «античния» рицарски роман (1150–1180), но се среща и в артуровския роман.]
596	и сам ще го опозори!
	Ивен, ще сложите ли броня,
	ще оседлаете ли коня
	и, със развят в ръката флаг,
600	ще тръгнете ли — днес по мрак
	или пък утре — да мъстите?
	Държим да ни уведомите,
	за да сте ни за пример вие
604	как трябва рицар да се бие.
	Вас, рицарю непобедим,
	с възторг навред ще придружим.
	Но ако, драги мой, сън лош
608	сънувате през тази нощ,
	тук по-добре си останете!“
	„По дяволите, Ке, млъкнете —
	кралицата му възразила! —
612	Хем кряскате със всичка сила,
	хем вашият език хаплив
	от бучиниш е по-горчив!
	Езикът ви май ви е враг,
616	щом със обиди, пак и пак,
	залива всички ни навред!
	Да бъде трижди той проклет,
	щом сипе злоба и отрова.
620	Злословите пред нас отново
	и вместо да ви е приятел,
	езикът ви е ваш предател.
	Ако аз бях с език подобен
624	от срам, като предател злобен,
	с вериги бих го приковала
	в решетките на катедрала
	и тъй да бъде заклеймен!“
628	„Кралице — казал й Ивен, —
	да се отвръща на насмешка,
	изречена от Ке, е грешка.
	Със знание и със умение
632	Ке би бил като украшение
	за всеки двор, защото може
	достойно, щом му се наложи,
	на глупост да даде отпор.
636	Не се боя да влизам в спор,
	кралице, с Ке, но честно смятам,
	че по-голяма е вината
	на този, който не успява
640	да се сдържи и се надява
	чрез спор да търси отмъщение;
	той губи чест и уважение.
	А който свой другар напада
644	със всеки би започнал свада.
	Но аз не съм пес, не желая
	да лая, щом друг пес ме лае!“
	След тези думи на Ивен
648	Артур излязъл. Освежен
	от своя сън той вече бил
	и рицарите приближил.

		__Щом__ зърнали, че идва пак,
652	те всички скочили на крак,
	но той веднага им предложил
	да седнат и се разположил
	до Гениевра. С увлечение
656	тя трогващото приключение
	на рицаря Калогренан
	разказала му. Той, смълчан,
	я слушал. В пълния салон
660	в чест на баща си Пендрагон,
	на майка си и своя син*,
	[* __Ст. 661:__ Романът на Кретиен _Ерек и Енида_ споменава Лохол (ст. 1727) като син на Артур (от връзката му с Лизанор, дъщеря на граф Севен). От липсата на обяснения за извънбрачното дете на Артур може да се предположи, че подобни факти не са били изключение в средите на феодалната аристокрация.]
	заклел се този властелин,
	че скоро извора ще види
664	и затова в леса ще иде
	след две недели. Ще нощува,
	а сутринта ще отпразнува
	в онази мъничка обител
668	деня в чест на Йоан Кръстител*.
	[* __Ст. 668:__ Празникът на Йоан Кръстител е на 24 юни, тоест около две седмици след Петдесетница. Разбира се, тези изчисления са твърде приблизителни, защото Петдесетница се определя спрямо Великден, който в различните години се пада на различни дати.]
	Предложил да го придружат
	които искат в този път.
	Щом замисъла му узнали,
672	барони, рицари, васали
	поискали с възторг в душата
	да тръгнат с него към гората.
	Но сред веселие и смях,
676	не виждал никой, че сред тях
	стои объркан, натъжен
	и мрачен рицарят Ивен,
	защото имал намерение
680	там сам да търси отмъщение.
	А според рицарските нрави
	Ке можел пръв да се изправи
	срещу противник на двубой.
684	Но ако се откажел той,
	редът бил на Говен тогава.
	И всеки се съобразявал
	с това. Ивен уверен бил,
688	че със молби би ги склонил
	да му отстъпят тази чест.
	Но той държал сам в онзи лес
	да търси смърт или прослава.
692	Броселиандската дъбрава
	от замъка била далече,
	но той решил, че ще е вече
	след три дни там, ако веднага
696	за път започне да се стяга*.
	[* __Ст. 696:__ Гората Броселианда е далече от Артуровия двор, но не е в отвъдморска страна (Франция). Тя е част от пространството на разказа, който хомогенизира твърде отдалечени едно от друго места. Вж. по този въпрос и бел. към ст.189.]
	Разчитал бързо да открие
	пътечката къде се вие
	сред храстите, подир което
700	той ще поеме през полето
	към крепостта — там дъщерята
	(красива, умна) и бащата
	дано да го приемат също
704	с гостоприемството, присъщо
	на род с безкрайна доброта.
	Ще види после сред степта
	стадата с бикове, пастира —
708	тъй грозен, че дъхът ти спира
	пред уродливия му вид
	на колос, груб и страховит
	досущ като ковач възчерен.
712	След великана ще намери
	стакана, извора, скалата
	и бора чуден със ятата,
	където го очакват хали…
716	Ивен не смятал да се хвали
	пред никой, че не знаел там
	дали ще си докара срам
	или прослава на герой,
720	ако се стигне до двубой.
	Ивен излезнал сам на двора,
	намерил верните си хора
	и наредил, без да се маят,
724	жребеца да му оседлаят.
	Към предан паж той след това
	отправил следните слова:
	„Вземи доспехите ми, меча,
728	че заминавам надалече.
	Ще мина през онази порта,
	която води вън от форта,
	С умерен ход ще ми върви
732	жребецът. Ти не се бави,
	докарай бойния ми кон
	там, дето почва малък склон,
	а после ще се прибереш
736	с жребеца. Да не издадеш
	на никого, че в този час
	на път далечен тръгвам аз.
	Доверие ти имам, знаеш,
740	ала жестоко ще се каеш,
	ако на някой нещо кажеш*!“
	[* __Ст. 741:__ Обикновено рицарят тръгва на приключение със знанието и благословията на Артуровия двор. Тайното начинание на Ивен свидетелства за себичността, характерна за този етап от живота на героя. Ивен иска на всяка цена да успее там, където друг рицар се е провалил.]
	„Сир, моля ви се — рекъл пажът, —
	ще бъда гроб! Сега към склона
744	вървете, аз ще дойда с коня.“
	Ивен след миг поел напред,
	готов за своя братовчед
	мъст да постигне на дуел.
748	Оръжието пажът взел,
	прегледал конските подкови,
	и убеден, че са готови
	за път до сетния пирон,
752	той яхнал бойния му кон
	и се насочил към Ивен.
	А той край път обезлюден
	очаквал пажа с нетърпение.
756	Щом тежкото въоръжение —
	шлем, щит, меч, копие и броня —
	му сложил пажът, яхнал коня
	Ивен и бързо го пришпорил.
760	Той денонощно, без умора,
	в галоп стотици левги минал,
	през планини, реки, долини,
	опасности преодолявал,
764	ала безстрашно продължавал
	да търси онзи лес дълбок
	с пътечката, обрасла с глог
	и най-накрая я открил.
768	Тогава се успокоил,
	че пътят му от тук нататък
	до извора ще бъде кратък,
	че ще открие във гората
772	стакана, бора и скалата
	и че с водата, дето блика,
	сам бурята ще предизвика.
	По късна доба бил приет
776	подобно своя братовчед,
	от щедрия добър васал.
	Когато щерка му видял,
	Ивен разбрал, че по света
780	по ум, по чар, по красота
	и благородни маниери,
	не може друга да се мери
	със нея. И баща й също
784	блестял със качества, присъщи
	на род прославен и велик.
	Уви, човешкият език
	достойнствата им да опише
788	не може — те се дават свише.

		__В__ чудесна стая настанен,
	починал си добре Ивен.
	На сутринта потеглил рано,
792	намерил бичата поляна,
	разпитал след това пастира,
	но гледайки го, не разбирал
	защо и как е сътворила
796	Природата това плашило
	с подобна мутра уродлива.
	До извора, без да почива,
	той стигнал, гребнал от водата
800	и със замах върху скалата
	излял я бързо с всичка сила.
	В миг бурята се разразила,
	задухал вятър изведнъж
804	и завалял проливен дъжд.
	Щом Бог изчистил пак небето,
	дошло и ятото, което
	на бора кацнало. Запели
808	орляците, но не успели
	те да довършат свойта песен.
	Ивен видял как конник бесен
	лети към страшния бунар,
812	със рев, като разгонен звяр,
	и щом пристигнал, без да чака,
	се хвърлил в яростна атака.
	Без страх пресрещнал го Ивен
816	и почнал бой ожесточен:
	те удряли се с всички сили
	и щитовете си разбили,
	а копията им калени
820	не издържали и, строшени,
	се разлетели на парчета.
	Усещал всеки, че обзет е
	от бяс, извадил своя меч
824	и впускайки се в люта сеч,
	нанасял удар страховит,
	разсичал ремък, чупел щит,
	а щом като разбит бил, щитът
828	не служел вече за защита.
	В завързалия се двубой
	хвърчали вред искри безброй,
	и всеки удрял своя враг
832	по рамо, по глава, по крак.
	Не мислел никой за отбрана
	и като две скали вкопани,
	без да отстъпват, всеки бърже
836	врага си искал да довърши
	чрез ударите си жестоки.
	Не удрял никой на посоки,
	а точно в другия се целел.
840	Като разсекли с удар челен
	те ризниците си, видели,
	че целите са в кръв, че щели
	дори със расо на кюре
844	да се предпазят по-добре,
	а не с тез ризници раздрани.
	Макар покрити с тежки рани
	при тази битка страховита
848	те продължили да връхлитат
	без капка страх един към друг,
	разбрали, че пред всеки тук
	стои въпросът само как
852	да просне мъртъв своя враг,
	лишен от копие и броня.
	Не наранявал никой коня
	на другия — в това личало
856	великодушното начало
	на рицарския строг закон,
	че по-красиво е на кон,
	с противника да се сражаваш.
860	Но вражеския шлем тогава
	Ивен разбил и в онзи час
	едва не паднал във несвяст
	врагът, защото острието
864	пробило шлема над лицето
	и му разцепило главата.
	Врагът от болка непозната
	примрял, а кръв като фонтан
868	след удара необуздан
	обляла рицаря ранен.
	Макар че бил зашеметен,
	разбрал той, че след таз атака
872	смърт неминуема го чака,
	и затова решил да бяга.
	Обърнал коня и веднага
	към крепостта се устремил.
876	Над рова мостът спуснат бил,
	отворена била вратата.
	Ивен със ярост във душата,
	в галоп след рицаря поел,
880	подгонил го като орел,
	преследващ чапла в небосклона.
	Безспирно той пришпорвал коня
	и му се струвало, че вече
884	противникът не е далече
	и лесно ще го залови;
	уж го настигал, но уви,
	врагът усилвал своя бяг
888	и, стенейки, избягвал пак.
	Той искал да го усмърти
	или ранен да го плени,
	защото ако не успеел
892	на своя враг да надделее,
	Ке щял да му се подиграва
	и никой нямало тогава
	да го спаси от този срам.
896	Очаквал го позор голям,
	ако обета си не спазел.
	Ивен подир врага си влязъл
	във крепостта. Не срещнал хора
900	по улиците и по двора.
	Препускайки с последни сили
	един след друг, те приближили
	най-неусетно до вратата,
904	която водела в палата.
	Тя уж на вид била голяма,
	ала се виждало, че няма
	как през отвора й да минат
908	един до друг дори двамина.
	Вратата хем била възтясна,
	хем се оказала опасна,
	защото с механизъм сложен
912	капан ужасен бил заложен.
	Над прага й, като махало,
	прикрито острие висяло.
	Смъртта била ужасно близка,
916	когато някой без, да иска,
	докоснел спусъка му скрит.
	Тогава с грохот страховит
	се спускало то в миг от свода.
920	А два капана, скрити в пода,
	когато някой ги допирал,
	врата, по-остра от секира,
	задействали тъй, че да пада
924	като посичаща преграда.
	Ако човек не бил разсечен,
	на вечен плен той бил обречен,
	но който минел по средата
928	единствен влизал през вратата.
	По този безопасен път
	промъкнал се напред врагът,
	защото знаел го добре.
932	Ивен не можел да се спре
	и се протегнал над седлото,
	препускайки напред, защото
	той се надявал, че така
936	ще хване рицаря с ръка.
	Но както следвал своя враг
	докоснал дървения праг
	и сякаш дяволът запратил
940	към нашия герой вратата.
	Тя паднала със страшна сила
	и коня му разполовила,
	ала надвесен бил Ивен
944	напред и бил така спасен
	той, слава Богу, от смъртта*.
	[* __Ст. 945:__ Обикновено рицарят трябва да проявява винаги чувство за мярка и да избягва да умъртвява своя противник. Така е постъпил с Калогренан и пазителят на вълшебния извор: като победител той се задоволява просто да отведе коня на Калогренан. В случая обаче спасителен се оказва стремежът на Ивен да доведе докрай своето превъзходство. Кретиен обаче не обяснява това: внушава го като изтъква колко отблизо Ивен преследва своя противник. Под неговото перо новият жанр — романът — показва, че изразното му средство е не обяснението, а изображението.]
	Но падналата в миг врата
	успяла входа да затвори,
948	а рицарските здрави шпори
	отсякла точно до петите
	и страх голям Ивен изпитал
	от коня щом се строполил.
952	Врагът в туй време се спасил,
	като през втора порта минал
	(изглежда само домакинът
	я знаел). В каменния зид
956	тя като първата на вид
	била и щом той влезнал там,
	затръшнала се с шум голям.
	Изпитал силен страх Ивен,
960	като разбрал, че е пленен
	и е затворен в тази зала,
	която цялата искряла.
	С прекрасни цветове покрити
964	били таванът и стените,
	но как да им се възхищава,
	щом нямал никаква представа
	къде е другият избягал.
968	Ивен, макар че бил смелчага,
	се притеснил, но в тишината
	една вратичка във стената
	отворила се и девица —
972	изящна, мила хубавица —
	излезнала през таз врата.
	Когато го видяла, тя
	му казала с изплашен глас:
976	„Сеньор, страхувам се, че вас
	ужасна смърт ви чака тук,
	ако ви види някой друг.
	Днес смъртоносно бе ранен
980	от някой моят суверен.
	А този някой, знам, сте вие.
	От скръб да се самоубие
	желае неговата дама.
984	Придворните, при тази драма,
	крещят от болка и тъга.
	Те знаят, че сте тук сега.
	Щом кажат верните васали
988	каква съдба са ви избрали
	(плен доживотен или смърт),
	ще дойдат да ви отмъстят.“

		„__Да__ пази Бог! Макар и сам,
992	в плен няма аз да им се дам
	и с тях геройски ще се бия!“
	„Не, аз ще ви спася от тия
	придворни — казала му тя. —
996	Приветствам ви за храбростта,
	че тя достойнство ви придава
	и истински ме възхищава.
	Но аз дължа на вас отплата,
1000	сеньор, заради добротата,
	която вие проявихте
	към мен и ме от срам спасихте.
	Избрана бях преди година
1004	от мойта дама да замина
	във двора на Артур с послание.
	За мен това бе изпитание,
	защото аз по маниери,
1008	уви, не можех да се меря
	с присъстващите там девици.
	Не ме погледна никой рицар,
	ни някой нещо ме попита,
1012	защото бях свенлива, свита.
	Пред мен единствен вие спряхте
	и воля и кураж ми вляхте.
	Познах ви, вие сте Ивен,
1016	а пък баща ви Уриен
	е крал известен и достоен.
	Сир, можете да сте спокоен,
	аз всичко нужно ще направя
1020	от плен и смърт да ви избавя.
	Сега ви този пръстен давам;
	когато ви спася, тогава
	аз пак от вас ще си го взема.“
1024	И без да губи никак време,
	го дала, като обяснила,
	че крие той вълшебна сила,
	както се крие под кората
1028	дървото. Щом човек в ръката
	държи го, той невидим става
	и се от всяко зло спасява*.
	[* __Ст. 1030:__ Мотивът за пръстена-невидимко се среща в митологията и фолклора на различни страни: пастирът Гигес попада в подземния свят и намира пръстен, който го прави невидим и го довежда до царската корона (Платон, _Държавата_, II, 359d — З60b). В _Роман за Троя _(1165) от Беноа Сент-Мор Медея дава на Язон вълшебен пръстен, който го предпазва от опасности и го прави невидим. Мотивът се среща и в келтската традиция, от която най-вероятно Кретиен го е заел. Там феята дарява обичания от нея герой с пръстен-невидимко. В следващ епизод от _Ивен_ героят ще получи и от съпругата си вълшебен пръстен, който да му помага да побеждава в трудни ситуации. Според някои критици (Филип Валтер) дамата на извора и нейната придворна Люнет са производни героини на една и съща фигура — феята от келтската митология, която обитава Другия свят и дарява своя смъртен избраник, при определени условия, с любов и безчетно богатство.]
	Тогава просто няма как
1032	да го открие никой враг.
	Ивен от нейните слова
	зарадвал се, а след това
	тя му отправила покана
1036	да седне на легло, застлано
	с покривка пухена, с каквато
	не са застилали леглата
	и на австрийските херцози.
1040	Решила после да предложи
	на рицаря да се нахрани
	със вкусни ястия, подбрани
	като за много близки хора.
1044	Излезнала и много скоро
	завърнала се там отново
	със ястия съвсем готови:
	петле, опечено на шиш,
1048	една тепсия със сладкиш
	и кана с превъзходно вино,
	покрита с бяло сукно фино.
	След тежкия напрегнат ден,
1052	приел поканата Ивен
	и вкусно ял той до насита.
	Та как за по-добро да пита!
	Току-що той се бил нахранил
1056	и чул, васали със закани
	да го издирват из палата,
	та за сеньора си в отплата
	жестоко да му отмъстят.
1060	Като ги чула как крещят,
	му рекла девата с тих глас:
	„Сеньор, те явно търсят вас
	и вдигат безподобна врява.
1064	Но и покрай вас да минават,
	не ще ви никой тук открие.
	На мястото си стойте вие,
	дори на крачка от леглото
1068	не се отделяйте, защото
	ви пази то. А тази свита
	към залата ни ще налита,
	уверена, че в някой кът
1072	сте скрит. Когато погребат
	трупа, мнозина от тълпата
	под пейките и под леглата
	ще ви издирват. Това явно
1076	ще ви се стори и забавно,
	как те напразно в заслепление
	ви търсят тук за отмъщение
	и ще настане бъркотия,
1080	но няма как да ви открият.
	Не мога друго да добавя,
	пък и не бива да се бавя
	тук повече. Хвала на Бога,
1084	че нещо хубаво ще мога
	да сторя днес заради вас.
	Отдавна чаках този час.“
	От замъка едва успяла
1088	да хукне вън и се събрала
	тълпа пред портите веднага —
	кой бил въоръжен с тояга,
	кой с меч челичен — разгневени,
1092	да търсят мъст били решени.
	Но пред вратите в тоз момент
	те част от кон разполовен
	видели и си рекли: „Явно
1096	е вътре. Трябва незабавно
	да разберем къде той скрит е.“
	Те бързо вдигнали вратите,
	които не една глава
1100	били отсекли. След това
	навътре влезли и тозчас
	на коня другата му част
	видели. Мигом с настървение
1104	се втурнали в туй помещение,
	убиеца за да открият
	и на часа да го убият.
	Но всуе! Кой ли би открил
1108	Ивен? Та той невидим бил.
	И само гледал как бесният
	и как от гняв не се владеят,
	и викат: „Тука няма нито
1112	прозорец, ни врата, които
	да може някой да отвори,
	за да се озове на двора.
	Навънка могат само птици
1116	или среднощни улулици,
	или гризачи да излязат.
	Със здрави пречки от желязо
	прозорците са обковани.

1120		__Нали__, щом нашият стопанин
	излезе сутринта, слугите
	залостиха добре вратите.
	Убиецът е тук, защото
1124	се вижда част и от седлото
	и от разсечените шпори.
	Жив или мъртъв е затворен
	той в залата. Но за беда
1128	нито престъпник, ни следа
	от него не открихме вече.
	От дяволи ли е отвлечен?“
	Ядосани, с юмруци свити,
1132	заудряли те по стените,
	по пейките и по креслата,
	по мебелите и леглата.
	За щастие едно легло
1136	недосегаемо било —
	на него рицарят седял
	и затова той оцелял.
	Царяла страшна дандания,
1140	но ни за миг не спрели тия
	безумци с яките си сопи
	като слепци навред да тропат
	в издирване на ценна вещ.
1144	Сред този яростен бумтеж
	пристигнала прекрасна дама —
	от хубостта й по-голяма
	земята не била видяла.
1148	По своя мъж тя тъй скърбяла,
	че в своето обезверение
	в смъртта си виждала спасение.
	Изпаднала в плен на скръбта,
1152	крещяла като луда тя,
	от жал си скубела косата
	и в миг се свлякла на земята
	в несвяст. Когато се свестила,
1156	неистово, със всичка сила
	тя, в свойта болка без утеха,
	раздрала скъпата си дреха.
	Обхваната от отчаяние,
1160	тя често губела съзнание,
	защото господарят мил
	в ковчег положен вече бил,
	към гроба да го отнесат.
1164	Калугерки във онзи кът
	дошли с вода светена. Свещи
	държали, а сълзи горещи
	замрежвали от скръб очите.
1168	След тях с кадилници отците
	пристигнали, глави навели,
	те според обичая щели
	да отредят богослужение
1172	за божието опрощение
	на греховете. Чул Ивен
	сред ропот необикновен,
	че плач и вопли се надигат,
1176	каквито никой автор в книга
	не е успешно пресъздал.

		__Покрай__ ковчега се събрал
	народ тъгуващ. Кръв червена
1180	внезапно от плътта ранена
	пред погледите им потекла.
	Опечалените си рекли,
	че който го е умъртвил,
1184	във залата се е укрил*.
	[* __Ст. 1184:__ Раната, която започва да кърви в присъствието на убиеца, е мотив от келтската и скандинавската митология. Среща се и в _Перлесваус или Старата книга за Граала_ (нач. на XIII в.), където Ланселот присъства на погребението на рицар, чиито рани прокървяват. Така той бива обвинен в убийството на покойника.]
	Тълпата в каменната зала
	затърсила го побесняла,
	надничали и под леглата,
1188	дордето пот върху челата
	на всички взела да избива
	и целите да ги облива.
	Според поверието, щом
1192	кръв бликне, значи в тоя дом
	убиецът все още скрит е.
	Заудряли те по плещите
	Ивен, но без да подозират,
1196	че на леглото се намира.
	А той да мръдне не посмял.
	От яд народът побеснял,
	че не открива в тази зала
1200	убиеца. Кръвта шуртяла
	и насъбралите се хора
	не спирали да си говорят:
	„Убиецът и в този час
1204	със сигурност е между нас,
	но се укрива тук с магия,
	със чародейство, с дяволия,
	а нас ни вижда и ни чува.“
1208	От мъка взела да бълнува
	сред тях отчаяната дама
	и да крещи: „Дали пък няма
	да се намери, Боже мой,
1212	престъпникът, защото той
	уби тоз, който бе за мен
	най-милият и най-почтен!
	Аз зная, че Ти само можеш
1216	да го откриеш, мили Боже.
	Ако избяга той, ще смятам,
	че само в Тебе е вината.
	Освен Теб, никой досега
1220	подобни болка и тъга
	на мен не ми е причинявал.
	Ти си виновен, че остава
	убиецът скрит в този дом.
1224	От демон или от фантом
	сме омагьосани така,
	че той е на една ръка,
	а никой не го забелязва.
1228	Като страхливец се показва,
	щом се укрива. Подла твар,
	уж смело с моя господар
	се би, а скрит сега стоиш
1232	и от гнева ми се боиш?
	Да можеше във тоз момент
	ти да се появиш пред мен!
	Ти само с подлост и измама
1236	убил си го. Друг начин няма,
	за да успееш. Нивга той
	не би загинал в честен бой.
	Друг мъж, тъй храбър, в този свят
1240	до днес поне не е познат.
	Как, щом си смъртен, ще успееш
	непобедим да надделееш?“
	Останала почти без сила
1244	горката дама продължила
	да плаче в пълно отчаяние.

		__Обхванати__ от състрадание,
	придворните й там не спрели
1248	да търсят, но като видели,
	че само сили ще хабят,
	заели се да погребат
	убития сеньор, когото
1252	почитали. Щом опелото
	приключило по правилата,
	към гроба тръгнала тълпата,
	потънала в печал голяма.
1256	В тълпата не тъжала само
	познатата девойка мила,
	Ивен която бе спасила
	и безучастна на скръбта
1260	при него върнала се тя
	и рекла: „Сир, обезумяла
	тълпа тук беше се събрала —
	подобно глутница те бяха,
1264	навсякъде носа си вряха,
	тъй както търси ловен пес
	следи от дивеч в сенчест лес.
	Уплашихте ли се от тях?“
1268	„Наистина изпитах страх —
	отвърнал той. — Но искам много
	през процепче поне да мога
	да видя антуража злобен
1272	с ковчега как върви към гроба.“
	Но не това била целта му:
	на свитата желаел само
	едно — да изгорят на клада:
1276	и марки той би дал — хиляда,
	че и три хиляди дори,
	та огън да ги изгори.
	Той имал друга цел в главата:
1280	да види дамата, която
	сред всички крачела унила.
	Девойката го настанила
	така, че през прозорче той
1284	да наблюдава в двора кой
	минава, и Ивен можал
	да види със каква печал
	убития оплаква тя
1288	с лице, сломено от скръбта:
	„Ти, Който си на небесата,
	мой Господи, спаси душата
	на този рицар! Господарю,
1292	как смъртоносно ви удари
	човек по-слаб, по-недостоен
	от вас? Не виждам равностоен
	по възпитание и чест
1296	на вас. Приятели до днес,
	сеньор, ви бяха щедростта,
	куражът, героичността.
	Дано светците да склонят
1300	душата ви да приютят!“
	А после, стенейки с глух глас,
	отново паднала в несвяст.
	Ивен, обзет от състрадание,
1304	изпитал искрено желание
	пред нея мигом да застане
	и за ръцете да я хване.
	„На риск е този жест обречен! —
1308	му рекла с глас чистосърдечен
	девойката. — На туй легло
	си стойте. Лудост би било
	да мръднете от този кът,
1312	дорде не се успокоят
	изнервените, гневни хора.
	Те ще се разотидат скоро.
	Сир, ако се съобразите
1316	със мене, няма да сгрешите.
	Тук стойте и си починете
	и през прозореца следете
	отвън как хората вървят
1320	наред-назад по своя път.
	Тук никой не ви забелязва,
	това най-много ви предпазва.
	Недейте произнася думи
1324	прибързани и неразумни,
	че който се увлича лесно
	по авантюри неуместни,
	рисковани и безразсъдни,
1328	той неминуемо ще бъде
	обречен на провал. Мислете
	за себе си и се пазете.
	Със този мой съвет към вас,
1332	доброто ви желая аз.
	Разумният честта си брани
	и на мечти неоправдани
	той никога не се поддава,
1336	а всичко трезво преценява.
	Тук останете, сир! Не бива
	да мръдвате. А аз отивам
	вън, да се включа във тълпата,
1340	че ако види госпожата,
	че край ковчега мен ме няма,
	ще се изложа на голяма
	опасност и обиди груби.“

1344		__И__ тя излязла, без да губи
	минутка даже, а Ивен
	стоял потиснат, угнетен:
	не знаел той какво да стори,
1348	дордето гледал тези хора,
	които трябвало след малко
	трупа да спуснат в гроба. Жалко,
	че от врага си не успял
1352	да вземе нищо!… Как ли щял
	във двора да докаже той,
	че е спечелил този бой?
	„Как бих си защитил честта —
1356	се питал той — пред наглостта
	на Ке? Той вечно ми намира
	недъзи, слабости… и мира
	аз нивга нямам, все успява
1360	за нещо да ме подиграва.“
	А гаврите на Ке гнетели
	Ивен и толкоз му тежели,
	че чувствал болка във сърцето.
1364	Но всъщност то било отнето
	с един замах от Любовта.
	Насладата, която тя
	току-що му била дарила,
1368	би безвъзвратно заличила
	най-тягостното оскърбление.
	Онази дама отмъщение
	преследвала… С такава сила
1372	едва ли би му отмъстила,
	без Любовта фатален удар
	да нанесе. И не е чудо,
	че този удар през очите
1376	се стрелнал право към гърдите*.
	[* __Ст. 1376:__ Топосът за любовта, която прониква през очите и засяда в сърцето на влюбения, води началото си от римските поети Вергилий Хораций и Овидий.]
	Когато си от меч ранен,
	ти, за да бъдеш изцерен
	със билки, трябва помощта
1380	на доктор. Ако Любовта
	засегне те, такава рана
	нанася ти, че тя ще стане
	по-непосилна и жестока,
1384	ако до теб е твоят доктор*.
	[* __Ст. 1384:__ По всяка вероятност тук Кретиен пародира мотива за раната, кървяща в присъствието на убиеца. Вж. бел. към ст.1184.]
	С подобна рана във душата,
	Ивен усещал, че съдбата
	пак болка му е отредила,
1388	щом Любовта се е вселила
	във него. Ако тя попадне
	на лошо място, ден до пладне
	там не стои, а отминава,
1392	за да не се опозорява.
	Но затова пък предпочита
	добри сърца — да е честита,
	да тържествува и сияе.
1396	В такова точно място тя е
	попаднала и е приета
	със чест и с радост непревзета.
	Всесилна Любовта остава,
1400	но често тъй се получава,
	че тя се чувства неудобно,
	щом е на място долнопробно.
	Тогава тя наподобява
1404	на някой, който разпилява
	по пепелище чист балсам
	и не печели чест, а срам:
	към саждите той мед прибавя,
1408	а захарта със жлъч подправя.
	За щастие тя този път
	била попаднала във кът,
	какъвто най й подобава
1412	и укор тя не заслужава.
	След траурния ритуал
	в дома си всеки се прибрал,
	освен онази дама, дето
1416	с жестока болка на сърцето
	не спирала да кърши пръсти
	и най-набожно да се кръсти,
	като четяла многократно
1420	един псалтир със букви златни.
	Пак до прозорчето стоял
	Ивен и в нея поглед спрял.
	С влечение все по-голямо
1424	към страдащата млада дама
	се молел тя да спре да плаче,
	да вдигне своите клепачи,
	на погледа му да отвърне,
1428	внимание да му обърне.
	Ала на Любовта зовът
	вселявал в неговата гръд
	обезверение и смут.
1432	„Дали не съм напълно луд*,
	[* __Ст. 1432:__ Тук Кретиен използва темата за любовната лудост, типична за куртоазната лирика, но я адаптира към ценностната система на рицарския роман. Така лудостта се явява последица от страстта към приключения и от любовното чувство. Епизодът с лудостта на Ивен обединява в едно тези две душевни крайности.]
	щом ме обзема туй желание?
	Та аз убих без колебание
	със меч съпруга й любим.
1436	Как можем да се помирим?
	Нали за нея в този час
	най-мразеният мъж съм аз?
	Да, «в този час» — аз неслучайно
1440	го казах, тъй като е знайно,
	че помислите си жената
	променя често и когато
	с едно желание е днес,
1444	със друго ще е тя нощес
	навярно. Без «навярно»! Зная,
	че няма смисъл да гадая,
	а трябва все да се надявам
1448	и да не се обезсърчавам.
	Дай, Боже, все под нейна власт
	навеки да остана аз!
	Щом Любовта ти не приемаш,
1452	грях на душата си поемаш,
	предателство извършваш, гадост,
	и на сполука и на радост
	не бива да се уповаваш.
1456	Не, аз не ще я изоставя,
	не ще я гледам със ненавист,
	макар че случаят ни прави
	противници. За мен е близка,
1460	щом Любовта така го иска.
	А «мили» ще ли ме нарича?
	Разбира се, щом я обичам.
	Макар че има основание
1464	тя да таи негодувание
	към мен, защото победих
	съпруга й и го убих.
	Щом за вдовицата копнея.
1468	как да изпитвам гняв към нея?
	Ах, колко страдам аз, когато
	коси, по-лъскави от злато,
	тя скубе! Но дали сълзите
1472	ще спрат да капят от очите,
	които са все тъй красиви,
	макар че със сълзи горчиви
	са пълни? Колко ги желая!
1476	Но аз най-много се терзая,
	когато вглеждам се в лицето
	на хубавицата, което
	макар раздрано, е чаровно.
1480	А пък какво е то виновно?
	Такива прелестни черти
	не съм сънувал аз дори.
	В сърцето си усещам болка
1484	когато аз я виждам с колко
	тъга за гърлото се стиска.
	Не би могла тя, и да иска,
	подобен порив да надвие.
1488	Едва ли има друга шия
	по-гладка и от огледало,
	и от най-фините кристали?
	Защо така се изтезава,
1492	защо жестоко продължава
	ръцете си да кърши тя
	и да се удря по гръдта?
	Така тя по-добре разкрива
1496	доколко е била щастлива,
	щом е прекрасна в своя яд.
	Кълна се, че на този свят
	не ще се нивга удаде
1500	Природата да създаде
	жена със красота такава.
	Тя всички други надминава
	със свойта хубост съвършена.
1504	За мен сега е несъмнено,
	че само Бог щом пожелае
	с подобна хубост да ни смае,
	тогаз Природата успява
1508	неща красиви да създава*.
	[* __Ст. 1508:__ Тук Кретиен повтаря една модерна условност: човешката красота е дело на природата, която пък изпълнява Божията воля.]
	Но трудно Бог би сътворил
	пак образ тъй красив и мил.“

		__Така__ Ивен я наблюдавал,
1512	додето с болка размишлявал
	как тя утеха не намира
	и от безсилие примира.
	Какво ли би могъл да стори?
1516	Нали там сам се бил затворил,
	от своята любов пленен,
	но и от вярата лишен
	че някога с успех ще може
1520	копнежа си да й изложи
	или друг да помоли даже
	за чувствата му да й каже.
	Но докато тъй разсъждавал,
1524	видял как тя си заминава,
	и бързо спуснали вратата.
	Друг би поискал свободата
	пред продължителен престой
1528	като в затвор. Но не и той!
	Дори пазач да му отвори
	вратата, да му проговори
	красавицата, за да каже
1532	че е свободен и че даже
	прощава му, че е убил
	в двубоя рицаря й мил,
	не би си тръгнал той оттам,
1536	защото и Любов, и Срам
	задържали го в тоз затвор.
	Ако си тръгнел, на позор
	би се изложил — с какво той
1540	ще потвърди, че е герой.
	Освен туй, влюбеният мъж
	държал поне още веднъж
	да види своята изгора
1544	с риск даже да умре в затвора.
	Обаче милата девица
	при изоставения рицар
	се върнала със намерение
1548	да му достави утешение
	и му дари, каквото искал.
	Но виждайки, че е потиснат,
	тя казала: „Сеньор Ивен,
1552	как мина днешният ви ден?“ —
	„Добре“ — отвърнал той. — „Така ли?
	Тук хора бяха се събрали
	да ви убият, а твърдите,
1556	че сте добре… Нима целите
	да срещнете смъртта?“ — „Не, драга! —
	й отговорил той веднага. —
	Макар че тук в опасност бях,
1560	щастливо чувство изживях.
	Уверен съм, кълна се в Бога,
	че няма никога да мога
	да го забравя.“ — „Хайде, спрете! —
1564	му рекла тя. — Не си мислете,
	че толкова съм оглупяла,
	та скритата ви мисъл цяла
	не виждам! Вашето спасение,
1568	сеньор, е мое задължение
	и затова не се бавете,
	а бързо подир мен тръгнете!“
	Ивен отвърнал й с твърд глас:
1572	„Ни днес, ни утре няма аз,
	като престъпник, крадешката,
	да си замина. Щом тълпата
	отвънка събере се пак,
1576	тогава ще си тръгна чак
	с достойнство и посред бял ден,
	без да се чувствам притеснен“.
	Приемайки решимостта
1580	на рицаря, веднага тя
	във стаичка го настанила.
	А след като Ивен снабдила
	със дрехи и с храна подбрана,
1584	като бретонка-хитрушана
	говорила си с него много.
	Щом мръкнало, си взела сбогом,
	но сетила се изведнъж,
1588	че преди малко този мъж
	признал, че радост непозната
	изпитал бил той днес в душата.
	Била девицата почтена
1592	довереница приближена
	на дамата и би могла
	чрез думи или чрез дела
	спокойно да я утеши
1596	и чрез съвет да й внуши
	как да надмогне горестта.
	При първата им среща тя
	й рекла: „Страдате, госпожо,
1600	но всички знаем, че не може
	непрежалимия съпруг
	да върнете със сълзи тук.“
	„Ако зависеше от мен,
1604	щях да съм с него в гроб студен“ —
	отсякла дамата нещастна.
	„В обезверение опасно
	изпадате, госпожо мила.
1608	Дано даде ви Бог закрила,
	и Той отново ви дари
	с добър съпруг — или дори
	и с по-добър!“ — „Я стига с тия
1612	лъжи и с тази залисия!
	От моя по-добър мъж няма“ —
	отвърнала горката дама.
	„Не, има, ще ви го докажа.“
1616	„Махни се! Прекаляваш даже!“
	„Така е, моля, сподавете
	възбудата си и кажете
	кой би ви защитил земите,
1620	когато на Артур войските
	след пет-шест дена тук пристигнат
	и стан край извора ви вдигнат.
	Това го знаете, защото
1624	и Горската мома* в писмото
	[* __Ст. 1624:__ Горската мома не е известна от други романи. Тук Кретиен я обвързва с конкретна епизодична функция — да обясни как дамата знае за предстоящото идване на Артур.]
	до вас ви е предупредила
	и плана му ви е разкрила!
	Сега остава да решите
1628	как извора ще защитите.
	Недейте плака безутешно,
	защото трябва мерки спешно
	да вземете, че шепа хора
1632	тук имате. Какво ще сторят
	те срещу рицарите смели,
	със крал Артур насам поели?
	Колцина рицари, васали
1636	са тук? Госпожо, те едва ли
	ще ви осигурят защита
	със копието и със щита.
	Уж дръзки са, но кой от тях
1640	жребец възседнал би без страх,
	за да размаха остър меч
	срещу Артур в жестока сеч?“
	Макар че тази дама клета
1644	не се съмнявала в съвета
	на девата, недоверчива
	притворна, че и докачлива
	показала се тя (каквито
1648	са повечето от жените)
	и рекла: „Моя скъп съпруг
	обиждаш, махай се оттук!“
	Девойката навън поела,
1652	но рекла: „Да съм ви подвела
	до днес? Добър съвет ви давам,
	нима зъл упрек заслужавам?“
	Едва тогава госпожата
1656	си дала сметка, че вината
	е в нея и се примирила
	със мисълта, че би открила
	друг рицар, който превишава
1660	мъжа й по кураж и слава,
	ала не искала от друг
	да чуе за такъв съпруг.
	Повярвала, че той все пак
1664	ще дойде… Но кога и как?
	Девойката й нарушила
	забраната и се решила
	отново да я увещава:
1668	„Нелепо е на чак такава
	безсмислена тъга, госпожо,
	да се поддавате. Дай Боже
	да спрете вече да скърбите
1672	и своя чар да възродите.
	С ранг благороден сте и с чест,
	и никак не подхожда днес
	високото ви положение
1676	на траурно усамотение.
	Да, неизбежна е смъртта,
	но храбростта и доблестта
	все още живи са, ей Богу!
1680	А рицари достойни много
	сега се срещат по земята.“
	„Дано ти изгори душата
	в катран, ако ме подведеш!
1684	Ще можеш ли да назовеш
	един мъж само, който има
	достойнства рицарски, сравними
	със тези на мъжа ми?“ — „Ах,
1688	да, мога аз, но ме е страх,
	че ярост пак ще ви обхване
	и че ще чуя пак закани.“
	„Не, няма!“ — „Е, тогава нека
1692	щастлива бъдете навеки
	и Господ-Бог да ви помага!
	Безсмислено е да отлагам
	да ви го кажа — тук сме двете
1696	сами. Ала не ме корете,
	че ще говоря най-открито!
	От двама рицари, които
	кръстосат мечове за бой,
1700	кой е наистина герой —
	сразеният ли или тоя,
	който е победил в двубоя?“
	„Май в клопка искаш да се хлъзна?“
1704	„Не, просто аз се чувствам длъжна
	на истината да заложа.
	Сама разбирате, госпожо,
	че този, който е надвил
1708	мъжа ви, се е проявил
	като по-смел и силен, щом
	успял е в неговия дом
	да го прогони зле ранен.“
1712	„Не, тези глупости на мен,
	нахалнице, недей ги дрънка!
	Безсрамнице, излизай вънка
	и тука да не се вестяваш!“
1716	„Аз не очаквах чак такава
	неблагодарност. Вие бяхте
	спокойна уж и обещахте,
	че няма да се разгневите,
1720	а ето, че не си държите
	на думата. Защо ли аз
	така се доверих на вас?“
	Тя пак отишла при Ивен,
1724	а той стоял обезверен
	и питал се какво да стори
	та с дамата да поговори.
	Пък и не знаел засега,
1728	че бил причина за кавга
	жестока между госпожата
	и между девата сърцата.
	А дамата, изнемощяла,
1732	изобщо през нощта не спала
	и продължила да се пита
	на извора каква защита
	могла би да подсигури.
1736	Упреквала се тя дори,
	че е постъпила ужасно
	с девойката, а всъщност ясно
	съзнавала, че не награда
1740	очаквала е тази млада
	и предана до гроб девица.
	Не от любов към онзи рицар
	тя всеотдайно бе решила,
1744	че господарката си мила
	ще утеши, за да надвие
	скръбта си, и да й разкрие,
	че случай хубав се задава,
1748	че тя напълно заслужава
	да е и в бъдеще щастлива.
	Ако не бе така грижлива
	към нея, щеше ли тогава
1752	девойката да настоява
	да следва нейния съвет.
	Решила тя, че занапред
	към девата добра е редно
1756	по-благосклонно да погледне,
	а и към рицаря, когото
	бе обвинявала за злото,
	което я е сполетяло.
1760	Най-сетне сметка тя си дала,
	че спрямо нея, като дама,
	фактически вина той няма.
	А грешката си щом отчела,
1764	тя мислен разговор* повела
	[* __Ст. 1764:__ Въпросният „мислен разговор“ представлява вмъкнато „тенсо“ — диалогичен жанр в куртоазната поезия, където двама души застъпват противоположни възгледи за любовта или по някой морален въпрос. Въпреки че „тенсо“ е лишен от поетическа стойност, той е показателен за актуалните нагласи в куртоазните среди. Формално „тенсо“ подражава на схоластичния диспут.]
	със рицаря: „Ти може би
	не ще признаеш, че уби
	мъжа ми…“ — „Истина е, аз
1768	сразих го с меч.“ — „Кажи тогаз
	защо? Нима заради мен
	от теб той беше победен?
	Изпитваш ли към мен ненавист?“
1772	„Госпожо, как бих го направил
	заради вас? Бог ме убил,
	ако с такава цел съм бил!
	Как аз бих сторил зло на дама?“
1776	„Разбирам чак сега, че нямаш
	вина и честно си се бил.
	И той теб също би убил,
	ако е можел да го стори.
1780	Кой дръзнал би да го оспори?“
	Така най-сетне госпожата
	разбрала как стоят нещата
	и чувствала, че запламтяла
1784	душата й, но не разбрала
	кой въглените съживява.
	Приискало й се тогава
	да дойде девата… А тя
1788	дошла при нея сутринта
	и с убедителни слова
	се защитавала… Глава
	навела дамата от срам,
1792	но чувствала, че силен плам
	й се разгаря пак в душата.
	Покайвайки се за вината,
	тя, след като се извинила
1796	на девата си, се решила
	да я попита: „Драга моя,
	кажете пак, отде е тоя
	смел рицар, как се казва той?
1800	И ако е от знатен сой
	и не възникне пречка друга,
	аз бих му станала съпруга —
	имение ще има в дар
1804	и ще му бъде господар.
	Най-важно е да се покаже
	такъв, че никой да не каже:
	«Онази ли? Тук всеки знае
1808	коя е и каква жена е:
	омъжи се за онзи, дето
	мъжа й бе пробол в сърцето.»
	«Кълна ви се, госпожо, в Бога,
1812	че този рицар ще е много
	добър съпруг, красив и мил —
	не се е друг такъв родил
	на този свят до днешен ден.»
1816	«А как се казва той? — „Ивен.“
	„Та той е от произход знатен,
	изискан, храбър, деликатен…
	Не е ли син на Уриен*?“
	[* __Ст. 1819:__ Историческата личност Уриен е уелски военачалник на северните брити. Живял е през втората половина на VI в.]
1820	„Да, той му е баща рожден.“
	„Кога ще дойде?“ — След пет дена.»
	«Тъй късно ли? А пък на мене
	се иска той до утре вечер
1824	да е пристигнал тука вече.»
	— И птица да бе, няма как
	за ден да долети тук чак.
	Но аз ще пратя ей сега
1828	да го издирва мой слуга.
	Ако той язди без умора
	ще бъде на Артур във двора
	до утре вечерта.“ — „Не зная
1832	как толкоз дни аз ще изтрая
	сама в очакване тревожно.
	Нима не е все пак възможно
	по-бързо той да го направи?
1836	Понеже месецът изгрява
	отрано, нека и нощта
	превърне в ден, та сутринта
	да бъде вече тук при нас.
1840	Повярвайте ми, че тогаз
	каквото иска, ще му дам.“
	„Не се страхувайте. Аз знам
	какво да сторя. След три дни
1844	той ще се присъедини
	към двора ви. А в това време
	ще трябва спешно да се вземе
	решение каква защита
1848	срещу враждуващата свита
	ще може да осигурите,
	та извора си да спасите.
	От хората ви няма кой
1852	срещу врага да води бой
	и затова ги съберете
	и във очите им кажете,
	че рицар с храброст непозната
1856	учтиво иска ви ръката,
	но че ще вземете решение
	единствено след одобрение
	от тях. И аз ви уверявам,
1860	че рицарите ви тогава
	женитбата ще одобрят,
	защото ще предпочетат
	с отбраната, с туй страшно бреме,
1864	не те, а друг да се наеме.
	Те са страхливи и коварни,
	и толкоз ще са благодарни,
	че със загриженост злорадна
1868	пред вас на колена ще паднат.
	Как този, който се страхува
	от сянката си, ще воюва,
	как той със копие и меч
1872	врага ще срещне в люта сеч?“
	След тези думи госпожата
	отвърнала: „И аз самата
	бях със такова намерение.
1876	Изобщо нямам възражение.
	Но моля ви, не се бавете
	тук повече и направете
	така, че рицарят (дай, Боже!)
1880	да дойде колкото се може
	по-бързо. Аз сега ще чакам
	при свитата, броейки всяка
	минута. Хайде, хайде, драга!“
1884	А пък девойката веднага
	си дала вид пред госпожата,
	че пращала на път слугата,
	но скришом при Ивен се скрила
1888	и своя план му съобщила.
	Докато чакал, всеки ден
	се къпел в банята Ивен,
	тя решела го и му дала
1892	червена мантия, изцяло
	във бисери и във позлата,
	с тока изящна на яката,
	с кесия и с красив колан
1896	от фин брокат златотъкан.
	И след като го пременила,
	на дамата си съобщила,
	че в замъка от път далечен
1900	слугата се е върнал вече.
	„А бъдещият ми съпруг
	кога ще дойде?“ — „Той е тук.“
	„Как, значи е дошъл? Тогава
1904	да идва! Ала да внимава
	тук никой да не го съзре!
	И вие гледайте добре
	днес да не влиза друг при мен.“
1908	Повела девата Ивен
	към стаята, но си прикрила,
	доволството и споделила
	със рицаря, че госпожата
1912	май им усетила лъжата.
	„Сеньор Ивен, — му рекла тя —
	напразна бе ни хитростта,
	защото дамата, за жалост,
1916	кроежите ни е разбрала.
	Жестоко тя ме наруга
	и настоя още сега
	при нея да ви заведа.
1920	Аз сигурна съм, че беда,
	сеньор, не ви очаква там,
	но пък от нея лично знам,
	че във затвор* ще ви държат,
	[* __Ст. 1923:__ Затворът на любовта е друг мотив в куртоазната лирика. По-късно той получава по-цялостни трактовки в _Роман за Розата_ (1230) от Гийом дьо Лорис и в алегоричната поема на Жан Фроасар _Затворът на любовта_ (1371–1372).]
1924	тъй че да й принадлежат
	и тялото ви и сърцето.“
	„Не се боя от туй, което
	тя иска — казал й Ивен. —
1928	Затворът ще е рай за мен.“
	„Тогава дайте си ръката
	и да вървим при госпожата.
	Но ще ви дам един съвет:
1932	ще се държите занапред
	към нея искрено и честно,
	за да понасяте по-лесно
	затворническите несгоди.
1936	Щом този мой съвет ви води,
	дори в затвор не би могло,
	сеньор, да ви се случи зло.
	Да си приятел, означава
1940	да си затворник. С пълно право
	твърди се, че ако обичаш,
	ти сам се на затвор обричаш.“
	Говорейки му все така,
1944	тя водела го за ръка,
	додето те се озовали
	при дамата. Ивен едва ли
	спокоен можел да остане.
1948	Защо тук всъщност е поканен?
	Те с влизането си видели,
	че върху алена постеля
	седяла дамата. Ивен
1952	застинал в ужас, вцепенен,
	защото дамата стояла
	безмълвна като онемяла.
	Той си помислил, че навярно
1956	тя нещо долно и коварно
	крои му. Ала в тоз момент
	чул как с глас доста притеснен
	девойката му рекла: „Ах,
1960	проклета сто пъти да бях
	от Бога, вместо този рицар
	при тази тъжна хубавица
	да бях довела! Аз не знам
1964	защо мълчи той като ням,
	защо стои като вдървен!“
	Тя после дръпнала Ивен
	встрани и заявила: „Няма
1968	да ви ухапе тази дама!
	Сеньор, наместо да мълчите,
	опитайте да се сдобрите,
	да прояви тя добра воля.
1972	На свой ред аз ще я помоля
	за прошка, че й причинихте
	дълбока скръб, като убихте
	мъжа й — Ескладос Льо Ру*.“
	[* __Ст. 1975:__ Според Р. Ш. Лумис името Ескладос произлиза от уелското Карадок, което се среща в редица романи. Льо Ру вероятно е прозвище — Рижавия. Но в текста на Кретиен нищо не потвърждава подобен прякор.
	В три от общо десетте ръкописа на романа съпругата на Ескладос Льо Ру, а впоследствие и на Ивен, се нарича Лодин. Но в ръкописа, по който е направен българският превод, дамата на вълшебния извор остава анонимна. Само веднъж е спомената като дамата от Ландюк (ст. 2153). Тя е единствената централна героиня в романите на Кретиен, която остава неназована — факт, който може да се тълкува като отказ от страна на писателя да изгради цялостен характер. На тази героиня би следвало да гледаме като на съвкупност от функции, произтичащи от ролята й на владетелка на имение, вдовица, съпруга, господарка. Най-спорен е статутът й на любеща съпруга: в отношението й към Ескладос, а и към Ивен надделяват други чувства.
	За отбелязване е, че повечето от женските персонажи в този роман остават неназовани. Анонимността на действащи лица в романите на Кретиен дьо Троа свидетелства за тенденция, която води началото си от „античния“ рицарски роман. В историческите хроники и в епическите песни от XII век почти всички персонажи, в това число второстепенните и епизодичните, носят имена. В тези два жанра собственото име е знак за историчност, който се вписва общия им замисъл — съхраняване на паметта за определено историческо минало и неговата прослава. Появилият се към средата на XII век „античен“ рицарски роман черпи своите сюжети от големите разкази на гръцко-римската античност — _Илиада_, _Тиванци_, _Енеида_ и др. Но по същество това първо течение рицарски романи е чуждо на всякакъв историцизъм. Макар че носят имената на славни антични герои, неговите персонажи обслужват конкретната романна фикция, а не историческата правда или художествения модел от миналото. В тези романи анонимните фигури изобилстват. Новото явление е знак за нова естетическа ориентация, в която на преден план излиза не името, а повествователната функция на персонажа. Кретиен дьо Троа задълбочава тази тенденция. (Вж. програмната, макар и непълна статия на Daniele James-Raoul: „L’anonymat définitif des personnages et l’avènement du roman: l’apport de Chrétien de Troyes“, in Façonner son personnage, Aix-en-Provence, Presses de l’Université de Provence, 2007, p. 135–144.)]
1976	На колене, обзет от смут,
	Ивен към дамата тогава
	обърнал се: „Не се надявам,
	госпожо, днес на снизхождение
1980	и ще приема със смирение
	каквото сте решила с мен
	да сторите от този ден
	насетне.“ — „Ако ви убия?“
1984	„Кълна се, че за мен самия
	това ще е най-висша чест.“
	„Не съм се срещала до днес
	с такъв човек. Под моя власт
1988	поставяте се сам, без аз,
	сеньор, да съм ви задължила*.“
	[* __Ст. 1989:__ В куртоазната любовна етика рицарят задължително се подчинява на дамата.]
	„Госпожо, извънмерна сила
	така ме кара да говоря
1992	и всичко съм готов да сторя,
	за да постигна изкупление
	за тази смърт. Но провинение
	аз всъщност нямам, разберете!“
1996	„Нима? Тогава ми кажете
	да знам как станаха нещата,
	щом не била у вас вината,
	макар че вие моя мил
2000	съпруг в двубоя сте убил.“
	Той казал: „Нямах избор друг
	в двубоя с вашия съпруг!
	Нима убийство е, когато
2004	нападнат си и с меч в ръката
	от смърт и плен се отбраняваш
	и тъй живота си спасяваш?“
	„Напълно прав сте, затова
2008	не взех аз вашата глава.
	Но как аз бих си обяснила
	отде се взе онази сила,
	накарала ви да склоните
2012	безмълвно да се подчините,
	сеньор, на моите желания.
	Ще ви простя без колебание,
	но първо искам да науча
2016	защо така със вас се случи.“
	„Уви, сърцето ми, госпожо,
	това покорство ми наложи,
	и нему подчиних се аз.“
2020	„Кой има над сърцето власт?“
	„Очите.“ „Тях кой подчини?“
	„Тях хубостта ви ги плени.“
	„Каква вина пък има тя?“
2024	„Тя в мен разпали любовта.“
	„Любов? Към кой?“ „Към вас!“ „Към мен?
	Защо?“ — „Защото съм пленен
	от обич: тя в кръвта ми бие.
2028	За мен най-скъпото сте вие,
	от мислите за вас сърцето
	ще бъде цял живот обзето.
	От себе си по-силно вас
2032	обичам и под ваша власт
	съм днес — или ме пощадете,
	или главата ми вземете!“
	„Ще пазите ли с меч в ръката,
2036	сир, онзи извор във гората*?“
	[* __Ст. 2036:__ Гледните точки на персонажите са твърде различни: докато Ивен дава израз на своите чувства, дамата е загрижена единствено да осигури защита на своето имение.]
	„От всеки бих го защитавал!“
	„Добре, да сключим мир тогава!“
	Така те бързо се разбрали.
2040	Вдовицата била събрала
	васалите си на съвет,
	затуй му рекла: „Най-напред
	ще срещнете в онази стая
2044	бароните ми. Те желаят
	да си намеря нов съпруг —
	та той да властва вече тук
	и защитава всички нас.
2048	Приемам брак да сключа с вас,
	защото син сте на крал славен
	и рицар, който няма равен*.“
	[* __Ст. 2050:__ Бракът по сметка, който сключва дамата на вълшебния извор, е типичен по онова време по-скоро за мъжете, които се стремели към ръката на девойка с по-висше социално положение.]
	Така придворната й мила
2052	мечтата му осъществила.
	Но най-доволен бил Ивен
	от станалото в онзи ден
	и към тържествената зала
2056	за среща с пажове, с васали
	отправили се след това.
	Щом влезнал с вдигната глава,
	Ивен ги впечатлил така,
2060	че всеки скочил на крака
	и сред почтителни поклони
	чул как събраните барони
	шептели: „По-достоен няма
2064	за мъж на скъпата ни дама,
	днес само най-отявлен враг
	би бил против подобен брак.
	И римската императрица
2068	за мъж би взела този рицар*.
	[* __Ст. 2068:__ Изразът се среща често в тогавашната литература.]
	Дано до ден-два бъдат тук
	като съпруга и съпруг.“
	Щом вътре влязла госпожата
2072	на малка пейка до стената
	приседнала пред своя двор
	и всеки вперил в нея взор.
	Ивен подире й вървял,
2076	в нозете й да седне щял,
	но тя го вдигнала веднага,
	а после, както се полага,
	поискала от сенешала
2080	пред умълчалата се зала
	за ставащото да говори.
	Той почнал с ясен глас: „Сеньори,
	съседен крал реши война
2084	да води с нашата страна.
	Той иска да ни разгроми,
	да вземе нашите земи.
	Преди петнайсет дни да минат,
2088	ще бъде всичко тук в руини.
	От гибел, за да се спасим,
	защитник е необходим.
	Преди пет-шест години* тук
	[* __Ст. 2091:__ Това времево указание препраща към приключението на Калогренан при вълшебния извор. Излиза, че тогава Ексладос Льо Ру току-що се е оженил за дамата от Ландюк.]
2092	владетелката ни съпруг
	по ваш съвет избра, но той
	загина в смъртоносен бой.
	Днес никой не ни защитава,
2096	а на жена не подобава
	да се сражава с меч в ръката.
	Тя, за доброто на страната,
	мъж трябва пак да си намери
2100	смел, с благородни маниери.
	В момента спешно се налага
	по ваш съвет съпруг веднага
	да вземе, за да защитим
2104	честта си и да съхраним
	зачитания в този край
	шейсетгодишен обичай*.“
	[* __Ст. 2106:__ Обичаят е неписан закон през ранното Средновековие. На него се основава и колективната идентичност.]
	Придворните се приближили
2108	до дамата — те одобрили
	предложената им идея
	и коленичейки пред нея,
	те дали й да разбере,
2112	че тъй ще бъде най-добре.
	След куп молби и увещания,
	уж против своето желание,
	тя рекла им: „Добре, приемам
2116	заради вас за мъж да взема
	до мен приседналия рицар.
	Той с мен, най-клетата вдовица,
	поиска брак да сключи днес,
2120	да брани мен и мойта чест.
	Той благодарност заслужава.
	Аз досега не го познавах,
	ала за него всички казват,
2124	че храброст в битките показва,
	че е прославен суверен
	и син на краля Уриен.
	Днес този мъж от знатен род
2128	с най-благороден произход
	поиска да е мой съпруг.
	За рицаря, приседнал тук,
	сте чували да се говори.
2132	Ивен е той! Реших, сеньори,
	за свой съпруг да го приема.“
	„Госпожо, да не губим време —
	й рекли те. — Не се бавете
2136	и още днес се оженете.
	Ще бъде грях дори и час
	да губим! Вслушайте се в нас!“
	Без съпротива, тя зачела
2140	молбите им, като приела
	да стане всъщност туй, което
	допадало й на сърцето*.
	[* __Ст. 2142:__ Чувствата на дамата към Ивен са изкуствена притурка към основанията й да приеме брак с героя. Всъщност на този брак по сметка тя се решава още преди да го е видяла.]
	Нали най-верните й хора
2144	я молели така да стори.
	Та как не би се съгласила
	и как ли би се усъмнила
	тя в техния добър съвет?
2148	Дори жребец, летящ напред,
	пришпориш ли го, по-бърз става!
	И пред бароните тогава
	те сключили тоз брак желан.
2152	След благослов на капелан
	Ивен и госпожа Ландюк
	били съпруга и съпруг.
	А пък херцог дьо Ландюдет,
2156	известен с подвизи безчет,
	й бил баща. След туй в палата
	се разгоряла веселбата.
	На сватбата дошли прелати —
2160	архиепископи, абати,
	особи знатни и васали
	на празника им се събрали.
	Аз пищността на тържеството
2164	не ще описвам тук, защото
	би ми отнело много време.

		__Чрез__ този брак успял да вземе
	Ивен на рицаря местото
2168	и в замъка, но и в леглото.
	Покойният владетел славен
	почти веднага бил забравен,
	а новият бил оттогава
2172	триж по-ценен и уважаван.
	И продължила веселбата
	все тъй, чак до деня, когато
	достигнала в палата вест,
2176	че до вълшебния им лес
	със извора се бил добрал
	Артур, прославеният крал,
	със многобройната си свита.
2180	Пред свитата реч ядовита
	Ке почнал нагъл, озлобен:
	„Къде е храбрият Ивен?
	Защо не е тук в този час?
2184	Уж се закле пред всички нас,
	че всячески ще отмъсти
	за братовчед си. Смел си ти,
	щом си пиян, а пък не смееш
2188	да кажеш гък, щом изтрезнееш.
	За празните слова едва ли
	Ивен днес някой ще похвали!
	Със храброст славел се голяма,
2192	а доказателства май няма.
	Не само че не е храбрец,
	а е най-обигран лъжец.
	Защо ще ми се хвали той,
2196	че е смелчага и герой
	и ще ме взема за глупак?
	Храбрец е който знае как
	хвалбите тъй да отминава,
2200	че вечно скромен да остава.
	Е, и лъжеца аз разбирам:
	понеже все не се намира
	кой да го хвали, действа сам
2204	без от лъжи да го е срам.
	Пък и защо да го не прави?
	Той спомен няма да остави
	с измислени завоевания
2208	ни в песни, нито във предания.“
	Ала Говен се възмутил
	и липсващия защитил:
	„Ке, стига вече, престанете,
2212	отсъстващия не хулете,
	защото може в този ден
	в нещастие да е Ивен
	и затова да не е с нас!
2216	Той винаги е бил към вас
	коректен.“ „Явно ви досаждам,
	затуй ще спра да се обаждам.“
	Дордето спорили така
2220	Артур стакана взел в ръка,
	напълнил го и го изплискал
	на камъка, защото искал
	да види ще вали ли дъжд.
2224	Пороят рукнал изведнъж
	и скоро след това в гората
	със копие и меч в ръката,
	пришпорил боен кон, решен
2228	да води бой, дошъл Ивен,
	земите си да защитава.
	Напред излязъл Ке тогава,
	защото все желаел той
2232	пръв да се включи във двубой,
	а после друг да продължава
	с противника да се сражава.
	Ке на каприза си държал
2236	и пръв пред краля настоял
	да му окаже тази чест.
	„Добре, Ке, пръв от всички днес
	поискахте това. Разбирам,
2240	че нямам право да ви спирам!“
	И Ке, добре въоръжен,
	пришпорил коня. За Ивен
	дошъл моментът, в който можел
2244	съперника си да изложи —
	той лесно бил Ке разпознал.
	И както всеки щит държал
	в ръката си, те полетели
2248	напред и копията свели,
	с длан, скрита в мека ръкохватка.
	При разразилата се схватка,
	с необуздана стръв подета,
2252	те копията на парчета
	строшили с удари жестоки.
	Парчетата в безброй посоки
	летели. Скрит зад своя щит,
2256	Ивен със удар страховит
	Ке проснал ничком на земята,
	така че шлемът от главата
	на сенешала отхвърчал.
2260	Ивен на него поглед спрял,
	пожалил го, юздите взел
	на коня му и го отвел
	със себе си като трофей.
2264	Тълпата викнала: „Ехей —
	към Ке! — В прахта лежите,
	вий май забравихте шегите
	и упреците озлобени.
2268	Но, хайде, днес ви е простено,
	нали ви е за първи път!“
	Ивен (тъй, както го дългът
	изисквал) с коня се завтекъл
2272	при крал Артур и гордо рекъл:
	„Кралю велик, благоволете
	жребеца да си приберете,
	защото аз не чувствам нужда
2276	да притежавам нещо чуждо.“
	„Но кой сте вие? — казал кралят
	Не мога да ви разпозная.
	Я тежкия си шлем свалете
2280	и името си назовете.“
	„Кралю, Ивен стои пред вас.“
	И всички радост в този час
	почувствали. Ке само там
2284	обхванат бил от гняв и срам.
	На неговото унижение
	за общо удовлетворение
	сам кралят от сърце се смял.
2288	Говен от радост засиял,
	защото като брат рожден
	обичал и ценял Ивен
	и в кралартуровата свита
2292	пред всички него предпочитал.
	Артур поискал да узнае
	от рицаря Ивен каква е
	причината, зарад която,
2296	след като много бил препатил
	и куп злини преодолял,
	при него се е озовал.
	Подробно доблестният рицар
2300	разказал как една девица
	спасила го след тежък бой,
	от нея как получил той
	и пръстен със вълшебен камък,
2304	как после с вражеския замък
	се е сдобил чрез брак щастлив.
	Ивен поканил с тон вежлив
	Артур да му окаже чест
2308	да му гостува с двора днес.
	Приел с възторг добрият крал
	и даже лично пожелал
	със свитата си осем дни
2312	в двореца да се настани.
	Благодарил Ивен и ето,
	веднага всички на конете
	към замъка се устремили,
2316	препускайки със всички сили.
	Понеже водел хора знатни,
	той пажа-соколар изпратил
	напред, да съобщи в палата
2320	да се подготви госпожата,
	че идва с гости най-отбрани.
	Щом чула кой е той поканил,
	съпругата била щастлива,
2324	че крал Артур при тях отива.
	Разпоредила се веднага
	да срещнат както се полага
	такъв гост — важен и прославен.
2328	Побързал всеки да направи
	каквото доблестната дама
	му рекла, за да се отсрамят
	пред краля. Нейните васали
2332	коне испански оседлали
	и се понесли с тях напред
	Артур, по дворцов етикет,
	да срещнат, правейки шпалир.
2336	Щом го видели, рекли: „Сир,
	добре дошъл сред нас бъдете
	и в замъка се настанете
	със достолепната ви свита!“
2340	Щом влезли, с радост и възхита
	ги поздравили всички хора,
	а вътре улиците, дворът
	с килими вред били застлани
2344	във чест на гостите избрани.
	И заради горещината
	над всички сгради край палата
	били раздиплили коприна —
2348	на сянка гостите да минат.
	Щом вътре групата въвели
	от гръм по-силно заехтели
	тръби, рогове, барабани,
2352	цимбали, флейти и тимпани.
	Девици в хор запели песни,
	а с изпълнения чудесни
	се проявили куп жонгльори.
2356	Слуги, придворни и сеньори
	посрещнали с възторг голям
	Артур и свитата му там.
	И дамата се появила
2360	в наметка с хермелин и свила,
	достойна за императрица.
	Блестяла в нейните къдрици
	и диадема със рубини.
2364	Чертите й прекрасни, фини
	излъчвали такава радост,
	че тя била във свойта младост
	и от богиня по-красива.
2368	Подире й тълпа щастлива
	Артур приветствала в захлас:
	„Щастливи сме, че е сред нас
	крал, като който няма втори!“
2372	Не смогвал той да отговори
	на всички, но видял тогава,
	че дамата се приближава,
	с ръка към стремето посяга…
2376	Артур от коня си веднага
	чевръсто скочил на земята
	и чул гласа на госпожата:
	„Благословен да е тоз ден,
2380	защото вие и Говен
	приехте да ни посетите!“
	„Госпожо — рекъл той с възхита, —
	все тъй пленителна бъдете
2384	и радостен живот водете!“

		__Галантно__, според етикета,
	прегърнал я, а тя обзета
	от радост също го прегърнала
2388	и тъй при свитата се върнали.
	Не съм чул нийде някой друг
	с гостоприемство като тук
	да е посрещан по света.
2392	Не ще описвам щедростта,
	ни грижите им изобилни,
	че думите ми са безсилни.
	Ще ви разкажа аз все пак
2396	за нещо любопитно: как
	с добрата воля на съдбата
	съюз на слънцето с луната
	настъпил. За кого говоря?
2400	За онзи рицар, който в двора
	блестял със храброст, с ум и чест,
	каквито никой рицар днес
	във кралството не притежава.
2404	И както слънцето огрява
	с лъчите всички, тъй и той,
	с прославата си на герои —
	над всички рицари блестял
2408	и служел им за идеал.
	Сега ще разберете вие,
	че зад луната пък се крие
	девица мила и почтена,
2412	с неземна хубост надарена
	и със коса като смола.
	На всички в замъка била
	известна с името Люнет*.
	[* __Ст. 2415:__ Етимологията на името Люнет е била предмет на множество хипотези. Най-съответстваща на контекста на романа е тази на Р. Ш. Лумис: Люнет означава „малка Луна“. Така може да се обясни и внезапното привличане между Люнет и Говен. Келтските корени на Говен препращат към героя от _Мабиногион_ Гури, наричан също Гуалткурин — „Коси от слънчев лъч“. Спорел някои романи (например _Смъртта на крал Артур_) силата на Говен нараства по обед, когато слънцето е в своя зенит.]
2416	Със добродетели безчет
	блестяла и сеньор Говен
	от хубостта й бил пленен*.
	[* __Ст. 2418:__ Рицарите на Кръглата маса обикновено са обвързани сърдечно с една-единствена дама. В това отношение Говен е изключение: заради многобройните си и мимолетни сърдечни връзки някои коментатори го наричат „рицарския Дон Жуан“. Тук любовният „роман“ на Люнет с Говен е по-скоро блед отзвук от любовната страст на Ивен по дамата от Ландюк. Този похват на верижно влюбване ще влиза в честа употреба във френската комедия от епохата на класицизма. Но и в романа на Кретиен този епизод има ако не откровено комичен, то най-малкото чисто развлекателен характер. От тази любов не ще последва нищо важно за развоя на събитията в романа.]
	„Приятелко — й казвал — мила“,
2420	от смърт защото е спасила
	Ивен. На смелата девица
	обрекъл се тоз храбър рицар
	и обещал да й помага.
2424	Разказала му тя веднага
	как първо в каменната зала
	Ивен от смърт е отървала,
	и как тя след известно време,
2428	след увещания големи,
	склонила госпожа Ландюк
	Ивен да вземе за съпруг.
	При чутото се просълзил
2432	от смях Говен и заявил:
	„Дарете ме със тази чест
	да бъда рицар ваш от днес,
	в добро и зло, във всеки час
2436	ще бъда винаги до вас.
	Дано един ден не решите
	с друг рицар да ме замените.
	Бъдете вечно моя дама!“

2440		__Тя__ със признателност голяма
	отвърнала му и обет
	си дали те, че занапред
	във дружба дните им ще минат.
2444	А в тоз момент над шейсетина
	красавици от знатен род
	с най-благороден произход,
	развличали се в кръшен смях.
2448	А и мъжете редом с тях
	се веселели: със милувки,
	с прегръдки нежни и с целувки
	забавно празникът минавал.
2452	Но най доволен бил тогава
	Ивен, защото бил успял
	с достоен прием своя крал
	да срещне. А жена му мила
2456	такива грижи проявила,
	че някой би ги взел за зов
	към авантюри и любов.
	Уви, вред шества глупостта —
2460	не е любов учтивостта!
	Ако на някого се струва
	любезността любов, рискува
	да бъде обявен за смешен
2464	заради извода си грешен
	и тъй отблъсква добротата.
	А седмицата във палата
	преминала в игри, веселие
2468	и възхитително безделие —
	в горите ходили на лов,
	в потоците на риболов
	или на излет по земите
2472	и замъците, придобити
	чрез брака на Ивен наскоро.
	Развличали се всички хора
	с най-ведри чувства във душата.
2476	Настъпил край за тържествата
	и крал Артур решил тогава
	на дълъг път да се отправи.
	Ала преди да си заминат,
2480	придворните му домакина
	обсипали с молби безброй
	да тръгне с тях на път и той.
	Заубеждавал го Говен:
2484	„Нима, приятелю Ивен,
	от тези сте, които бракът
	заставя да избягват всяко
	предизвикателство? За срам
2488	е който се отказва сам
	от съществуване достойно,
	за да живее по-спокойно.
	Когато доблестният рицар
2492	си има дама хубавица,
	туй повече го задължава
	да търси почести и слава.
	Загубва нейната любов
2496	мъжът, ако не е готов
	заради нея да се бори
	и подвизи безчет да стори.
	Строшете брачните окови,
2500	ще идем на турнири нови
	с триумф там да се отличите,
	а не ревнив тук да стоите.
	Елате! Рицарят воюва
2504	дори главата да му струва*.
	[* __Ст. 2504:__ Говен увещава Ивен да тръгне с него в търсене на приключения и турнири, защото бездействието (recreantise) е пагубно за рицаря. Пред същата дилема е изправен и Ерек от романа _Ерек и Енида_, но със съществената разлика, че Ерек тръгва на път със съпругата си Енида, докато Ивен ще предпочете компанията на Говен.]
	В двубои смело се впуснете
	и нова слава спечелете.
	Не чакайте. С мечтите само
2508	не се постига чест голяма*.
	[* __Ст. 2508:__ И тук Кретиен перифразира известна поговорка (вж. Моравски, цит.съч., №136).]
	Държането ви ме тревожи,
	а мъжката ни дружба може
	и да пострада, но не смятам,
2512	че точно в мен ще е вината!
	Когато дълго продължава,
	насладата ни отегчава
	и често много ни дотяга.
2516	Ала когато се налага
	да я постигнем търпеливо,
	това ни прави по-щастливи.
	Да чакаш радост в любовта,
2520	туй означава във жарта
	дърво зелено да се хвърли.
	Изпърво то ще се опърли,
	а след това ще запламти.
2524	Когато с нещо свикнеш ти,
	е трудно да се разделиш
	със него, даже да държиш
	да стане. Ще ви кажа честно —
2528	и аз не бих напуснал лесно
	жена тъй хубава. За Бога,
	бих се побъркал от тревога
	от болка и от притеснение
2532	да взема трудното решение!
	Човек съвети бързо дава,
	но с тях не се съобразява,
	когато лично го засягат.
2536	Съветниците най дотягат,
	когато проповеди казват,
	а те самите не ги спазват*.“
	[* __Ст. 2538:__ Думите на Говен от стих 2513 насам са набор от морализаторски клишета. Връзка между тях не следва да се търси. В конкретната повествователна ситуация те си остават чуждо слово, реторическо украшение (_ornatus_).]
	Така Говен през онзи ден
2540	съветвал рицаря Ивен.
	Той доводите не оспорил,
	но искал първо да говори
	с жена си — щом не възразява,
2544	за зло или добро, тогава
	и той в Бретан би се завърнал.
	Ивен веднага се обърнал
	към своята съпруга млада
2548	със страх, че ще я изненада,
	и рекъл: „Драга ми съпруго,
	кълна се, че освен вас друга
	за мен по-скъпа в тоз свят няма.
2552	Отправям ви молба голяма
	да сторите това, което, което
	желае с трепет днес сърцето
	Жена му, отзивчива, мила,
2556	на своя мъж не възразила,
	но пожелала да узнае
	все пак молбата му каква е,
	а след това да обещава.
2560	Ивен признал, че се надява
	в турнири нови да се бие
	и с почести да се покрие,
	та за страхлив* да го не смятат.
	[* __Ст. 2563:__ Оригиналът използва думата «recreant» (бездеен) — тежко провинение за един рицар. Вж. бел. към ст.2504.]

2564		«__Вървете__ — рекла госпожата, —
	но се върнете след година.
	Свети Йоан като отмине,
	ви давам осем дни и нощи.
2568	Ако след този срок все още
	ви няма, любовта ми, скъпи,
	на злоба място ще отстъпи.
	Да, любовта ни е залог
2572	за продължителния срок.
	Аз дадената дума спазвам
	и никога не я погазвам.
	Ако в уречения ден
2576	не сте си в замъка до мен,
	кълна се, ще ме хване яд
	и ще ви чакат шах и мат*.»
	[* __Ст. 2578:__ Условията, които поставя дамата, подхождат повече на феите от приказките, отколкото на героините на романи, в които се наблюдава първоначално психологическо правдоподобие.]
	Щом чул това, се просълзил
2580	Ивен и тихо промълвил:
	«Голям е този срок, госпожо!
	Заклевам се, че ако можех
	да се превърна в гълъб, аз
2584	летял бих всеки ден до вас.
	Надявам се, че Господ-Бог
	ще ни отсъди по-къс срок.
	Уви, човекът предполага,
2588	но само Господ разполага
	и никой никога не знае
	какво съдбата му вещае.
	Но ако бъда аз пленен
2592	или от болест повален,
	нали над мен ще се смилите
	и срока ще ми продължите?»
	«Ако тъй стане (не дай, Боже!),
2596	естествено, че ще отложа
	аз уговорения срок,
	и злото, рекъл ли е Бог,
	ще ви отмине, щом съм аз
2600	в мечтите ви. За добър час
	тоз пръстен, мили, си сложете
	и тайната му запомнете:
	във камъка се крие тя.
2604	Ако сте верен в любовта,
	той по-добре и от стомана
	ще пази вас от всяка рана
	и непрекъснато ще бди
2608	да не ви сполетят беди.
	Додето любовта е жива,
	от злото той ще ви прикрива*.
	[* __Ст. 2610:__ Подобно на пръстена от Люнет (вж. бел. към ст.1030), и пръстенът на дамата на Ландюк е вълшебен атрибут на героиня, чийто първообраз е вероятно фея или божество от келтската митология. Кретиен използва мотива за вълшебния пръстен, дар от съпругата, не за да обясни как героят става неуязвим и побеждава неизменно, а като символ на доверие от страна на дамата. Затова по-късно, когато Ивен нарушава дадения обет да се върне до една година, дамата оттегля своето доверие и първият й жест е да си вземе пръстена обратно чрез своята пратеничка.]
	Единствено на вас до днес
2612	оказвала съм тази чест
	като залог за любовта ми.»
	След думите добри и прями
	през сълзи те си взели сбогом.
2616	Артур решил, че чакал много
	и че е вече крайно време
	на път далечен да поемат.
	Разпоредил веднага кралят
2620	конете да се оседлаят.
	След малко рицарите смели
	на път отново пак поели.
	Как да опиша в онзи ден
2624	потеглянето на Ивен?
	С прегръдки, сълзи и милувки
	и с парещи от страст целувки
	той със жена си се простил
2628	и тръгнал тъжен и унил.
	Край дамата се насъбрали
	в кортеж девици и васали
	със крал Артур да се сбогуват,
2632	преди оттам да отпътува.
	Но нямам време да опиша
	аз този миг така възвишен.
	Артур видял скръбта голяма
2636	на ронещата сълзи дама
	и с добротата си присъща
	той я помолил да се връща
	и, нажалена и унила,
2640	с мъжа си тя се разделила.
	Ивен със горестно лице
	оставил своето сърце,
	душата си неутешима,
2644	при своята жена любима.
	И само неговото тяло
	след крал Артур едва вървяло.
	Но тяло без сърце, уви,
2648	нима могло би да върви?
	Кой виждал е такова чудо?
	Но ето че, макар и трудно,
	напред Ивеновото тяло
2652	и без сърце все пак вървяло —
	да си остане то решило
	и с тялото не продължило.
	Добре живеело сърцето,
2656	а тялото било обзето
	от вездесъщата Надежда,
	че ще се съберат. Изглежда,
	че то в Надеждата все пак,
2660	незнайно ни кога, ни как
	като сърце се е вселило*.
	[* __Ст. 2661:__ От куртоазната поезия мотивът за любовната мъка като раздяла между тялото и сърцето преминава в романа. Освен въпросния пасаж от _Ивен_, типичен пример в това отношение е и един роман от края на XII век, _Амадас и Идоан_, чийто герой страда от отсъствието на своята любима и се определя като «тяло без сърце» (ст. 699–700), а авторът коментира, че най-лошата участ за едно сърце е то да стане «скиталческо», тоест да се отдалечи от тялото.]
	Но тя, уви, не се свенила
	на клетвите да не държи.
2664	Сърцето с подлост и лъжи
	подвела срока да не може
	да спази и да го изложи.
	Оставил си Ивен жената
2668	в дома и със Говен страната
	кръстосвали на длъж и шир
	и нийде нямало турнир,
	във който да не се представил
2672	и с храброст да не се прославил,
	защото винаги в двубой
	излизал победител той
	за радост на Говен. В безчет
2676	турнири победил навред
	Ивен и срокът бързо минал.

		__Че__ почва втората година
	Ивен така и не разбрал.
2680	През август крал Артур събрал
	в град Честър* своя двор… Но ден
	[* __Ст. 2681:__ Става дума за английския град Уинчестър, който по времето на Кретиен е бил своеобразна втора столица на Великобритания, след Лондон. И тук наблюдаваме неправдоподобно споменаване на местата на действие: от една страна, дворът на Артур е в Уелс, от друга, приключенията на Ивен протичат в континентална Бретан.]
	преди това в турнир Ивен
	се бил — там слава на герой,
2684	според мита*, спечелил той.
	[* __Ст. 2684:__ Оригиналът използва формулата «разказът гласи» (li contes dist), с която авторът поставя своя роман под знака на друг източник. В естетиката на средновековната литература оригиналността не е ценност. Критерий за стойност на творбата е тя да черпи своя сюжет от стари извори. Затова авторите често прибягват до така наречената литературна мистификация — похват, при който авторът приписва своята творба на друг, най-често анонимен автор — или до формули от типа на «разказът гласи». Доколкото литературната мистификация или формулировки като въпросната са крайно неопределени, имаме основание да разглеждаме този похват като прикриване на автора и на първоизточника. На преден план излиза текстът, който публиката възприема непосредствено. В този смисъл формулата «разказът гласи» може да се тълкува и като автореференциален: текстът утвърждава единствено себе си като смислообразуваща инстанция.]
	С Говен в нощта, щом паднал мрак,
	те си устроили бивак
	извън града, че не желали
2688	да бъдат в свитата на крал и
	потърсили усамотение.
	Но да изкаже поздравления
	за подвизите многобройни,
2692	със група от най-славни воини,
	сам крал Артур дошъл при тях*.
	[* __Ст. 2693:__ Още в първия си роман _Ерек и Енида_ Кретиен въвежда ситуация, при която не рицарят се представя пред Артур, за да му отдаде своята почит, а обратно — Артур се придвижва, включително и със своето обкръжение, до мястото, където се намира героят, за да му засвидетелства своето уважение. Смисълът на тази ситуация ясен: със своите подвизи героят е станал своеобразен център на рицарството, около който вече гравитира и кралският двор. Мотивът се среща и в _Персевал или разказ за Граала_. Използван е често и от подражателите на Кретиен дьо Троа.]
	Сред приказки, шеги и смях
	Ивен внезапно пребледнял,
2696	досещайки се, че бил дал
	на своята жена обет.
	От угризения обзет,
	че е излъгал свойта дама
2700	изпаднал той в тъга голяма,
	не се сдържал и от очите
	от срам потекли му сълзите.
	Тогава страдащият рицар
2704	видял, че някаква девица
	лети към шумния им стан,
	възседнала един кон вран.
	Пред тях се спряла и веднага,
2708	без някой друг да й помага,
	тя скочила от стремената.
	Щом разпознала сред тълпата
	Артур, наметката свалила,
2712	почтително се поклонила
	и в шатрата пред него спряла.
	За миг не се поколебала
	и казала, че има чест
2716	от господарката си днес
	да поздрави Артур, Говен
	и всички други без Ивен,
	защото бил голям хитрец,
2720	лъжец, мошеник и подлец
	защото, паднал под властта
	неудържима на страстта,
	обета си е той забравил
2724	и дамата е изоставил.

		«__Той__ чувствата на мойта дама
	погази с подлост и измама.
	За него всичко бе игра,
2728	с жена си той се подигра,
	като с грабителски ръце
	открадна нейното сърце,
	хитрувайки, че от любов
2732	да стори всичко е готов.
	Но истинският влюбен знае,
	че взетото сърце мечтае
	със другото да се сберат
2736	и заедно да затуптят.
	Крадците само се преструват,
	че силни чувства ги вълнуват
	и лъжат другите, додето
2740	отнемат им със взлом сърцето.
	Ивен жена си оскърби
	и нейното сърце разби,
	защото в срок не се завърна
2744	и клетото сърце не върна,
	напук на рицарските нрави.
	Ивен, ти лесно май забрави,
	че срокът бе една година.
2748	Свети Йоан отдавна мина.
	Тоз празник бе определен
	за краен срок — на този ден
	да си пак в своя дом, нали!
2752	Ивен, ти всичко провали
	и от това най-много страда
	сега съпругата ти млада.
	На срока дните в свойта стая
2756	тя отбелязваше — да знае
	до края колко й остават.
	Щом някой влюбен е, тогава
	за другия все мисли той
2760	и няма ден и нощ покой.
	Животът става немислим
	далече от човек любим.
	Но ти със своите игри
2764	предаде всички ни, дори
	довереницата — онази,
	която те от смърт опази.
	Ти дамата ни оскверни
2768	и на обета измени.
	След сторените й обиди
	тя не желае да те види,
	а пръстена й — ценна вещ,
2772	държи чрез мен да й дадеш
	обратно!» Гневната девица
	ругала смаяния рицар,
	а после от Ивен насила
2776	тя бързо пръстена свалила.
	Със всичките си взела сбогом,
	но без Ивен, защото много
	го мразела и тя самата
2780	за подлостта към госпожата.
	Объркан, страдащ, унизен,
	отчаян и обезверен,
	обхванат от небивал срам,
2784	той искал да остане сам,
	във вдън земята да се скрие,
	та никой да не го открие,
	направо да потъне в ада
2788	и там в безмълвие да страда.
	Ивен жестоко се винил,
	че на жена си причинил
	злини, че щастието вече
2792	сам той прогонил е далече.
	След тежката самоприсъда
	за сир Ивен животът бъден
	бил от смъртта дори по-страшен.
2796	Съвсем покрусен и уплашен,
	че вече трудно се владее
	и има риск да полудее,
	излязъл. Кой да предположи
2800	какво душата му тревожи,
	че да го спре? Ивен навън
	в нощта като в кошмарен сън
	поел — със болка във душата
2804	и със световъртеж в главата,
	като същински луд. И ето,
	че той, вървейки през полето
	и не намирайки утеха,
2808	разкъсал новата си дреха
	и хукнал гол. След час, след два ли
	смутени рицари, васали
	потърсили го по мерите,
2812	в градините и из горите,
	но никъде не го открили.
	Той, както тичал с всички сили,
	не щеш ли, срещнал сред нивята
2816	младеж с лък и стрели в ръката.
	И всичките му пет стрели
	по-остри от бръснач били.
	Ивен за миг се посъвзел,
2820	оръжието му отнел
	насила, въпреки че бил
	отпаднал духом и унил
	и че напълно бил забравил
2824	какъв е и какво е правил.
	Така, с лъка и със стрелите,
	той се преселил във горите,
	като дивак живял от лов
2828	и дивеча ядял суров*.
	[* __Ст. 2828:__ Лудостта на Ивен е описана като пълна загуба на рицарския статус и на чувството за идентичност. Ивен подивява, става коренна противоположност на това, което е бил до този момент — виден представител на рицарския елит. Кризата, която героят изживява в този момент, е анализирана от Жак Льо Гоф с концептуалния инструментариум на Клод Леви-Строс и най-вече през дихотомията _култура/природа_ (вж. Jacques Le Goff, «Lévi-Strauss en Brocéliande», in _L’imaginaire médiéval_, Paris, Gallimard, 1991, p. 151–187). В първите жестове на обезумелия Ивен (ст. 2802–2828) долавяме четири аспекта на срива на културния пласт в съзнанието и в битието на героя: загуба на чувството за идентичност (ст. 2823–2824); отхвърляне на социалните атрибути на тялото (дрехи и оръжие — ст. 2808–2809); ловуване като средство за оцеляване (ст. 2827); суровоядство (ст. 2828). На всяка една от тези четири страни от живота сред дивата природа Леви-Строс посвещава по един том от фундаменталното си изследване _Митологични: Суровото и печеното_ (1964), _От меда до пепелта_ (1967 — емблеми на естествената и на сготвената храна), _Произход на обноските по време на хранене_ (1968), _Голият човек_ (1971). Тези аспекти на загубата на култура наблюдаваме и при обезумелия Ивен: героят губи паметта си, захвърля дрехите и доспехите си, прониква гол в гората, където изтръгва от някакво момче лък и стрели, с които ще убива дивеч, за да се храни със сурово месо.]
	Един ден, както гол вървял,
	край горска къща той съзрял
	отшелник, който разоравал
2832	тревясала земя корава.
	Отшелникът го забелязал,
	че приближава, и си казал,
	че голият най-вероятно
2836	е луд, и се прибрал обратно
	в колибата си. Но той бил
	тъй милосърден, че решил
	на своето прозорче тясно
2840	да сложи малко хляб и прясна
	вода. Едва ги той оставил,
	и скитникът, без да се бави,
	веднага в хляба зъби впил.
2844	Коматът твърд и черен бил
	и никога до този ден
	подобен не бил ял Ивен:
	бил целият покрит със плесен
2848	и несъмнено бил замесен
	от много евтино брашно,
	примесено със плява. Но
	пристигналият в своя глад
2852	комата кисел, сух, баят
	с наслада почнал да преглъща.
	И хлябът черен се превръща
	в най-вкусно нещо, щом си гладен.
2856	Ала дошлият бил и жаден,
	изпил веднага той водата
	и пак потънал във гората,
	за прежния живот суров
2860	на изпитания и лов.
	Отшелникът във страх дълбок
	горещо молил Господ-Бог
	безумецът да се не връща
2864	пред неговата скромна къща.
	Но който своята прехрана
	открива нейде, без покана,
	обича да се връща пак.
2868	Отшелникът пред своя праг
	откривал всеки божи ден
	оставен дивеч от Ивен
	от благодарност за храната,
2872	която често пред вратата
	на къщата му той намирал.
	Инокът дивеча одирал,
	а след това печел месото.
2876	Веднъж готово печивото,
	макар без сол и без подправки,
	било най-вкусната гощавка
	със ечемичен хляб с вода
2880	за нашия герой в беда.
	Инокът кожите продавал
	и с хляб за двама се снабдявал —
	ту чер и клисав, ту пък — бял*.
	[* __Ст. 2883:__ С основание Жак Льо Гоф (вж. цит.съч.) долавя в негласното споразумение между обезумелия Ивен и отшелника най-ниската степен на икономически обмен. Отшелникът живее на границата между дивата природа и цивилизования свят. Той обитава гората, но ходи и сред хората, където продава кожите от животните, убити от Ивен, за да купува брашно. От друга страна, отшелникът готви, тоест обработва, макар и най-елементарно, на огън хранителните продукти: хлябът е непречистен, но все пак опечен, месото — също, макар и без подправки. «Дивакът» осигурява суровините (дивеч за месо и за кожи), отшелникът ги превръща в стока и в кулинарно изделие.]
2884	Животът им така вървял,
	ала един ден две девици
	видели страдащия рицар
	да спи гол във гората гъста.
2888	И господарката им също
	със тях била. Щом го съзряла,
	една от двете дотърчала
	до него, за да види кой
2892	потърсил е в леса покой.
	И щяла лесно да познае
	по облеклото кой това е,
	защото преди доста често
2896	се случвало тя да го среща.
	Но той гол на земята спял
	и трудно някой би разбрал
	кой е горкият бедстващ мъж.

2900		__Тя__ взряла се и изведнъж
	върху лицето му видяла
	стар белег и го разпознала.
	След като бил в двубой ранен,
2904	със този белег бил Ивен
	останал… Нямала съмнение
	девойката, че туй Ивен е.
	Обхваната от смут безкраен,
2908	почудила се тя каква е
	на този знатен мъж вината,
	за да лежи гол сред гората,
	какво ли с него се е случило,
2912	защо така се получило.
	И без съня му да смущава,
	се върнала, за да разправи
	на другите как е видяла
2916	Ивен и как го е познала.
	Аз трудно бих описал днес
	със колко болка в онзи лес
	през сълзи и в печал голяма
2920	тя казала на свойта дама:
	«Госпожо, спящият там мъж
	Ивен е — рицарят могъщ,
	незнаещ слабост или страх.
2924	За Бога, но какъв ли грях
	изплаща този благородник,
	та гол и бос е като бродник?
	От теглила и от печал
2928	изглежда като полудял.
	Той е в такова положение,
	с тъй жалък вид, че според мене
	в живота си е нещо сбъркал
2932	и затова се е побъркал,
	та гол и бос в гората спи.
	Но ако Бог го подкрепи
	и своя ум възвърне той,
2936	Ивен, великият герой,
	ще ви помогне във войната
	срещу граф Алие, която
	започна графът вероломно.
2940	С Ивен надмощие огромно
	ще имате при битки тежки.
	Ако за сторените грешки
	чрез мъките си е платил,
2944	тогава Бог би се смилил
	и разума му би възвърнал.»
	А господарката отвърнала:
	«Ако след своя сън дълбок
2948	не хукне, с помощта на Бог
	ще търсим средства да помогнем
	той лудостта си да надмогне.
	Аз знам най-сигурно лечение,
2952	за да получи облекчение.
	Балсам получих от Моргана*,
	[* __Ст. 2953:__ Моргана е сестра на Артур според латинския разказ на Джефри Монмутски _Житие на Мерлин_ (1150, _Vita Merlini_). Джефри отбелязва, че Моргана познава всички лечебни билки. Редом с Мелюзина тя е една от двете най-популярни феи през Средновековието. Но докато Мелюзина влиза — при определени условия — във връзка със смъртен мъж и заживява с него в тукашния свят, Моргана задържа при себе си, тоест в Другия свят, мъжете, които обича. Според _Смъртта на крал Артур_ Моргана отвежда тежко ранения Артур на остров Авалон — келтското царство на мъртвите.
	Бързото възстановяване на Ивен е типично за рицарския роман. След полагане на специален мехлем или лечебни билки героят оздравява незабавно и напълно. Корените на този мотив следва да търсим в стари разкази за чудотворни изцеления, включително и в евангелската традиция за чудесата на Христос лечителя.]
	а той лекува всяка рана
	и всяко тежко състояние,
2956	дори и умствено страдание.
	Тоз цяр стократно е изпитан.»
	До своя замък после трите
	отишли — бил на миля само
2960	(обаче двойно по-голяма
	е тяхната по дължина
	от тази в нашата страна).

		__Щом__ влезли вътре, госпожата
2964	с грижовността си всепризната
	до неголям сандък се спряла
	балсама взела и го дала
	на девата, но със заръка
2968	със част от него да натърка
	на рицаря Ивен челото
	и слепите очи, защото
	мехлемът явно бил вълшебен,
2972	с неоспорим ефект целебен
	и щял ума му да възвърне
	(а пък остатъка да върне).
	За рицаря, в леса лежащ,
2976	тя дала и прекрасен плащ,
	и дреха от червена свила,
	а след това й наредила
	със два жребеца бързешката
2980	да се отправи към гората.
	Но девата и друго взела:
	наметка, риза със дантела,
	обуща с бляскави обкови
2984	и гащи и калцуни нови.
	Ивен все още спял, когато
	с конете влязла тя в гората.
	А после смелата девица
2988	над болния и страдащ рицар
	съвсем спокойно се навела
	и се с лечение заела.
	Намазала мъжа изцяло —
2992	глава, лице, ръце и тяло,
	защото искала веднага
	да почне то да му помага,
	макар че на добрата дама
2996	тя трябвало част от балсама
	да върне в малката кутия.
	В грижовната си залисия
	до край използвала го тя,
3000	за да прогони лудостта.
	В леса под слънцето горещо
	размазвала балсама вещо
	додето свършил без остатък.
3004	С две думи, за да бъда кратък,
	тя с мазането прекалила.
	Дори да бе употребила
	и стотна част, но за главата,
3008	пак би бил хубав резултатът.
	Тя празната кутия бързо
	прибрала, до конете вързани
	отишла и зад тях се скрила.
3012	Ала одеждите решила
	да му остави, за да може,
	щом се събуди, да ги сложи,
	ако разсъдъка му Бог
3016	възвърне след съня дълбок.
	Изчакала край дъб голям
	мъжът да се събуди сам.
	Ивен с ума си се събудил,
3020	ала видът му го учудил
	и го обхванал срам, защото
	гол спал дълбоко под дървото.
	И по-добре, че не научил
3024	какво преди му се е случило.
	Той дрехите със изненада
	съгледал на тревата млада.
	Не знаел кой там ги е сложил,
3028	но стреснат, да не се изложи,
	ако гол в горската дъбрава
	познат го срещне, той тогава
	дори миг повече не чакал
3032	и бързо дрехите облякъл.
	Огледал се след туй да види
	дали случайно някой иде
	да върши нещо из гората.
3036	Изправил се, ала краката
	отказвали да го държат
	и имал нужда, за пръв път,
	от помощ. Той след болестта
3040	все още чувствал тежестта
	на преживените несгоди
	и трудно можел сам да ходи.
	Привидно девата нехайно
3044	повела коня, уж случайно
	минавала в гората там.
	Придвижвайки се мъчно сам,
	Ивен изпитвал притеснение,
3048	че има нужда от лечение,
	а няма кой да му помага,
	затуй отправил зов веднага
	към тази дева ведролика.
3052	Тя, уж не виждайки кой вика,
	край него заобиколила.
	Ивен, уплашен, с всичка сила
	отново викнал притеснен:
3056	«Девойко, хей, към мен, към мен!»
	Девицата едва тогава
	започнала да приближава
	към него — с тази хитрина
3060	целяла умната жена
	да го подлъже, че не знае
	отде е, кой е и каква е
	била съдбата му до днес,
3064	та е заспал гол в този лес.
	Пред него рекла: «Сир, кажете,
	защо тъй силно ме зовете?»

		«__Девойко__, пожела съдбата
3068	да се събудя сред гората,
	но как попаднах тук, не знам.
	За Бога, всичко ще ви дам
	ако жребец ми подарите
3072	и от бедата ме спасите!»
	«Добре, сир, аз разбрах веднага,
	че трябва да ви се помага,
	та затова след мен вървете.»
3076	«Къде?» «След крайните дървета,
	полето дето се простира
	там замъкът ни се намира.»
	«Дали ще мога нещо аз
3080	да сторя някой ден за вас*?»
	[* __Ст. 3080:__ За пръв път героят иска да бъде полезен на другите. До този момент е влагал рицарските си умения единствено за собствена прослава.]
	«Да, може, но при положение,
	че след двуседмично лечение
	напълно се възстановите.
3084	Вземете, сир, сега юздите
	на коня и елате с мен.»
	На коня се качил Ивен
	и двамата на път поели.
3088	Но ето, че за малко спрели
	на мост хем дълъг, хем широк
	над вир разпенен и дълбок.
	И там, във водната стихия
3092	момата празната кутия
	захвърлила със всичка сила,
	защото тя била решила
	на дамата да обясни
3096	как от шумящите вълни
	жребецът трепнал, как самата
	тя се спасила от водата,
	но, искайки да се предпази
3100	от разярените талази,
	кутията си изтървала.
	С такава хитрина избрала
	да обясни на свойта дама
3104	защо се връща без балсама.
	Отишли в замъка и там
	стопанката с възторг голям
	Ивен посрещнала, а после,
3108	оставяйки за малко госта,
	попитала момата где е
	сега балсамът чудодеен.
	Тя истината ловко скрила
3112	и липсата му обяснила
	със злополуката в реката.
	Ядосала се госпожата
	и рекла: «Загуба голяма
3116	е туй за мен, защото няма
	кутията да видим вече.
	Отнесена е надалече
	и по-добре да я прежалим.
3120	Щом вършиш добрина, едва ли
	е нужно да очакваш ти
	с добро да ти се заплати*.
	[* __Ст. 3122:__ И тук Кретиен прибягва до известни поговорки (вж. Моравски, цит.съч., №2328, 2347).]
	На този мъж добро желаех,
3124	но своя ценен цяр накрая
	загубих безвъзвратно аз.
	Все пак, щом той е тук у нас,
	към него дръжте се грижливо.»
3128	«Словата ви са справедливи —
	пред две злини е по-добре
	една човек да избере.»
	За загубата вече спрели
3132	да мислят те и се заели
	да го лекуват ден след ден.
	Изкъпали с вода Ивен,
	понамалили му косата
3136	и му обръснали брадата.
	Така, подстриган и измит,
	той пак добил човешки вид*
	[* __Ст. 3138:__ В келтския разказ «Господарката на вълшебния извор» от цикъла _Мабиногион_ по време на лудостта си героят Оуайн се окосмява като животно: «Дълго броди по света, толкова дълго, че дрехите на гърба му се изпокъсаха и цялото му тяло обрасна в дълги косми» (_Мабиногион_, келтски легенди, изд. «Г. Бакалов», Варна, 1986, с.194).]
	и всяко негово желание
3140	те изпълнявали с внимание:
	и кон му дали, и доспехи,
	оръжие и нови дрехи.
	Един ден, май че вторник бил,
3144	граф Алие се появил
	и почнал да опустошава
	навред. От замъка тогава
	мъжете — някой със тояга,
3148	друг с меч — излезли и веднага
	срещу врага се устремили.
	Вразите им се укрепили
	в засада покрай тесен път,
3152	та там отпор да им дадат.
	Ала Ивен напред излязъл,
	и вече оздравял, се врязал
	сред мародерите без страх.
3156	Ударил първия от тях
	с такава сила, че боецът
	в прахта се строполил с жребеца
	с пречупени гръбнак, ръце
3160	и с пръснато от страх сърце.
	След този удар страховит
	Ивен, прикрит зад своя щит,
	пришпорил коня си чевръст
3164	и всички той околовръст
	разгонил бързо. И преди
	човек да преброи до три,
	той четири войника вражи
3168	успял със коня си да смаже.
	Така те заплатили бързо
	за безразсъдната си дързост.
	Той тъй мъжествено се бил,
3172	че с подвига си възхитил
	останалите. Всеки воин
	с кураж нечуван влизал в бой,
	от този рицар вдъхновен.
3176	Дори човек обезверен
	надмогва боязливостта
	и се изправя пред смъртта,
	щом рицар смел го вдъхновява
3180	за нови подвизи и слава.
	Така те, придобили сили,
	противниците си сразили
	и завладели теснината.
3184	Високо горе над стената
	от кула дамата следила
	как нейната войска се била.
	След тази битка страховита
3188	околността била покрита
	със мъртви и ранени воини.
	Но вражите по-многобройни
	били: във този бой ужасен
3192	Ивен, всесилен и безстрашен,
	връхлитал върху враговете,
	от паника и страх обзети,
	като орел на гургулици.
3196	И всички, гледайки тоз рицар
	как води със врага сражение,
	си шепнели със възхищение:
	«Ах, колко смел войник е той!
3200	Ах, колко храбро влиза в бой!
	И враговете с колко стръв
	напада — сякаш гладен лъв*
	[* __Ст. 3202:__ Устремът на Ивен, сравнен с лъв, напомня за устрема на Ескладос Льо Ру, защитника на вълшебния извор (вж. ст.484). Сравнението е повече от художествена условност. То изпълнява функцията на анонс: малко преди да срещне лъва, за да не се отделя повече от него, героят прилича на лъв. На пръв поглед случайна (в изкуството нищо не е случайно), срещата му с лъва реализира ситуационно качества, заложени в самия него.]
	елени и сърни връхлита.
3204	Чрез него нашата защита
	е придобила нова сила.
	Той е за всички нас закрила
	и всеки с копие и меч
3208	се впуска храбро в люта сеч,
	от подвига му вдъхновен.
	От всички ни благословен
	да бъде и вовек почитан!
3212	Я вижте как громи вразите!
	Я вижте как върви напред
	и с меча си сече наред!
	При всеки удар бликва кръв!
3216	При всеки щурм той все е пръв,
	не мисли да се защитава,
	а удари да им раздава.
	Той от смъртта не се страхува,
3220	вразите смело атакува
	и със жребеца си ги гази,
	без от врага си да се пази,
	защото неговият щит
3224	на сто парчета е разбит!
	Към никой враг той милост няма,
	а с ярост двойно по-голяма,
	със сила двойно по-могъща
3228	на всеки удар той отвръща.
	И целият Аргонски лес
	на копия да беше днес
	направен, нашият герой
3232	би строшил всички в този бой.
	Дори Роланд със Дюрандал
	не се е бил за своя крал
	със тъй голямо мъжество
3236	в Испания и в Ронсево*,
	[* __Ст. 3236:__ Кретиен се позовава на сюжета на _Песен за Роланд_ — най-популярната епическа поема (края на XI век), чийто герой Роланд поразява с меча си Дюрандал десетки врагове. Обикновено авторите на рицарски романи сравняват своите герои с герои от Античността (Александър, Херакъл, Ахил и др.). Два съвременни сюжета се утвърждават като модели: Тристан и Изолда (за любовните чувства) и Роланд (за воинската храброст).]
	ни с турците* се е сражавал.
	[* __Ст. 3237:__ В _Песен за Роланд_ Карл Велики и племенникът му Роланд се сражават не срещу турци, а срещу сарацините от Испания, макар че в заключителната фаза на войната на помощ на сарацините идват войски от Изтока, включително и турци. Фактът, че Кретиен говори за битка срещу турци може да се тълкува или като доказателство, че той познава много добре сюжета на _Песен за Роланд_, където за турци се споменава мимоходом три пъти в края на поемата, или има само бегла представа за сюжета и бърка сарацините с турците. Второто предположение е по-вероятно.]
	Дори да имаше в състава
	на графа рицари по-смели,
3240	калени в битки и дуели,
	и те във днешното сражение
	понесли биха поражение!»
	Със право някои твърдели,
3244	че таз, която ще спечели
	и ще опази любовта му,
	ще е щастливка най-голяма,
	че с качествата си безброй
3248	сред хората изпъквал той
	като луната сред звездите.
	Тъй очаровани били те,
	че всеки в замъка се питал
3252	не може ли той повелител
	на областта им да остане
	и мъж на дамата да стане.
	Сърцата им през онзи ден
3256	спечелил с храброст сир Ивен,
	а разнебитеният враг
	спасение потърсил с бяг.
	Ивен след него без умора
3260	се втурнал с верните си хора,
	които в тежката война
	до него, като зад стена
	от камък, чувствали защита.
3264	Над враговете си връхлитали,
	додето те се изтощили,
	коне и хора повалили
	и ги насекли на парчета.
3268	Сред падналите по полето
	част от останалите живи
	търчели и крещели диво
	и гинели в жестока сеч.
3272	Щом графът хукнал надалеч
	да бяга, рицарят ни смел
	в галоп след Алие поел.
	В последното му укрепление
3276	в едно гористо възвишение
	уплашен, стреснат, уморен,
	бил графът от Ивен пленен,
	без някой да го защитава.
3280	С тон повелителен тогава
	Ивен на графа заявил,
	че вече го е победил.
	Щом няма накъде да бяга,
3284	той длъжен е обет веднага
	да му даде (надлежна мярка
	пред доблестната господарка),
	че в замъка Нороазон*
	[* __Ст. 3287:__ Р. Ш. Лумис извежда етимологията на името на замъка Нороазон от «noir oisel» (черна птица) и прави връзка с фигурата на феята-птица. Според него господарката на Нороазон напомняла за феята Моргана, от която, както видяхме, е получила вълшебния мехлем. И в този случай Кретиен заличава митологичния пласт в своите персонажи, за да неутрализира свръхестествената им природа. В интригата на _Ивен_ дамата от Нороазон е преди всичко заможна, но уязвима владетелка. Липсата на мъж прави други мъже агресивни и към сърцето, и към имотите на владетелката. В това отношение дамата от Нороазон напомня за дамата на вълшебния извор, оказала се без защитник след смъртта на съпруга си Ескладос Льо Ру.]
3288	той, според воинския закон,
	покорно ще остане в плен.
	Той дал обет, след туй Ивен
	му казал бронята пробита,
3292	и счупения шлем, и щита
	и меча да си предаде.
	Ивен щял да го заведе
	сам в замъка, защото той,
3296	го е пленил след страшен бой
	и е спечелил тази чест.
	Но преди тях добрата вест
	разчула се и всички жители
3300	да ги посрещнат се затичали,
	предвождани от свойта дама.
	Ивен с тържественост голяма
	пленения граф им предал.
3304	Покорно графът обещал
	пред победилата го свита,
	че ще възстанови щетите
	от набезите си в страната.
3308	Обет той дал на госпожата,
	че лично ще я възмезди
	за всички сторени беди,
	че къщите опожарени
3312	ще бъдат пак възстановени
	и вече ще живеят в мир.
	Щом графът свършил най-подир
	и пактът бил узаконен,
3316	помолил дамата Ивен
	да разреши да си отива.
	Тя щяла да е най-щастлива,
	ако склони той да й стане
3320	съпруг и в замъка остане,
	ала Ивен не дал и дума
	за брак такъв да се издума
	и на мига на път поел*.
	[* __Ст. 3323:__ От този момент Ивен ще отказва категорично да пребивава там, където е сторил някому добро. Социалната му мисия (да помага на други хора в беда) не позволява той да се установи на определено място. В личен план крайната му цел е единствено завръщане при своята съпруга и помиряване с нея.]
3324	Понеже воинът не приел
	молбите й, добрата дама
	потънала във скръб голяма.
	Та той от гнет я бил спасил,
3328	граф Алие като разбил,
	и на мечти се тя отдала
	по него. Той избрал раздяла,
	а дамата, като отплата,
3332	била готова със палата,
	с владенията си, с пари
	за подвига да го дари,
	ако останел той при нея.
3336	Ала за нейно съжаление
	той недвусмислено решил
	по пътя си да продължи
	и за да не се бави много,
3340	веднага с всички взел си сбогом.
	Ивен поел напред умислен
	и както яздел си залисан,
	навлязъл в лес, където той
3344	дочул ужасен рев и вой.
	Ивен, без никак да се бави,
	във таз посока се отправил
	и странна гледка там видял:
3348	лъв, който ужасен ревял
	безспир, с опашка във устата
	на люспеста змия, която
	по него бълвала жив огън*.
	[* __Ст. 3351:__ Средновековната публика е долавяла лесно символиката на схватката между лъва и огнедишащия змей. В бестиариите (описания на животни, тълкувани алегорично в светлината на християнските добродетели и пороци) лъвът е алегория на доброто и на Иисус Христос, а змията — на злото и на Дявола. Фигурата на крилатия змей с огнена паст е по всяка вероятност от келтски произход. Според друга келтска легенда Тристан освобождава Ирландия от такъв змей, спечелва ръката на Изолда и я омъжва за вуйчо си крал Марк (вж. _Тристан и Изолда_, ранни творби, «Изток-Запад», София, 2013).]
3352	Това озадачило много
	Ивен, но той за кратко време
	решил какво да предприеме —
	кому да се даде подкрепа.
3356	Той сметнал, че ще е нелепо
	на твар жестока да се дава
	подкрепа, а нали такава
	била змията — хем със стръв
3360	тя хапела горкия лъв,
	хем лапите му изгорила.
	Ивен така тя отвратила,
	че той решил да я убие.
3364	Повдигнал щита да се скрие
	от огнедишащата паст
	на този звяр, изпаднал в бяс
	и бълващ пламъци и дим,
3368	а после с жест неумолим
	извадил меча. Щом змията
	убиел, би приел борбата
	и със лъва, ако и той
3372	нападнел нашия герой.
	И щом като Ивен решил,
	че по-необходим би бил
	на страдащия горски цар,
3376	със меча люспестата твар
	започнал ядно да сече.
	Така парче подир парче
	противното отровно тяло
3380	наоколо се разхвърчало.
	Ивен, при тази сеч юнашка,
	и част от лъвската опашка
	отсякъл, тъй като змията
3384	така си стискала устата,
	че в кръвожадната й паст
	останала известна част
	и от опашката: туй зло
3388	предотвратимо не било*.
	[* __Ст. 3388:__ В описанията си на двубои Кретиен често вмъква някой, на пръв поглед, незначителен детайл за щета, нанесена на победителя. Така например, когато Ивен прониква в замъка на Ескладос Льо Ру, една порта, остра като гилотина, се спуска внезапно, разсича коня му на две, засяга крайчеца на шпорите и за малко не му откъсва петите (ст. 946–951). В двубоя със змея лъвът оцелява, но губи крайчеца на своята опашка. В последния си роман _Персевал или разказ за Граала_ Кретиен описва схватка между Говен и един кръвожаден лъв: когато лъвът се нахвърля върху щита, зад който се брани Говен, последният му отсича с меча предните лапи. Ноктите на лъва остават забити в щита като ловен трофей. Те се прибавят към герба, изобразен върху същия щит. Този епизод влиза в съзвучие с първия подвиг на Херакъл — удушаването на Немейския лъв. Впоследствие гръцкият герой ще използва лъвската кожа като наметало, а лъвската глава — за шлем. В _Разказ за Граала_ победата над лъва означава, че лъвската сила преминава в героя след смъртта на най-силния горски звяр. В _Ивен_ дружбата с лъва е възможна само доколкото лъвът бива антропоморфизиран — става двойник на героя. В този смисъл крайчецът на лъвската опашка, отрязан от Ивен, и лъвските лапи, отсечени от Говен в _Разказ за Граала_, символизират прехода на силата от животното в човека.]
	Ивен след удара си точен
	очаквал, че лъвът ще скочи
	веднага, за да го напада.
3392	Но за голяма изненада
	лъвът със свойто поведение
	разкрил, че има намерение
	безстрашния освободител
3396	за господар и повелител
	дорде е жив, да припознава.
	На задните крака тогава
	изправил се и в сълзи цял
3400	към него предните прострял,
	за да покаже с този жест,
	че е за него висша чест
	да смята храбрия Ивен
3404	за свой всевластен суверен.
	Ивен след схватката сурова
	избърсал змийската отрова
	от меча, после го поставил
3408	в канията и се отправил,
	на кон по дългия си път.
	Но в този миг със скок лъвът
	до коня му се появил
3412	и в пътя му го придружил:
	за цял живот останал той
	до него като часовой,
	за да му служи за защита,
3416	когато някой се опита
	с Ивен да се разправя*. Пръв
	[* __Ст. 3417:__ Занапред лъвът ще придружава Ивен. На пръв поглед поведението му напомня за добре дресирано куче. Всъщност, като придава човешко поведение на животното (вж. горната бележка), Кретиен го превръща в боен другар на героя. Така приключва цял един етап от еволюцията на Ивен, през който той е живял в пълно уединение. Дружбата с лъва символизира първата степен от социализирането на героя.]
	се движел доблестният лъв,
	та по долитащия вятър
3420	и по следите по земята
	да търси дивеч за храна,
	било елен, било сърна.
	За хищническата порода
3424	гладът и дивата природа
	съдба такава са избрали.
	Лъвът все тъй отпред вървял и
	внезапно мирис доловил
3428	на дивеч. Мигом се извил
	той към Ивен да разбере
	как ще е редно най-добре
	във този случай да постъпи,
3432	та волята да не престъпи
	на смелия си господар*.
	[* __Ст. 3433:__ Лъвът, който върви на разстояние пред своя господар, напомня за начина, по който в _Ерек и Енида_ героинята язди далеч пред Ерек и с красотата си предизвиква всеки срещнат рицар. Енида няма право да проговаря първа, но тя неизменно нарушава забраната, поставяйки така на първо място загрижеността си за Ерек. Лъвът също няма право да се намесва в двубоите, които води Ивен, но нарушава забраната, воден от силната си привързаност към героя. Като прокарва аналогии в поведението на два, на пръв поглед съвсем различни персонажа (Енида и лъва), Кретиен дава доказателство за новите възможности на литературата: да борави свободно с елементи от видимата реалност и да ги организира смислово с оглед на художествения замисъл на творбата.]
	Ивен поопознал тоз звяр
	и виждал, че щом ход забавел,
3436	и звярът като него правел.
	Обаче щом лъвът усетел,
	че също и Ивен обзет е
	от мисли за успешен лов,
3440	на всичко вече бил готов.
	Ивен като на куче бързо
	подвикнал. Въздуха усърдно
	лъвът задушил и сърна
3444	открил в съседна долина.
	Той на мига я уловил
	и с ловък скок я повалил,
	а после опитният лъв
3448	изпил горещата й кръв.
	Накрая звярът острозъб
	преметнал тялото на гръб
	и го отнесъл при Ивен,
3452	а той останал възхитен
	от тази лъвска доброта.
	Но вече падала нощта
	и си устроили бивак.
3456	А за вечеря, няма как,
	и огън трябва да се пали.
	Сърната първо той одрал и
	със кремък произвел искри,
3460	та огън да се разгори
	с дърва, събрани във дерето.
	Къс пресен взел той от филето
	и сложел сочното парче
3464	на шиш, за да го опече.
	Опекъл го той уж изкусно,
	ала не му било то вкусно,
	защото трябвало да мине
3468	без хляб, без сол, без нож, без вино*.
	[* __Ст. 3468:__ Кретиен организира тази сцена като отзвук от епизода с обезумелия Ивен и отшелника, когато първият ловува, а вторият пече месото. Сега Ивен влиза в ролята на отшелника-готвач, докато лъвът изпълнява тази на дивака-ловец. И в двата случая печеното месо е единствената храна — без подправки, вино и прибори.]
	Додето той вечерял в мрака
	лъвът лежал и кротко чакал
	Ивен да се нахрани пръв.
3472	Щом свършил, царственият лъв
	получил също своя дял
	и до насита се наял
	той със месото на сърната.
3476	Подир вечерята богата
	Ивен главата си подпрял
	на своя щит и сладко спал.
	Лъвът, опрян на паднал пън,
3480	бдял над спокойния му сън*,
	[* __Ст. 3480:__ Нов пример за това как Кретиен прехвърля определени ситуации от една своя творба в друга: както Енида бди над нощния сън на Ерек в _Ерек и Енида_, така тук лъвът будува, докато Ивен възстановява своите сили.]
	додето конят, свел глава,
	пасял оскъдната трева.
	На сутринта те пак поели
3484	на път и цели две недели
	кръстосвали надлъж и шир
	леса, додето най-подир
	те, по прищявка на съдбата,
3488	открили извора в гората.
	Ивен, като разбрал къде е,
	без малко щял да полудее,
	щом зърнал камъка голям,
3492	параклиса и бора там.
	От скръб и болка той тозчас
	под бора паднал във несвяст,
	а острият му меч излязъл
3496	от ножницата и прорязал
	стоманените брънки здрави
	на ризницата и направил
	на шията дълбока рана.
3500	Веднага тя била обляна
	от бликналата буйна кръв.
	Изплашен, преданият лъв
	помислил, че е спрял да диша.
3504	Не бих могъл да ви опиша
	скръбта, с която този звяр
	оплаквал своя господар —
	животното от жал ревяло,
3508	деряло с нокти свойто тяло
	и вместо раните да ближе,
	със меча му да се прониже
	решило. Мигом острието
3512	във процеп между две дървета
	лъвът приклещил да не мърда
	и полетял с решимост твърда
	с гърди срещу върха студен.
3516	Обаче в този миг Ивен
	свестил се и лъва видял.
	Макар че звярът полетял
	напред като свиреп глиган,
3520	пред меча спрял като вкопан
	и се разминал със смъртта*.
	[* __Ст. 3521:__ Епизодът напомня за историята на Пирам и Тисба, разказана от Овидий (_Метаморфози_, IV). Овидий е най-четеният и коментиран латински автор през Средновековието. Кретиен пише «Филомена», адаптация на Овидиевата «Филомела» (_Метаморфози_, VI, ст.412-674.) и несъмнено познава разказа за Пирам и Тисба. Разказвал е и други Овидиеви творби, но тези адаптации не са достигнали до нас.
	Трагичният край на Овидиевите герои е плод на недоразумение: под дървото, където е определил среща на Тисба, Пирам намира окървавения й шал, вижда следи от лъвски стъпки и като решава, че любимата му е разкъсана от звяра, се пробожда с меч. Тисба го намира в предсмъртна агония и слага край на живота си със същото оръжие. От сравнението с Овидиевия разказ е видно, че Кретиен предлага омекотен вариант на тази сцена. Разликите между двете описания навеждат на мисълта за пародия на Овидиевия разказ.]

		__Щом__ си възвърнал паметта,
	Ивен започнал с думи тежки
3524	да се кори за свойте грешки,
	че за пропуснатия срок
	получил е жесток урок
	от своята жена: «Ах, Боже,
3528	нещастникът едничък може
	такава глупост да направи
	напук на рицарските нрави.
	Защо ли още да живея?
3532	Тук споменът горчив за нея
	напомня — в извора, в гората.
	Защо ли, Госоподи, душата
	във тялото ми обитава?
3536	Да бе си тръгнала, тогава
	тя нямаше така да страда.
	За греховете ми се пада
	до смърт да се презирам сам,
3540	а за изпитания срам
	май само гробът е спасение.
	Защо да търся избавление
	за непростимия си грях?
3544	Нали с очите си видях,
	че бе готов лъвът в сърцето
	да се прониже с острието
	от скръб по своя господар?
3548	За всичко щом смъртта е цяр,
	защо от нея се страхувам?
	Със щастието се сбогувах.
	Какво бе то? Като глупак
3552	нелеп въпрос задавам пак!
	Очаквах бъдеще прекрасно,
	но с поведение ужасно
	от него бързо се лиших.
3556	А щом аз сам се провалих
	съдбата няма тук вина
	за моята злочестина.»
	Додето страдал този рицар
3560	в параклиса една девица,
	затворена от дълго време,
	го чула как от свойто бреме
	се жалва, затова горката
3564	през тесен процеп на стената*
	[* __Ст. 3564:__ Разговорът между Люнет и Ивен през процепа на стената е друг елемент, заимстван от историята на Пирам и Тисба. В Овидиевия разказ влюбените живеят в съседни къщи, но поради забраната на бащите им да се виждат, могат да си говорят само през пролуката на стената (_Метаморфози_, IV, ст.65).]
	извикала: «Кой плаче там,
	раздиран от тъга и срам?»
	Отвърнал той: «А кой ме пита?»
3568	Възкликнала тя жаловито:
	«Затворничка, в килия тясна,
	от всички хора най-нещастна!»
	«Измамнице, знам, нийде няма
3572	от мойта болка по-голяма,
	а твоите проблеми малки
	пред мойта скръб са дребни, жалки.
	Щом някой в радост е живял
3576	и я погуби сам, печал
	и срам живота му изпълват.
	А който в слабост се огъва,
	ще носи бремето, което
3580	на силния човек сърцето
	не би търпяло нито ден.»
	Тя рекла му: «И според мен
	така било е и ще бъде,
3584	сеньор, но аз по всичко съдя,
	че по-нещастна съм от вас.
	Затворничка съм тука аз,
	а вие, даже да скърбите,
3588	където щете, там вървите.
	Над мен сега тежи присъда
	и утре свършено ще бъде
	със мене: ще ме изведат
3592	и жива ще ме изгорят!»
	«Какво е твойто престъпление?»
	«Да не получа опрощение
	от Бог, ако ви заблуждавам.
3596	Невинна съм, не заслужавам
	такава участ. Без измама
	ще ви разкажа свойта драма —
	в предателство съм обвинена
3600	и утре ще съм изгорена,
	ако честта ми рицар смел
	не защити в суров дуел.»
	«Не сте по-страдаща от мен!
3604	В това съм твърдо убеден,
	защото утре всеки може
	защитата си да предложи,
	и край на вашите беди,
3608	щом като ви освободи.»
	«Така е, сир, но разберете,
	че само двама са мъжете,
	които биха се решили
3612	в бой с трима да премерят сили.»
	«Как? С трима сам да се сражава?»
	«Да, трима мен ме обвиняват
	в предателство най-гнусно, сир.»
3616	«Кажете, все пак, най-подир
	кои са двамата, които
	обичат ви съвсем открито
	и искрено, и кой от тях
3620	би водил с трима бой без страх?»
	«Единият е сир Говен,
	а другият е сир Ивен —
	заради него всъщност днес
3624	очаквам своя край злочест.»
	«Кой, кой?» — извикал той с тревога.
	«За помощ моля се на Бога,
	зарад сина на Уриен.»
3628	«Разбрах ви и съм убеден,
	че утре той ще е до вас,
	защото този син съм аз
	и аз ви причиних страдание.
3632	Със изключително старание
	спасихте ме от гибел вие.
	Мен щяха там да ме убият
	без вас, но вие се явихте
3636	и находчиво ме укрихте.
	И както бях аз притеснен,
	бих бил попаднал лесно в плен
	или убит от враговете.
3640	Приятелко, сега кажете
	кои ви всъщност обвиняват,
	кои ви мъки причиняват
	и тук затворена държат?»
3644	«Сир, задължава ме дългът
	да ви разкажа всичко честно.
	На всички в двора е известно,
	че след като ви бях спасила,
3648	на господарката си мила
	аз препоръчах да приеме
	за свой съпруг вас да ви вземе.
	Тя съгласи се с мен тогава
3652	(за Бога, мислех, че съм права,
	това го вярвам и до днес).
	За дамата ми беше чест
	да сте й мъж, а и на вас
3656	стремежите изпълних аз.
	Но тъй като не се явихте
	навреме, злоупотребихте
	на мойта дама с любовта.
3660	В яда си срещу мене тя
	реши, че с този свой съвет
	съм й донесла срам и гнет
	и с нея съм се подиграла.
3664	Щом този слух до сенешала
	достигна, старият подлец,
	небивалият върл лъжец,
	от завист, че със госпожата
3668	бях много близка, във палата
	събра васалите от двора
	и обяви пред всички хора,
	че господарката ни мила
3672	заради вас съм унижила,
	че съм предателка безчестна*.
	[* __Ст. 3673:__ Същият сенешал бе изказал недвусмисленото си одобрение на идеята за брак между вдовицата от Ландюк и Ивен (ст. 2082–2106). Пореден пример за това, че поведението на персонажите на рицарския роман — особено на второстепенните — се определя по-скоро от конкретната ситуация, отколкото от определен характер.]
	На мене само бе известно,
	че съм невинна, но пред тях
3676	отрекох всякакъв свой грях
	и като довод, че съм права
	предложих да ме защитава
	един смел рицар срещу трима.
3680	И сенешалът с обяснима
	омраза и със озлобление
	прие това ми предложение.
	За думите ми той се хвана
3684	и оттогава ад настана
	за мене. Този мъж жесток
	четиридесетдневен срок
	ми даде, за да кажа кой
3688	за мен би встъпил с трима в бой.

		__Дворове__ много посетих,
	но ни вас, ни Говен открих.
	И в двора на Артур бях даже,
3692	но никой не можа да каже
	къде, сеньор, да ви открия.»
	«А благородният, добрият
	Говен тогаз къде е бил?
3696	С готовност той би ви спасил.
	За не една девойка той
	е влизал във неравен бой.»
	«Да, той, ако го бях открила,
3700	би ми осигурил закрила,
	в невинността ми убеден.
	Но аз узнах, че сир Говен
	потеглил да преследва рицар,
3704	отвлякъл вашата кралица,
	която кралят поверил
	на Ке и тъй подведен бил.
	И сир Говен приел веднага
3708	на Гениевра да помага.
	Той с трудностите ще се справи,
	и всичко нужно ще направи,
	за да я върне пак при краля*.
	[* __Ст. 3711:__ Казаното от Люнет препраща към сюжета на друг роман на Кретиен — _Ланселот, Рицаря на каруцата_, — над който писателят работи едновременно с работата си над _Ивен_ (1176–1181). В началото на _Ланселот, Рицаря с каруцата_ Гениевра бива отвлечена демонстративно от Мелеаган пред очите на Артур и рицарите от неговия двор. Сенешалът Ке и Говен тръгват след похитителя. По-късно към тях се присъединява и Ланселот, който побеждава Мелеаган и освобождава Гениевра. Подобно кръстосване на сюжетите на два романа е новост за тогавашната литература.]
3712	Това е, сир. Каквото зная,
	разказах ви го най-правдиво.
	Уви, щом като съмне, жива
	ще бъда изгорена аз,
3716	заради злобата към вас!»
	«По милост Божа утре вече
	теглата ви ще са далече
	и няма подир този ден
3720	да страдате заради мен.
	С риск за живота си ще бъда
	до вас — от страшната присъда
	да ви спася. Ще е добре
3724	обаче да не разбере
	тук никой кой съм. Ще ви моля —
	убит или спечелил боя —
	за името ми да мълчите*!»
	[* __Ст. 3725:__ От този момент Ивен ще се представя с прозвището Рицаря с лъва. Анонимността на героя продължава през цялата поредица от изпитания — до края на двубоя му с Говен. Равенството с Говен означава, че героят е стигнал до върха на рицарското умение, олицетворявано от племенника на Артур. Идентичността на героя се разкрива само когато той е постигнал желаното съвършенство. В други свои романи (_Ерек и Енида_, _Ланселот_, _Рицаря с каруцата_, _Персевал или разказ за Граала_) Кретиен забавя продължително назоваването на героя или героинята. От една страна, така той поражда ефект на очакването, от друга, разкрива името в ключов момент от еволюцията на персонажа.]
3728	«Излишно е да се боите!
	Дори да ме измъчват, няма
	да кажа кой сте — ще съм няма,
	щом туй е вашето желание.
3732	Ала ми дайте обещание
	тук да не идвате отново
	и изпитание сурово
	заради мен да си спестите.
3736	Знам, искате да ме спасите,
	благодаря, но не желая
	тук и за вас да бъде краят,
	защото, чуйте ме добре,
3740	по-хубаво е да умре,
	сеньор, единият от нас
	и нека туй да бъда аз.
	Нали ако не победите
3744	и мен от смърт не ще спасите?
	Защо да мрем тогава двама?»
	«Тревогата ви е голяма —
	отвърнал той, — но разберете,
3748	напразни са ви страховете.
	Нали не търсите смъртта,
	отказвайки ми помощта,
	която ви предлагам честно.
3752	Днес спорът ни е неуместен!
	Загазихте заради мен
	и затова съм задължен
	да ви помогна както мога!
3756	Спестете своята тревога, —
	ако е рекъл Бог, аз знам
	как трима да надвия сам.
	Сега потеглям, че подслон
3760	за мен и бойния ми кон
	в леса да търся се налага.»
	«Дано и Господ ви помага,
	та замък с каменни стени
3764	през тази нощ ви подслони
	в спокоен и уютен кът.»
	Ивен потеглил, а лъвът
	го следвал по петите пак,
3768	додето в падащия мрак
	открили в края на гората,
	сред местност злачна и богата
	величествен и хубав замък.
3772	Стените му били от камък
	и лесно можел да се брани
	от катапулти и тарани,
	без вътре някой да пострада.
3776	Не зърнали ни дом, ни сграда
	отвън, че около стената
	била оголена земята.
	Защо? Друг път ще ви разкажа.
3780	Иззад стените седем пажа
	щом зърнали, че приближава
	Ивен, се втурнали тогава
	пред замъка да спуснат моста
3784	и с почести да срещнат госта.
	Ала от страх те бързо спрели,
	щом до Ивен лъва видели.
	Помолили го да остави
3788	лъва отвън — да не направи
	беля и някой да убие.
	«Не бойте се от него вие!
	Или ще спим един до друг,
3792	или и аз не влизам тук.
	Лъвът от брат ми е по-мил,
	щом с мене се е подслонил,
	то никой нищо не рискува.
3796	Или с лъва ще ви гостувам,
	или оставам вън и аз!»
	«Е, хайде, влизайте тогаз!»
	Те влезли в замъка, където
3800	със почести били приети
	от група рицари достойни,
	от дами и девици стройни.
	Помогнали му те от коня
3804	да слезе, тежката му броня
	съвсем внимателно свалили,
	с «добре дошъл» го поздравили
	и рекли: «Сир, за нас е чест,
3808	че в замъка ни гост сте днес.
	Като в свой дом се настанете,
	доволен и честит бъдете!»
	Той с радост бил приет в палата
3812	от всеки негов обитател.
	В покоите му го отвели,
	но както весело вървели
	придворни, дами и васали,
3816	внезапно викове надали
	и всеки почнал без утеха
	през плач да къса свойта дреха.
	Така ту в плен на радостта
3820	били те, ту в плен на скръбта.
	Те с радост срещнали Ивен,
	ала на следващия ден
	очаквали, за съжаление,
3824	по обед страшно приключение
	и затова ту плач, ту смях
	избухвал често между тях.
	Объркан, рицарят тогава
3828	решил да види какво става
	и с притеснение попитал
	владетеля на таз обител:
	«Любезни сир, защо за Бога
3832	приет съм с радост, но тревога
	изпитват верните ви хора?
	Какво се случва всъщност в двора?»
	«Сеньор, не питайте сега.
3836	Не искам болка и тъга
	да чувствате и вие с нас.
	По своя воля нивга аз
	не бих ви казал туй, което
3840	ни причинява жал в сърцето.
	Защо и вас да мъчим също?»
	«На рицар, сир, не е присъщо
	да види страдащ и веднага
3844	да не се спусне да помага*.
	[* __Ст. 3844:__ Идеята за рицаря-благодетел първоначално намира почва не в историческата действителност, а в рицарския роман. Ивен става първият ярък образ на рицар, поставил се изцяло в служба на онеправданите. Разбира се, социалното рицарство на героя е класово ограничено: Ивен помага само на представители на благородническото съсловие.]
	Така че искам да узная
	защо ви е обзела тая
	тревога». «Трябва тежка дан
3848	да плащам: нагъл великан
	поиска утре по туй време
	насила щерка ми да вземе,
	а тя е с чудна красота,
3852	каквато няма по света.
	Тоз мъж, Планинеца Арпен*
	[* __Ст. 3853:__ Според Филип Валтер (редактор на друг ръкопис на _Ивен_, публикуван в престижната поредица „Плеяда“ на издателство „Галимар“) Арпен е име на герой, символизиращ дивия ловец в келтската митология. Ако и Кретиен е искал да възобнови келтската традиция със свой вариант на „дивия човек“, можем да смятаме, че тази функция в _Ивен_ той е разпределил между три фигури: пазача на диви бикове, обезумелия Ивен и Арпен Планинеца. Срещата с говедаря подсказва, че пътят към чудното приключение минава през „дивото“, изобразено като природа (гората Броселианда), животни (дивите бикове) и хора (властелина на бикове). Кризата на лудост, както видяхме, е изобразена като срив на културата и сливане с дивата природа. А предстоящата победа на Ивен над Арпен Планинеца е победа над животинското, дивото и злодейското начало. В този смисъл може да се каже, че в своята еволюция Ивен преодолява три нисши човешки състояния — на дивака, на безумеца и на злодея.]
	(от Бог да бъде поразен!)
	заграбва и опустошава
3856	това, което притежавам.
	И друга тежка мъка имам —
	шест сина с хубост несравнима
	отгледах — рицари прекрасни.
3860	Но този великан ужасен
	взе и шестимата във плен.
	Двамина той уби пред мен
	и се закани с думи груби
3864	останалите да погуби,
	ако не се намери кой
	да извоюва чрез двубой
	на синовете свободата.
3868	В противен случай дъщерята
	той иска утре да му дам.
	Не да се забавлява сам
	със нея, а да я остави
3872	на своите слуги злонрави —
	да гледал как я обругават.
	На Господ само се надявам
	за помощ в утрешния ден.
3876	Дори да е от скръб сломен,
	добрият и вежлив стопанин
	с усмивка скъп гост ще покани,
	а вие сте такъв за нас.
3880	Сир, обясних ви всичко аз
	и лесно ще се убедите
	какви огромни са щетите,
	нанесени от великана.
3884	Постройка здрава не остана,
	ни даже камък върху камък,
	отвън около моя замък.
	Ограби всичко и дори
3888	земите ми опожари,
	а пък градът извън стената
	направо срина със земята.
	Разбирате добре сега
3892	защо е моята тъга.
	От наглостта на великана
	разруха гибелна настана.»
	Ивен изслушал домакина
3896	как своята съдба проклина
	и му отвърнал съпричастно:
	«Това е страшно и ужасно!
	Сеньор, дълбоко съжалявам,
3900	че ориста ви е такава,
	но нещо ме учуди много.
	Защо, обзети от тревога,
	че помощ е необходима,
3904	не бяхте при Артур? Там има
	редица рицари достойни,
	които в остри схватки бойни
	ще проявят чутовни сили.»
3908	Владетелят се съгласил и
	признал, че много е разчитал
	да му осигури защита
	Говен, ала не го открил.
3912	«Той мигом би се съгласил
	(та аз съм женен за сестра му*),
	[* __Ст. 3913:__ Не е ясно за коя сестра става дума. В _Клижес_ сестра на Говен е Сордамор, майка на Клижес. В _Персевал или разказ за Граала_, сестра на Говен е Кларисан, родена в Другия свят и обитаваща Замъка на двете кралици (Игерна, майката на Артур, и собствената й майка), символ на отвъдното. Никой текст не съобщава за сестра на Говен, която да е майка на шест сина и една дъщеря. Кретиен изгражда тези роднински връзки за нуждите на конкретната творба, което обаче не му пречи в други случаи да постъпва обратно: да възпроизвежда роднински връзки, за които вече е споменал в предишна своя творба. Художественото пространство в романите на Кретиен дьо Троа е, от една страна, автономно, а от друга, пропускливо както за други фикции, така и за елементи от конкретна историческа действителност.]
	ала в преследване голямо
	се впуснал — своята кралица,
3916	отвлечена от странстващ рицар,
	Говен е тръгнал да спасява.
	Зад недостойната проява
	пак сянката на Ке прозира —
3920	той на Артур бил гарантирал,
	че над кралицата ще бди,
	но го подвел и навредил
	на доверчивия владетел*.
	[* __Ст. 3923:__ И тук Кретиен намесва епизод от друг свой роман — _Ланселот, Рицаря на каруцата_. Вж. бел. към ст.374.]
3924	Днес страдам, Бог ми е свидетел,
	защото, сир, съм убеден,
	че ако своя дълг Говен
	не бе поел да изпълнява,
3928	аз сигурен съм, че тогава
	той би дошъл тук да помага
	на моите деца веднага.
	Но трябва младата кралица
3932	да отърве от злия рицар
	(дано Бог го накаже строго).
	А аз, сред болка и тревога,
	в смъртта ще търся упование.»
3936	Ивен, обзет от състрадание,
	изслушал страдащия мъж,
	въздъхнал тежко неведнъж
	и промълвил: «Сир, и на вас
3940	подкрепа ще окажа аз,
	та от смъртта да отървем
	прекрасните ви синове.
	Но се надявам великанът
3944	да дойде сутринта по-рано,
	защото утре по обяд
	далеч от вашия палат
	ми се налага да замина.»
3948	Отвърнал тихо домакинът:
	«Благодаря ви, сир, спасение
	ни носи вашето решение.»
	И всички други с думи мили
3952	сърдечно му благодарили.
	От стая в замъка девица —
	изящна, нежна хубавица —
	излязла и при тях дошла.
3956	Тя в скръб потънала била
	и мълком свеждала очи,
	тъгата й да не личи.
	Но заедно със дъщерята
3960	дошла и майка й. Бащата
	ги бил повикал, че желаел
	със госта да ги запознае.
	Лицата им били покрити
3964	с воал, да не личат сълзите,
	ала сеньорът настоял
	да махнат тежкия воал:
	«Воалите пред нас свалете
3968	и Господу благодарете,
	че в замъка ни е довел
	тоз рицар доблестен и смел!
	Той тук до утре ще остане,
3972	за да се бие с великана —
	затуй в краката му паднете!»
	«За Бога, моля ви, станете!
	Не искам — възразил Ивен —
3976	роднините на сир Говен
	да падат в моите крака.
	Не ще ви позволя така
	да се държите, дами, с мен.
3980	Бог да не дава някой ден
	на суета да се поддам.
	За мен би бил нечуван срам
	и непростително падение.
3984	Изисква се от вас търпение
	и упование във Бога,
	та с помощта му аз да мога
	да ви спася от великана.
3988	Дано той дойде утре рано,
	защото към обяд далече
	оттук аз трябва да съм вече
	и няма как да закъснявам.
3992	Обетите си изпълнявам,
	а този в утрешния ден
	е първостепенен за мен!»
	Тактично обяснил им той,
3996	че само рано на двубой
	склонил би, за да има време
	на път отново да поеме,
	защото в гъстата дъбрава
4000	Люнет зла участ застрашава.
	Подкрепа щом им обещал,
	в душите им надежда влял,
	а те пък му благодарили
4004	със вярата, че има сили
	с чутовна храброст пак да блесне,
	щом има за другар чудесен
	един лъв, който страх внушавал,
4008	обаче като агне ставал,
	когато редом бил с Ивен.
	С такава вяра окрилен,
	по-сигурен се чувствал всеки
4012	и мъката била по-лека.
	Но ето, че настанал час
	за лягане. Ивен тогаз
	отвели в стаята, в която
4016	девойката и госпожата
	с усърдие легло веднага
	приготвили му, да си ляга.
	Да бяха знаели, че той
4020	е славен и велик герой,
	те щели със любов стократна
	да сторят тъй, че най-приятно
	той да се чувства между тях.
4024	Лъвът и Ивен до сутринта
	спокойно и дълбоко спали:
	прислугата се постарала
	да им затвори тъй вратата,
4028	че никой, докато зората
	не се покаже, да не може
	до отреденото им ложе
	случайно да се приближи,
4032	покоя да им наруши.
	На сутринта, след като бил
	на меса, рицарят решил
	надлежно сбогом да си вземе
4036	с владетеля гостоприемен
	на замъка, защото щял
	да тръгва рано. Той държал
	на даденото обещание
4040	и рекъл на всеослушание:
	«След малко тръгвам, разберете,
	налага се, не ме корете.
	Към сир Говен аз почит храня
4044	и с радост още бих останал,
	при племенниците му, с вас,
	но дълг зове ме в този час.»
	С тъга дълбока във душа,
4048	владетелят и госпожата
	и дъщеричката им мила
	почувствали, че губят сила.
	Без малко щели да се проснат
4052	с молби в краката му, но просто
	си дали сметка, че едва ли
	Ивен тъй биха задържали.
	Владетелят решил с пари
4056	и със земи да го дари,
	за да остане още с тях.
	«Бих сторил и пред Бога грях,
	ако приема!» — му отвърнал
4060	Ивен. С вид изтерзан, посърнал,
	девойката, от скръб примряла,
	разплакала се, но не спряла
	да моли, с поглед в небесата,
4064	Христос и майката му свята,
	те ангелите да склонят
	младежа да разубедят.
	Заради вуйчо си отново
4068	с изпълнено със болка слово
	примолила се на Ивен.
	Тогава заради Говен
	той бил обзет от съжаление
4072	към нея, но със притеснение
	въздъхнал, като си представил,
	че на палача би оставил
	придворната, ако не тръгне
4076	навреме, за да я изтръгне
	от злото. И да му дадат
	цял Тарс* дори, той никой път
	[* __Ст. 4078:__ Тарс е проспериращ град по времето на юдейското царство, а и на Израел като провинция на Римската империя.]
	не би се съгласил, защото
4080	туй би било край на живота
	за него. В същия момент,
	като се сетил за Говен,
	решил все пак да поостане.
4084	Ала не щеш ли великанът
	с онези четирима сина
	дошъл тогава. Исполинът
	държал в ръката си тояга
4088	и често с нея ги налагал
	безжалостно и безогледно.
	Облечени били те бедно
	във ризи мръсни и смрадливи
4092	и яздели коне дръгливи,
	а пък краката и ръцете
	им вързани били с въжета.
	Джудже дебело редом с тях
4096	кон яхало и със замах
	така ги удряло с камшика,
	че кръв започнала да блика
	от техните тела*. Та ето
	[* __Ст. 4099:__ В подобна светлина е изобразено и едно друго джудже (вж. Кретиен дьо Троа, _Ерек и Енида_, изд. «Изток-Запад», София, 2013, ст. 182–188).]
4100	как великанът и джуджето
	със рицарите се държели
	като злодеи подивели.
	Пред замъка като застанал,
4104	извикал силно великанът
	на домакина благороден
	вратата бързо да отвори
	и щерка си да не забравя
4108	да изведе, та за забава
	на своите слуги въшливи,
	безнравствени и похотливи
	да я даде, защото тя,
4112	макар и с рядка красота,
	не му харесвала изобщо.
	Нима били потребни още
	злини, за да сломят бащата?
4116	Ако спести на дъщерята
	такъв позор, туй означава,
	че синовете си предава
	на явна смърт: ще ги убият
4120	пред погледа му. Как горкият,
	такова зло би изтърпял?
	Би предпочел да е умрял.
	Въздишал с болка на сърцето,
4124	и с тежки сълзи по лицето…
	Ивен, обзет от състрадание,
	му рекъл: «Тежко изпитание,
	сеньор, гигантът ви налага.
4128	Аз моля Бог да ви помага
	и пази вашето момиче
	от великана демоничен.
	Той се държи надменно, гнусно
4132	и аз не мога да допусна
	девойка с качества безспорни
	да стане жертва на позорни
	прищевки на слуги разгулни,
4136	безнравствени и богохулни*.
	[* __Ст. 4136:__ Съдбата, която грози девойката, е сходна с тази на Изолда от романа на Берул, когато Марк заменя смъртната присъда над своята съпруга с друго наказание: Изолда да стане обща жена на сто похотливи прокажени. И в двата случая връх на унижението е това, че жената ще бъде изнасилвана от хора от по-низше съсловие.]
	Доспехите ми донесете
	и моя кон тук доведете,
	спуснете моста, за да мога
4140	да мина, пък ще моля Бога
	след схватката ни да отсъди
	кой от нас двамата да бъде
	опозорен. Ако успея
4144	да победя сега злодея,
	тогава, сигурен бъдете,
	че ще ви върне синовете
	и ще ви иска извинение
4148	за гнусното си поведение
	към вас, към тях и дъщеря ви.»
	Един слуга, без да се бави,
	при него коня му довел,
4152	а друг доспехите му взел
	и майсторски му ги надянал.
	Щом той готов за боя станал,
	веднага мостът бил свален.
4156	В галоп го прекосил Ивен
	с лъва си верен (както може
	тук всеки сам да предположи).
	От страх треперещ, всеки жител,
4160	застанал горе на стените,
	ги гледал и във изнемога
	с молитви призовавал Бога
	Ивен от този враг брутален
4164	да пази, че до край фатален
	мнозина е довел до днес,
	и Бог да му помогне с чест
	той да излезе от двубоя,
4168	като прониже с меча тоя
	злодей, за кръв освирепял.
	Последният, като видял,
	че е готов Ивен за бой,
4172	се приближил и рекъл: «Кой,
	нещастнико, теб тук изпрати?
	Заради него ти ще патиш.
	Изглежда да си отмъсти
4176	е искал. Май навярно ти
	злина голяма си му сторил,
	и затова е отговорил
	на теб с каквото заслужаваш.»
4180	«С дърдоренето прекаляваш,
	езикът ти е непочтен —
	без страх отвърнал му Ивен. —
	На мен не ми минават тия
4184	и предпочитам да се бия!»
	Ивен пръв с копието сварил
	противника си да удари.
	Гигантът мислел си, че може
4188	гърдите си със меча кожа*
	[* __Ст. 4188:__ Подобно на пазача на дивите бикове — исполин, покрит с говежди кожи, Арпен е великан-дивак, наметнат с меча кожа, която му служи едновременно за дреха и за щит.]
	да защити… Но с удар втори
	Ивен тъй кожата разпорил,
	че кръв от раната избила.
4192	Врагът ударил с всичка сила
	Ивен с тоягата чепата
	и го съборил на земята.
	Но рицарят, готов за сеч,
4196	изтеглил бързо своя меч
	и смело почнал да напада
	противника си изненадан.
	Гигантът явно в този ден
4200	бил в силата си убеден
	и нито с подобаващ щит,
	нито с доспехи бил прикрит.
	Ивен пак ловко изпреварил
4204	противника и го ударил
	на меча си със острието
	с такава сила през лицето,
	че част от бузата отрязал.

4208		__Ала__ врагът му се оказал
	все още издръжлив и як
	и му отвърнал с удар пак.
	Ивен напразно се опитал
4212	да го избегне и политнал,
	като едва се задържал
	на своя кон. Лъвът видял,
	че рицарят е във опасност,
4216	настръхнал, изръмжал ужасно,
	със ярост скочил и забил
	със настървение зъби
	в таз меча кожа, със която
4220	гигантът пазел се, когато
	се биел с някого. Лъвът
	от кръста му кървяща плът
	отхапал и отворил рана.
4224	От болка ревнал великанът
	като див бик, но не сполучил
	с тоягата си да улучи
	лъва и да го нарани.
4228	Попаднал ударът встрани
	и от лъва, и от Ивен.
	Щом великанът бил ранен,
	Ивен ръката му отсякъл
4232	със меч в десницата си яка,
	а после с един удар само
	до дръжка го забил в гръдта му.
	Кръв бликнала като фонтан
4236	и мъртъв злият великан
	до рицаря се сгромолясал*.
	[* __Ст. 4237:__ Рицарският морален кодекс изисква победителят да пощади живота на своя противник, ако победеният помоли за милост. Тази етика не важи обаче за великана, който е антитеза на рицаря.]
	Той паднал с ужасяващ трясък,
	като че рухнал дъб вековен.
4240	Щом чули тътена гръмовен,
	към укрепената стена
	в миг всички с чудна бързина
	се втурнали, като копой
4244	към плячка, за да видят кой
	такъв небивал шум издава.
	Те забелязали тогава
	гиганта на земята проснат
4248	в гърдите с рана смъртоносна.
	От замъка и домакинът
	излязъл с вярната дружина,
	а майката и дъщерята
4252	последвали го до стената,
	на място да се уверят
	как предизвикан бил шумът.
	И тримата били щастливи,
4256	че братята се връщат живи,
	след ужасите страховити
	и теглилата, на които
	гигантът зъл ги бил подложил.
4260	Разбирали те, че не може
	да бъде задържан Ивен
	и час дори, не само ден,
	но го помолили все пак
4264	да прецени кога и как
	при тях ще може да се върне,
	след като своя дълг изпълни.
	Той не посмял да обещае,
4268	защото казал, че не знае
	дали съдбата в този случай
	ще му помогне да сполучи,
	ала предупредил сеньора
4272	да залови със свойте хора
	джуджето още този ден,
	да идат после при Говен*
	[* __Ст. 4274:__ Обикновено за подвига на странстващия рицар се съобщава в двора на Артур — мястото, където рицарят получава най-високо признание за своите подвизи. Тук Говен се явява тази върховна инстанция.]
	и му разкажат точно как
4276	Ивен сразил е своя враг,
	и добрина им е направил.
	«Не можем никога забрави
	какво направихте за нас —
4280	отвърнали те с дружен глас. —
	И на Говен ще съобщим
	за станалото, но държим,
	сеньор, да му доложим кой
4284	е бил безстрашният герой,
	спасил ни днес от теглилата.»
	Ивен отвърнал им: «Когато
	се срещнете с Говен, кажете,
4288	че Рицаря с лъва* привети
	[* __Ст. 4288:__ Новата идентичност на Ивен отговаря на новия смисъл, който героят влага в своите изпитания: да помага на нуждаещите се.]
	изпраща му. Той ме познава,
	макар да няма днес представа
	къде съм, нито с кой съм аз.
4292	За нищо друго няма вас
	да моля. Закъснявам вече,
	а ме очаква път далечен.
	Преди дванайсет да удари,
4296	там трябва да съм, да предваря
	да не последва страшна драма.
	Така че тръгвам, време няма.»
	И тъкмо щял на път Ивен
4300	да тръгне, ала в тоз момент
	бащата, в знак на уважение,
	помолил го за разрешение
	на път със него да заминат
4304	и четиримата му сина:
	те щели вярно да му служат.
	Ала Ивен не чувствал нужда
	друг някой да го придружава
4308	и казал, че ще продължава
	сам към планинския превал,
	сбогувал се и полетял
	на коня си като стрела.
4312	Позната вече му била
	околността и можел леко
	да иде много надалеко.
	Той още бил на път, когато
4316	при кладата посред гората
	девойката били извели
	завързана и я държели
	пред хората по риза само.
4320	Във престъпление голямо
	несправедливо обвинена
	била девойката почтена.
	А даже и в ума си тя
4324	такива укорни неща
	не би допуснала. Ивен
	пристигнал там и възмутен
	видял пред лумналата клада
4328	невинната девойка млада;
	с жестока болка във сърцето
	той вдигнал поглед към небето:
	на Бога само се надявал
4332	и на лъва си. И тогава
	той пред тълпата коня спрял
	и с всичка сила изкрещял:
	«Мерзавци безподобни, спрете!
4336	Девойката освободете!
	Невинна е! Проклет да бъда,
	ако жестоката присъда
	да я изпълните ви дам.»
4340	Сред насъбралите се там
	затърсил тази, по която
	тъй силно страдал, и когато
	открил я, поглед впил в лицето,
4344	което виждал със сърцето
	той всеки ден и час, дори
	отвъд поля, отвъд гори
	да се намирал. Стреснат бил,
4348	но чувствата си укротил,
	тъй както конят при езда
	се обуздава със юзда.
	Със радост в нея пак се взрял,
4352	но да въздъхне не посмял
	от страх до го не разпознаят.
	Докато слушал как ридаят
	жените, чувствал остра болка.
4356	«Ах, Боже мой, защо ли толкоз
	нещастни нас сега оставяш?
	Защо в неволя ни забравяш? —
	си казвали те. — Най-добрата
4360	девойка между нас, която
	до този ден за всички в двора
	бе най-надеждната опора,
	ще бъде тук сега отнета.
4364	А нейните добри съвети
	и господарката ценеше.
	Заради тях тя щедра беше
	и дрехи от най-ценни кожи
4368	ни даваше. А кой друг, Боже,
	днес със загриженост би казал:
	„Госпожо, туй манто и тази
	наметка скъпа подарете
4372	на тази дама и бъдете
	уверена, че точно тя
	нуждае се от тях сега“.
	Друг никой няма да ни каже
4376	такива топли думи, даже
	за нас не ще се вече сещат,
	че рядко на света се срещат
	великодушни хора тук.
4380	Та кой е замилял за друг?
	Известно е, че всеки днес
	си гледа своя интерес.»
	От жалбите им бил Ивен
4384	покрусен, но след миг, смутен
	на колене Люнет съгледал
	по риза само — скръбна, бледа —
	как моли Бог за опрощение,
4388	за милост и за снизхождение.
	Ивен до нея приближил
	повдигнал я и промълвил:
	«Кажете ми, девойко драга,
4392	кой на теглото ви подлага
	и в грехове ви обвинява?
	Ако не спре, то аз тогава
	ще водя срещу него бой.»
4396	А тя, не виждайки, че той
	е впил със обич в нея взор,
	му отговорила: «Сеньор,
	хулителите ми злосторни
4400	са тук и щяха много скоро
	да ме изпепелят. Добре, че
	дойдохте, за да се попречи
	на подлото им намерение
4404	и с Божие благоволение
	да отстраните таз злина.
	Аз нямам никаква вина.»
	При тези думи сенешалът
4408	и братята му възроптали:
	«Ти все с лъжи ни заблуждаваш
	и фактите преиначаваш,
	безнравственице. Луд би бил
4412	тоз, който би се доверил
	на думите ти. А пък тоя
	клет рицар как ще влезе в боя
	срещу нас тримата. Я нека
4416	върви по своята пътека
	обратно, при това веднага,
	че тук на риск се той излага.»
	От думите им възмутен,
4420	отвърнал с рязък тон Ивен:
	«Да бяга, който се уплаши!
	А аз съм тук със тези ваши
	три меча да кръстосам меч!
4424	Не съм пристигнал отдалеч,
	за да побягна в страх от вас.
	С позор ще се покрия аз,
	ако пред вашите закани
4428	отстъпя. Няма как да стане!
	Охулвате несправедливо
	девойката благочестива.
	Тя се закле, че ни с дела,
4432	нито със думи би могла
	достойната си господарка
	да заблуди. И аз й вярвам.
	Без капка страх ви заявявам,
4436	че смело ще я защитавам.
	Дано и Бог е с мен, защото
	той пази хората от злото,
	а с Правдата неоспорима
4440	съдружници са неделими
	и затова сега разчитам
	от тях на помощ и защита.»
	Тук сенешалът отговорил,
4444	че срещу него той би сторил
	и невъзможното със цел
	да го срази, щом на дуел
	излязат, стига този звяр,
4448	сновящ край своя господар,
	да не му скочи на главата.
	Ивен отвърнал: «Аз в борбата
	решил съм да участвам сам,
4452	ала не мога да ти дам
	гаранции, че няма пръв
	на теб да скочи моят лъв.
	Тогаз на мен не се надявай
4456	и сам със него се оправяй!»
	«Ако не се съобразиш
	и този лъв не отстраниш —
	отвърнал другият — тогава
4460	тозчас оттук си заминавай.
	На всички хора е известно,
	че тази дева най-нечестно
	и лицемерно, и обидно
4464	се е държала, и е видно,
	че тя на кладата пламтяща
	греха си трябва да изплаща.»
	Ивен отвърнал: «Боже, няма
4468	да позволя подобна драма!
	Бял ден до сетния си час,
	да нямам, ако тук от вас
	аз клетницата не избавя!»
4472	От своя лъв Ивен тогава
	поискал да стои далече.
	Друг изход не оставал вече
	пред враговете му освен
4476	да почнат бой ожесточен.
	Изнервените трима братя
	нахвърлили се слепешката
	срещу Ивен, обаче той
4480	не бързал да се впусне в бой,
	изчакал ги да налетят
	и копията да строшат
	в щит, който вдигнал за отбрана,
4484	та той самият да остане
	със копие напълно здраво,
	и лесно с тях да се разправи.
	От мястото, където бил,
4488	той малко се отдалечил
	и тичешката връхлетял
	на стреснатия сенешал,
	ударил го така в главата,
4492	че неподвижен на земята
	се строполил той в безсъзнание,
	и във това му състояние
	напълно бил обезвреден.
4496	А братята му към Ивен
	се втурнали, ала той с град
	от силни удари назад
	отблъснал ги. Но сенешалът
4500	съвзел се в миг и като хала
	Ивен ударил по главата
	и го съборил на земята,
	но бронята му го спасила.
4504	А всички дами, дъх стаили,
	двубоя гледали с тревога,
	отправяйки молби към Бога
	да подкрепи добрия рицар
4508	и благонравната девица
	от тези братя да избави.
	Лъвът и той не се забавил —
	след удара не се сдържал,
4512	и върху злия сенешал
	нахвърлил се и го ударил
	така, че другият не сварил
	да се предпази, и халките
4516	на ризницата му пробита
	се разпилели като слама.
	Веднага за едното рамо
	лъвът, съвсем освирепял,
4520	тъй го захапал, че хрущял
	откъснал, после на земята
	го проснал, счупил му ребрата
	и зейнала дълбока рана
4524	през ризницата му раздрана.
	Във локва кръв се затъркалял
	издъхващ в болки сенешалът,
	но не престанала борбата,
4528	защото двамата му братя
	държали да си отмъстят.
	Към тях се устремил лъвът,
	макар че мъчел се Ивен
4532	да го държи отдалечен.
	Лъвът обаче виждал ясно,
	че става още по-опасно
	и господарят му не само
4536	не ще отхвърли помощта му,
	но ще му бъде благодарен.
	И той се втурнал да удари
	в гръб братята, но те отбили
4540	атаката и го ранили.
	А щом Ивен видял, че кръв
	тече по неговия лъв,
	от чувството за мъст обзет,
4544	веднага полетял напред
	към двамата и ги ударил
	така че в плен те се предали.
	Макар че тежко бил ранен
4548	лъвът, тъй както и Ивен
	и раните им ги боляли,
	отпор задружно все пак дали
	на тримата жестоки братя,
4552	чрез бой да върнат свободата
	на тази дева благонравна.
	А господарката отдавна
	била яда си потушила
4556	и всичко й била простила.
	Лъвът и рицарят били
	покрити с рани, но могли,
	макар и със жестоки болки,
4560	пред всички да покажат колко
	държат на справедливостта.
	А в името на честността,
	били вразите победени
4564	и по закон изпепелени
	на тази клада, на която
	те смятали насред гората
	девойката да изгорят.
4568	Отдавна хората твърдят,
	че всеки, който гроб копае,
	ще падне в него той накрая.
	Люнет държала се най-мило,
4572	откакто се била сдобрила
	със господарката си. Двете
	били от щастие обзети,
	каквото на земята няма.
4576	И тя, и доблестната дама
	безкрай признателни били
	на рицаря Ивен: нали
	те в него виждали спасение.
4580	Макар че дамата в течение
	на чувствата му не била,
	му казала, че би могла,
	ако лъвът и той останат,
4584	да стори тъй, че свойте рани
	те бързо там да излекуват.
	«Уви, за друго аз жадувам,
	не ще остана нито ден —
4588	с твърд глас отвърнал й Ивен, —
	додето скъпата ми дама
	омраза трайна и голяма
	към мен таи.» «Ах — рекла тя, —
4592	къде е отзивчивостта
	на тази дама, че към вас
	ненавист храни в този час?
	Нима млад рицар, уважаван,
4596	подобна участ заслужава?
	Ако е мила и учтива,
	тя своята врата не бива
	пред вас, сеньор, да я затваря.»
4600	«Госпожо, няма да стоваря
	вината само върху нея.
	Причината, за да живея
	в тъга, на никой свой познат
4604	не ще аз кажа.» — «В този свят
	друг знае ли я?» — Да, госпожо.“
	„Аз името ви, ако може,
	желая да науча много.
4608	преди с вас да си вземем сбогом!“
	„Безкрайно съм ви задължен
	и с вас ще бъда откровен:
	когато някой споменава
4612	за Рицаря с лъва, тогава
	отнася се това за мен.“
	„Защо, сеньор до този ден
	не съм го чула, нито тук
4616	за вас е слушал някой друг?“
	„Щом малко хора ме познават,
	туй значи, че не заслужавам
	особено да ме ценят.“
4620	А дамата за втори път
	му рекла: „Пак ще ви предложа
	да поостанете.“ — „Госпожо,
	додето няма опрощение,
4624	за стореното прегрешение,
	престой не ми се тук полага?“
	„Тогава тръгвайте веднага!
	Желая ви на добър час
4628	и нека Господ да е с вас!“

		„__Дай__, Боже!“ — тихо промълвил
	Ивен, а после процедил:
	„Владеете госпожо мила,
4632	един ключ с чудодейна сила,
	та щастието ми е днес
	заключено, а аз — злочест?“
	Ивен, от тежка скръб обзет,
4636	бил съпроводен от Люнет
	и пътьом я помолил той
	на никой да не казва кой
	от злото ги е отървал.
4640	Признал си и че би желал
	тя нивга да не го забрави
	и ако случай се представи,
	да сподели със госпожата
4644	какво му тегне на душата.
	Тя обещала, че ще вложи
	от себе си каквото може
	за рицаря. Той с поглед мил
4648	стократно й благодарил,
	а след това поел на път
	угрижен: та нали лъвът
	ранен бил в боя смъртоносен
4652	и трябвало да бъде носен.
	Носилка му стъкмил от щита,
	със папрат тя била покрита,
	за да е мека, и го сложил
4656	като във най-удобно ложе.
	Пренасяйки го, той вървял
	напред и най-накрая спрял
	пред замък, здраво укрепен
4660	и със заключен вход. Ивен
	извикал, ала не повторил,
	защото портиер отворил
	вратата и поел юздите.
4664	„Дано, сир, да благоволите
	да влезете! Днес тук бъдете
	на нашия добър владетел
	гост най-почитан и най-драг!“
4668	„Гостоприемния ви праг
	с голяма радост ще прекрача,
	добросърдечността ви тача,
	а пък и трябва ми подслон“ —
4672	Ивен отвърнал и на кон
	след портиера влязъл в двора,
	а там видял, че много хора
	да го посрещнат са се сбрали.
4676	След поздрав те му разседлали
	жребеца, после го завели,
	в обор, а след това поели
	носилката с лъва ранен,
4680	помогнали и на Ивен
	оръжието си да снеме.
	А домакинът в това време
	научил вече новината
4684	и заедно със госпожата
	и с цялото семейство госта
	посрещнал. С тях били и доста
	роднини. След това Ивен
4688	бил в тиха стая настанен,
	а редом с него и лъвът
	подслон намерил в този кът.

		__Две__ много мили и умели
4692	девойки мигом се заели
	да бъдат бързо изцерени
	на място двамата ранени
	и ги лекували така,
4696	че твърде скоро на крака
	ги вдигнали и надалече
	те можели да тръгнат вече*.
	[* __Ст. 4698:__ Относно бързото оздравяване на ранения рицар вж. бел. към ст.2953.]
	От Черни трън през тези дни
4700	се чули лоши новини:
	там местния владетел в кратка,
	но тежка и фатална схватка
	наскоро влязъл със Смъртта,
4704	и в нея победила тя.
	Две дъщери сеньорът имал:
	голямата непримиримо
	(без малката да пощади)
4708	желаела да наследи
	сама имота на бащата,
	без да отстъпи на сестрата
	полагащия й се дял.
4712	Яд разбираем завладял
	по-малката: тя заявила,
	че много твърдо е решила
	към крал Артур да се обърне
4716	за помощ, за да й се върне
	това, което се полага
	по право*. Другата веднага
	[* __Ст. 4718:__ Спорът за наследство между братя е често срещана тема в епопеята. Кретиен я използва като подменя братята с две сестри. Конфликт между по-голямата и по-малката сестра наблюдаваме и в _Персевал или разказ за Граала_ (епизод от приключенията на Говен).]
	помислила си, че не бива
4720	сестра й първа да отива
	на среща с крал Артур. Тя взела
	каквото трябва и поела
	на път на крал Артур към двора,
4724	та там да разрешава спора.
	Пристигнала тя и с Говен
	бил нейният въпрос решен:
	той искал тя да обещае,
4728	че друг това не ще узнае;
	в противен случай не би взел
	оръжие, та на дуел
	честта й с меч да защитава.
4732	Без много бавене, тогава
	и малката сестра дошла:
	с палто облечена била —
	възкъсо, с кожа на яката
4736	и с хермелинова подплата.
	Изтичал вече трети ден,
	откакто от ужасен плен
	кралицата била спасена.
4740	Мелеаган бил суверенът,
	пленил я с много други хора,
	но всички вкупом от затвора
	излезли. Заради измяна
4744	единствен Ланселот останал
	заключен във висока кула*.
	[* __Ст. 4745:__ Трето позоваване на _Ланселот, Рицаря с каруцата_.]
	Тогава точно се разчуло,
	че Рицарят с лъва се бил
4748	с гиганта зъл и го убил,
	че пращал поздрав на Говен
	по сродниците в този ден.
	А племенницата му драга
4752	дошла при вуйчо си веднага,
	за да разкаже точно как
	убит бил подлият им враг
	и да напомни, че доброто
4756	е сторено от мъж, когото
	Говен отлично бил познавал,
	че доблестната му проява
	в знак на приятелство била.
4760	По-малката сестра могла
	да чуе разказа. За жалост
	тя много се безпокояла
	и я обзело отчаяние,
4764	след като никакво внимание
	на нея никой не обърнал,
	а даже и Говен отвърнал:
	„Разбирам вашата тревога
4768	но да ви защитя не мога,
	защото дадох обещание
	за друго важно начинание.“
	Отишла при Артур тогаз
4772	и казала: „Дойдох при вас,
	кралю, очаквайки подкрепа,
	но с безразличие нелепо
	ми отговориха мнозина.
4776	Ала не искам да замина
	оттук, без с вас да се сбогувам.
	Аз за богатство не жадувам,
	но на сестра ми да е ясно,
4780	че аз самата съм съгласна
	с добро да й даря каквото
	тя ще. Но силом — не! Защото
	аз на защита се надявам
4784	от вас, кралю.“ Артур тогава
	отвърнал й: „Добри слова
	от вас чух аз и затова
	ще препоръчам на сестра ви
4788	дължимото да ви остави“.
	Ала голямата сестра,
	уверена във храбростта
	на рицаря, навред прославен,
4792	на този, който нямал равен,
	му рекла: „Бог да ме убие,
	ако безсилие надвие
	в мен волята и аз ливади,
4796	гори и замъци, и сгради
	склоня за нея да оставя.
	Държа, кралю, аз да добавя,
	че ако някой рицар смел
4800	заради нея на дуел
	реши на храбър да се прави,
	веднага тук да се представи!“
	„Госпожо, много сте жестока!
4804	Четиридесет дни* е срокът,
	[* __Ст. 4804:__ В традиционните средновековни практики по разрешаване на спорни въпроси срокът на давност за наказание или отмъщение е 40 дни. Вж. Marc Bloch, _La société féodale_, Paris, Albin Michel, 1939; Georges Duby, _Histoire de la civilisation française_, I, Paris, Armand Colin, 1958, p.161.]
	приет от нас, за да открие
	кой мъж приема да се бие,
	за да й защити честта.“
4808	„Така да бъде — рекла тя. —
	когато краля уважаваш,
	законите му изпълняваш.
	Ще чакам, щом друг избор няма,
4812	ако отсрочка тъй голяма
	склони сестра ми да приеме.“
	Не искайки да губи време,
	по-малката на път поела,
4816	ала пред краля се заклела,
	че всичко нужно тя ще стори,
	та Рицаря с лъва по-скоро
	да срещне, че нали той само
4820	помагал щом в беда голяма,
	попадне някоя жена.
	Сестрата не една страна
	пресякла, ала не узнала
4824	къде е и се разболяла
	от мъка, че не ще успее,
	уви, да разбере къде е
	прославеният храбър рицар.
4828	Обезверената девица
	веднъж у близки хора спряла,
	ала на всички се видяла
	така унила, че накрая
4832	те настояли да узнаят
	причината. Тя споделила
	с една девойка много мила
	какво я хвърля в отчаяние.
4836	И другата, без колебание,
	предложила й да остане
	у тях и вече да престане
	да страда, а да си почине,
4840	като се врекла да замине
	да търси рицаря. Тъй двете
	се уговорили и ето,
	девойката добра и смела
4844	на дълъг път сама поела.
	Пътувала цял ден, додето
	се свечерило. Гръм в небето
	отекнал страшно изведнъж
4848	и завалял пороен дъжд.
	С душа, от силен страх обзета,
	между високите дървета
	по лош път движела се тя
4852	на кон, затъващ във калта.
	Тъй тъмна тази нощ била,
	че даже коня не могла
	да вижда. В пълна изнемога
4856	тя на светците и на Бога
	се молела така да сторят,
	че да намери много скоро
	подслон, за да се приюти.
4860	Но чула в миг, че рог кънти,
	надеждата се възродила
	у нея, тя се устремила
	натам, отдето бил екът,
4864	открила и павиран път,
	по него скоро с ход чевръст
	достигнала до дървен кръст,
	след кръста малко повървяла
4868	и мост пред себе си видяла,
	зад него бойниците тесни
	във белите стени отвесни
	на кръговиден малък замък.
4872	Огледала се дали няма
	да види онзи, който с рог
	издал бил този звук висок
	и тъй случайно я спасил.
4876	А зоркият й взор открил
	страж, скрит да дебне в крепостта,
	но щом се появила тя,
	взел ключ, вратата да отвори,
4880	излязъл и я заговорил:
	„Която и да сте, елате,
	добре дошла сте във палата,
	девойко, че за мен е чест
4884	подслон да ви предложа днес.“
	„От друго нужда нямам аз“ —
	отвърнала му тя. Тогаз
	в дома си настанил я той
4888	като желан гост. Там покой
	открила, след като цял ден
	тя яздила кон изтощен
	през лес съвсем обезлюдял,
4892	в проливен дъжд и гъста кал.
	Добрият домакин поканил
	девойката да се нахрани
	и й поставил след това
4896	въпрос да разбере каква
	причина кара я да скита
	съвсем самичка из горите.
	„Преди при вас да се отбия,
4900	препусках цял ден, да открия
	един млад рицар — храбър мъж,
	с когото още ни веднъж
	не съм се срещала, но знам,
4904	че той обикновено сам
	по пътища опасни ходи
	и лъв за придружител води.
	Дочух, че който го намери,
4908	на него винаги доверие
	при нужда би могъл да има“
	„С подкрепа трудно оценима
	помогна и на мен самия.
4912	Бог прати го като месия,
	когато бях най-притеснен.
	От Бог да е благословен
	тоз път, по който бе поел
4916	и който беше го довел
	в дома ми, та пред моя праг
	уби най-страшния ми враг.
	Щом съмне, бихте го видяла
4920	отвън гигантското му тяло
	лежи за страх на враговете.“
	„Сеньор, за Бога, разкажете
	с подробности какво се случи.
4924	Аз много искам да науча
	в каква посока този смел
	и силен рицар е поел.“
	„Кълна се в Бога, че не знам,
4928	но ще ви заведа до там,
	отдето щеше да поеме
	на път.“ — „Дано Бог отведе ме
	при него: аз ще съм безмерно
4932	щастлива, ако го намеря.“
	Те още дълго вечерта
	говорили… На сутринта
	завел я рано домакинът
4936	там, откъдето бил заминал
	добрият рицар: в таз посока
	бил борът, който нависоко
	над извора се извисявал.
4940	Поела девата направо,
	до замъка чак се добрала,
	а щом и хора там видяла,
	за рицаря с лъва тозчас
4944	попитала. „Та той пред нас —
	отвърнали й те — уби
	три рицаря и може би
	все още те лежат ей там.“
4948	„Но аз бих искала да знам
	как него мога да открия.“
	„Не знаем нищо друго ние…
	Но тази, заради която
4952	той тук се би така сърцато,
	отиде да се моли Богу
	в онази църква. Твърде много
	се застоя, откакто влезе,
4956	и явно скоро ще излезе.
	Попитайте я накъде
	е тръгнал; тя ще ви даде
	желания от вас съвет.“
4960	И точно в този миг Люнет
	от църквата излязла. „Ето,
	че идва, с нея говорете.“
	Девойката се приближила
4964	и най-учтиво поздравила
	Люнет, а после й задала
	въпроса си. Люнет разбрала
	защо девойката дошла е
4968	и рекла да й оседлаят
	жребеца. „Драга, аз държа
	веднага да ви придружа
	до там, където с него аз,
4972	уви, се разделих.“ Завчас
	жребеца оседлан довели
	и двете на коне поели.
	Дордето яздели, Люнет
4976	разказала й ред по ред
	съдбата си: как я винили
	в предателство и как решили
	палачите и то без съд
4980	на клада да я изгорят,
	как в най-опасния момент
	пристигнал рицарят-левент.
	Така говорейки си, двете
4984	пристигнали там точно, дето
	Люнет била се разделила
	със рицаря. Тя се простила
	с девойката и ред съвети
4988	й дала: „Все напред вървете
	и ще пристигнете, дай Боже,
	до мястото, където може
	най-точно да се разбере
4992	къде е. Спомням си добре,
	че тук със него взех си сбогом,
	а раните му толкоз много
	боляха го, че час по-скоро
4996	бе нужно да открие хора,
	които да го изцерят.
	Вървете все по този път —
	дано днес имате късмет!“
5000	Забързала назад Люнет,
	че дамата да не се мръщи,
	ако я няма дълго вкъщи.
	Девойката сама вървяла
5004	и в края на деня се спряла
	пред дом, където бил Ивен
	с надлежни грижи изцерен.
	На входа, пред врата голяма,
5008	слуги, и рицари, и дами
	стояли; господарят също
	излязъл бил пред свойта къща.
	Тя поздравила най-учтиво
5012	и ги попитала вежливо
	дали е бил по тез места
	един млад мъж, когото тя
	издирва. „Но кажете кой
5016	тук търсите.“ — „Аз чух, че той
	навсякъде се движи с лъв.“
	Стопанинът отвърнал пръв:
	„Дойдохте късно. Колко жалко!
5020	Та той замина преди малко.
	Вървете бързо по следите
	на коня му, ако държите
	да го настигнете.“ — „Не знам
5024	в коя посока…“ — „Все натам,
	безспир по този път вървете!
	И поздрав му от нас носете!“
	Но думите им не могла
5028	да чуе тя. Като стрела
	на коня бързо полетяла
	по път ту хубав, ту разкалян*.
	[* __Ст. 5030:__ Пътешествието на девойката възпроизвежда маршрута на Ивен и се явява своеобразно поклонение по местата на неговите подвизи.]
	Денят отминал неусетно,
5032	но Рицаря с лъва най-сетне
	видяла. „Боже, аз открих —
	прошепнала си тя с глас тих, —
	когото търсех. Но каква ли
5036	е ползата ми? Той едва ли
	ще дойде с мен. И може би
	напразно толкоз път аз бих.“

		__в__ пот плувнали и тя, и конят,
5040	но приближила се до оня,
	когото гонела, и мило,
	задъхвайки се, поздравила.
	„Девойко, Бог да ви помага! —
5044	отвърнал рицарят веднага. —
	И да ви пази Той от злото!“
	„И вас, сеньор, и вас, защото
	във вас надежда имам само.“
5048	И с вяра в отзивчивостта му
	тя продължила: „Дълго аз
	ви търсех, вярвах, че на вас
	единствен да разчитам мога.
5052	И ето, че днес, слава Богу,
	да ви открия тук успях.
	Безкрайно изтощена бях
	от лошия и дълъг път
5056	и все пак стигнах в този кът.
	Но от умората голяма
	сега в мен даже спомен няма.
	Забравих тежкото страдание,
5060	след като моето желание
	осъществи се най-накрая.
	Но не за себе си желая
	подкрепата и помощта ви.
5064	Сеньор, дългът ми ме застави
	сама по вашите следи
	на кон да тръгна заради
	една девойка с ранг висок,
5068	която никакъв порок,
	повярвайте, не притежава
	и всички други надминава
	по чест. И би било нелепо,
5072	ако на вашата подкрепа
	не ще успее да разчита.
	Тогава с право ще се пита
	дали надеждата голяма
5076	във вас не е самоизмама
	и ще се чувства уязвена.
	Тя от наследство е лишена
	от своята сестра лукава
5080	и с ваша помощ се надява
	въпросът й да се реши.
	Горката, днес тя се теши
	с туй, че с намеса справедлива
5084	ще я направите щастлива
	и името ви нова слава
	би си спечелило тогава.
	Тя бе поела да ви търси,
5088	но тежка треска я разтърси,
	уви, и още на легло е.
	Кажете ми дали сте склонен
	на помощ да се притечете?“
5092	„Кой рицар, скръствайки ръцете,
	би чакал почести и слава?
	За мен май друго не остава
	освен да ви последвам, драга.
5096	Да тръгваме и то веднага!
	Щом се нуждае тя от мен,
	то аз на всичко съм решен
	заради нея. За едно
5100	се моля само: Бог дано
	помогне ми да оправдая
	със чест надеждата на тая,
	която е в беда!“ И ето,
5104	че тръгнали за там, където
	била девойката. Вървели
	те дълго време и видели
	край пътя крепост чудновата:
5108	пред Замъка на патилата
	оказали се. А денят
	превалял, притъмнял лесът
	и вместо нощем да пътуват,
5112	решили там да пренощуват.
	Но група хора се завтекли
	към рицаря и в хор му рекли:
	„Очаква ви голям позор,
5116	ако във замъка, сеньор,
	останете.“ А той отвърнал:
	„Луд само би се тъй обърнал
	към мен. Защо по тъмна доба
5120	вещаете ми зла прокоба
	с такава злъч? Защо? Кажете!“
	„Защо ли? Сам ще разберете,
	щом в дързостта си се решите
5124	на крепостта да се качите.“
	Ивен натам поел завчас,
	ала тълпата с пълен глас
	развикала се: „Хей, нещастник,
5128	тук те очаква край ужасен.
	Щом влезеш вътре, ще се видиш
	обсипан с хули и обиди,
	каквито още досега
5132	не си чул.“ — „Но защо така
	говорите ми, дръзки хора?
	Какво нередно съм ви сторил?
	В какво пред вас съм провинен,
5136	та тъй ръмжите срещу мен?“ —
	учудено попитал той.
	„Не се ядосвай, драги мой! —
	обадила се с тон учтив
5140	и с вид приветлив, отзивчив
	една достопочтена дама. —
	Против теб никой нищо няма,
	те просто те предупреждават,
5144	че ако дързост проявяваш,
	те чака неизбежно зло.
	А какво точно би могло
	да бъде то — не ще ти кажат.
5148	Те резки са и груби даже,
	защото искат да те сплашат.
	Това е обичайно наше
	държание към всеки, който
5152	случайно в този замък дойде.
	То е със цел да го възпрем
	да влезе. Затова не щем
	да пускаме дори във двора
5156	достойни и почтени хора.
	В последна сметка ти решаваш,
	качи се, ако настояваш,
	но ако с този мой съвет
5160	съобразиш се, ти напред
	и крачка няма да направиш.“
	„Прекрасно виждам, че ми даваш
	добър съвет. Не ще сгреша,
5164	госпожо, ако аз реша
	да го последвам. Но в нощта
	тук друг подслон в околността
	не виждам.“ — „Аз, уви, не мога
5168	във случая да ти помогна.
	Прави, сеньор, каквото щеш.
	Но, ако ти предпочетеш
	да се оттеглиш доброволно,
5172	знай, че и аз ще съм доволна,
	че от позор си се спасил.“
	Той от сърце благодарил:
	„За добрината ти Бог здраве
5176	навеки нека да ти дава!
	Но ако там се крие чудо,
	сърцето ми е толкоз лудо,
	че ме подтиква все нататък.“
5180	Отишъл после към вратата
	и от лъва си придружен
	и от девойката… Ивен
	чул, че пазачът се обръща
5184	към него: „Никой не се връща
	оттук обратно невредим.
	И вас добре ще подредим,
	така че бързо се качете,
5188	позор за да си навлечете!“
	Да, много плашеща била
	поканата, но не могла
	обратно рицаря да върне.
5192	Не пожелал той да обърне
	внимание на портиера,
	подминал го и се намерил
	в просторна зала осветена,
5196	в съседство с място, оградено
	с колове остри и дебели.
	Видял той вътре, че седели
	към триста тъжни, изморени
5200	девойки, в работа вглъбени:
	с копринени и златни нишки
	тъчели те платна най-пищни.
	Във свойта нищета горките,
5204	били без кърпи на главите;
	през дрехите им излинели
	се виждали изнемощели
	гърди и рамене. Ивен
5208	бил при вида им възмутен,
	а щом нещастните девици
	съзрели влизащия рицар,
	те толкова се притеснили,
5212	че в своя срам се просълзили.
	Ивен, обзет от гняв и яд,
	към портата поел назад,
	ала вратарят се изпречил
5216	и казал: „Накъде, човече?
	Веднъж щом в този замък влезеш,
	не можеш вече да излезеш.
	Ще понесеш такъв срам тук,
5220	какъвто още никой друг
	не е познал. Ти безразсъден
	показа се и си осъден
	на безподобно унижение.“
5224	„Не съм с такова намерение,
	мой братко, но държа да знам
	отде са тези деви там.
	Със свойте неуморни пръсти
5228	от тези нишки те чевръсто
	прекрасни платове тъкат.
	Ала унил им е видът.
	Изглеждат гладни и страхливи,
5232	но биха били по-красиви,
	ако се бяха пременили
	с одежди от брокат и свила.
	Кой отреди им тази орис?“
5236	„Друг потърси да отговори
	на този твой въпрос!“ — „Тогава
	сам ще опитам да се справя.“

		__Ивен__ отишъл там, където
5240	тъчели тези деви клети.
	Представил им се най-учтиво,
	а после поздравил вежливо,
	но забелязал как се стичат
5244	сълзи безспирно от очите
	на клетничките и им рекъл:
	„Кой на тегло ви е обрекъл?
	Дано сам Бог ви отърве
5248	от ядове и страхове
	и с радост да ги замени!“
	Една от младите жени
	му отговорила: „Дай, Боже,
5252	каквото казахте, да може
	да стане! Щом сте тук при нас,
	навярно важно е за вас
	кои сме, сир, да разберете.“
5256	„От де сте вие? Я кажете
	кой тука ви държи пленени?“
	„В Девичи остров* сме родени,
	[* __Ст. 5258:__ Джефри Монмутски споменава за _Острова на девиците_ (_Castellum puellarum_). Вас също говори за _Chastel des Pucelles_. Редица коментатори тълкуват това място като територия от келтския Друг свят.]
	където младият ни крал
5260	в безгрижие сред лукс живял.
	Ала преди години кралят —
	от двор в двор взел да обикаля
	със намерение превзето
5264	да търси чудеса. И ето —
	влетял тук в клопка свръхопасна.
	А мястото си е ужасно,
	че властват тук с нечиста сила
5268	два яростни сатанаила.
	Те ни обричат на страдание
	и вас ви чака поругание,
	сеньор, в туй сигурен бъдете,
5272	ако им откуп не дадете.
	Щом кралят влязъл в този замък,
	очаквали го тези двама
	гиганти зли и озверени,
5276	от дявол и жена родени*.
	[* __Ст. 5276:__ Мотивът за детето, родено от Дявол и земна жена, е реплика на мита за непорочното зачатие на Богородица. Вълшебникът Мерлин също е рожба на такава връзка: майка му е девица, обладана в съня си от Дявола.]
	Как силата им би прекършил
	млад крал, все още ненавършил
	и осемнадесет години.
5280	Той лесно можел да загине,
	разсечен със един замах
	от който и да е от тях.
	Страх младия ни крал обзел
5284	и затова той се заклел,
	че ще им праща ежегодно
	по трийсет деви благородни,
	додето двамата са живи.
5288	Поискал кралят предвидливо
	помилвани да бъдем ние,
	ако тях някой в бой убие —
	така да не търпим лишения
5292	без грехове и прегрешения…
	Но туй са блянове измамни —
	от тези демони коварни
	едва ли ще се отървем.
5296	Тъй цял живот ще си тъчем*
	[* __Ст. 5296:__ Оригиналът уточнява, че девойките тъкат копринено платно.]
	и като просяци последни
	ще ходим голи, боси, бедни,
	все тъй корав хляб ще ядем
5300	от глад съвсем да не умрем.
	От този труд до изнемога
	злодеите печелят много
	и всяка носи им пари —
5304	над двайсет су на ден дори.
	А ние сме без пукнат грош,
	макар над стана ден и нощ
	да си избождаме очите.
5308	Труда ни никой не зачита
	и ако спрем да си починем,
	а в този час край нас премине
	гигант, заплашва ни, че може
5312	със сопата да ни наложи,
	дори да ни осакати*.
	[* __Ст. 5313:__ Редица коментатори тълкуват жалбата на тъкачките (ст. 5258–5333) като ярък социален елемент в романа. Описанието на условията на труд на робините в романа на Кретиен не съвпада обаче с тогавашната историческа действителност. По времето на Кретиен в Западна Европа копринена индустрия не съществува (във Франция тя се заражда едва в края на XV в.). В тъкачниците работят предимно мъже. Числеността на тъкачките в романа на Кретиен също няма аналог в тогавашната действителност. В началото на XIV в. най-голямата тъкачница (в гр. Амиен) използва труда на 120 работници. От друга страна, почти веднага след въвеждането на наемната работна ръка в занаятите нощният труд е забранен (изключение правят мелниците) и продължителността на работния ден варира между 8 и 16 часа. (Тези сведения черпя от изследването на Режин Перну: Régine Pernoud, _Histoire de la bourgeoisie en France_, Pari, Seuil, 1960.) Независимо от силно преувеличения характер на въпросното описание, то свидетелства за интуицията на Кретиен да долови в този вид труд форма на безмилостна експлоатация. От друга страна следва да отчитаме фолклорните измерения на този епизод. Дяволските синове, които вземат кръвен данък от краля на Девичия остров, е мотив от приказките на различни народи. Филип Валтер търси например съответствия с българската народна приказка «Великанът Ох и трите девойки» (вж. Ангел Каралийчев, _Български народни приказки_, том 2, изд. «ПАН», София, 200, с. 16–29). Валтер говори по този повод за «синтактичен субстрат от общи мотиви» между двата текста. (Вж. Philippe Walter, _«Yvain, l’ogre et les trois jeunes filles (autour d’un conte bulgare)»_, in _Etudes sur Yvain_, PRIS-MA, t. III, №1, janvier-juin 1987, Poitiers, p.75. Тезите си по този въпрос Валтер доразвива в книгата си _Canicule. Essai de mythologie sur «Yvain» de Chrétien de Troyes_, Paris, CEDES, 1988.]
	Не знам как би помислил ти
	за миг почивка… Но защо ли
5316	ви казвам нашите неволи?
	Обиди, болки върху нас
	се трупат толкова, че аз
	и една пета част едва ли
5320	предала бих. Най-много жалим,
	когато рицари почтени,
	в юначни битки закалени,
	пред погледа ни жертва стават
5324	след унизителна разправа,
	за нас когато се застъпят.
	Горките рицари! Те скъпо
	заплащат, че във този кът
5328	дошли са да се приютят.
	И сам ще видите, сеньор,
	че ви очаква тук позор,
	защото те тъй ще направят,
5332	че с подлости ще ви заставят
	бой срещу тях да поведете.“
	„Девойко, — рекъл той — бъдете
	спокойна! Бог да ми помага,
5336	щом с демоните се налага
	да вляза в бой. Сега желая
	да разбера аз най-накрая
	от хората във този кът
5340	дали подслон ще ни дадат.“
	„Сеньор, аз също ще се моля
	да бъде Божията воля —
	да не познаете провала.“
5344	В просторната и нова зала
	Ивен със своите се върнал,
	но никого той там не зърнал.
	През къщата тогава минал
5348	и стигнал до една градина.
	Един слуга, без да отлага,
	в яхър конете им веднага
	отвел: били те подслонени,
5352	нахранени и напоени;
	в овес и слама до корема
	били… Май някой щял да вземе
	единия, ала изглежда,
5356	че пъклената му надежда
	била напразна… Та Ивен
	бил здрав и жив, а не ранен.
	Със свойте спътници той влязъл
5360	в градината и забелязал
	стар знатен мъж, облакътен
	върху постилка от сатен;
	държейки книга, там седяла
5364	и някакъв роман четяла*
	[* __Ст. 5364:__ Кретиен е сред първите автори на романи, които въвеждат мотива за четящата девойка. От неговата поява може да се предполага, че романът — за разлика от епическите песни, предназначени за публично мелодекламиране — вече става предмет на индивидуално четене. В конкретния епизод девойката чете на глас, а майка й слуша.]
	девойка с рядка красота
	(а той бил нейният баща).
	До тях и майката била
5368	приседнала, тъй че могла
	да слуша с радост как чете
	единственото им дете.
	На седемнадесет години
5372	била, ала с чар ненадминат
	се отличавала: щял даже
	и бог Амур да се окаже
	пленен от нея, пък и тя
5376	би споделила любовта
	със него: той би се превърнал
	от бог в човек и би обърнал
	сам срещу себе си стрелата,
5380	неизлечимо във душата
	със своя лък би се ранил…
	Щом някой се е изцерил,
	той истински не е обичал.
5384	За тази рана непривична
	аз мога дълго да говоря.
	Ако на някои се стори,
	че дрънкам врели-некипели,
5388	то е защото те са спрели
	да любят — даже им додява
	щом често им се споменава,
	че някой искрено обичал
5392	и от любов се е обричал
	на вечни чувства със обет*.
	[* __Ст. 5393:__ Кретиен подхваща отново темата за упадъка на любовта, но в сравнение с началото на романа тук гледната точка е различна.]
	Та ето как е бил приет
	Ивен в овощната градина:
5396	щом го съгледали, мнозина
	да го посрещнат се завтекли
	и най-приветливо му рекли:
	„Оттук, оттук благоволете
5400	да минете, сеньор. Бъдете
	благословен от Бог и нека
	да ви помага той навеки —
	на вас и всички ваши близки.“
5404	Не знам дали е всеки искал
	привидно да му угоди,
	а всъщност да го заблуди,
	но те се постарали доста
5408	добре да се почувства гостът.
	На господаря дъщерята
	оказала му чест, каквато
	човек най-близък заслужава.
5412	И както много настоявал
	взискателният й баща,
	помогнала на госта тя
	оръжието си да снеме,
5416	излязла после, за да вземе
	и гащи бели, и ръкави
	и риза… След това със здрави
	конци ръкавите зашила
5420	и хубаво го натъкмила.
	Дали за тези дрехи няма
	наскоро той цена голяма
	да заплати? Не дай си, Боже!
5424	Тя му подала да си сложи
	и горна дреха и манто
	(от скъпа кожа било то).
	От туй внимание Ивен
5428	се чувствал доста притеснен.
	Ала девойката грижлива
	била прилежна и учтива
	и сръчно, с опитни ръце,
5432	желаела от все сърце
	услугите да му направи.
	Усещала, че той се нрави
	на майка й, и със внимание
5436	и с изключително старание
	била към гостенина мила.
	Тя толкоз гозби наредила
	да сложат, че дори слугата
5440	едва донесъл там храната.
	Той цяла нощ край госта шетал.
	А помещението, дето
	ги настанили да преспят,
5444	било тъй тихо, че шумът
	изобщо в него не се чувал.
	Там също и лъвът нощувал —
	присвит на рицаря в краката.

5448		__Но__ щом запалил Бог зората
	и възвестил нов светъл ден,
	ведно с девойката Ивен
	за утринната литургия
5452	отправил се: и към светия
	Дух там те двамата редели
	молитви и тропари пели.
	След тази меса, от която
5456	царял мир на Ивен в душата,
	той заявил на домакина:
	„След малко трябва да замина.
	Сеньор, настъпи вече време,
5460	преди път сбогом да си взема.“
	„Не, драги, туй е немислимо! —
	отвърнал другият. — Тук има
	отдавнашен строг обичай…
5464	За жалост до фатален край
	е водел винаги до днес.
	Почакайте тук, ваша чест,
	защото ще извикам аз,
5468	за да премерят сили с вас
	два великана — хем високи,
	хем много силни и жестоки.
	Ще им излезете насреща
5472	и ако в битката зловеща
	сразите ги, за дъщеря ми
	ще се ожените… Измами
	не са възможни. Тя дори
5476	с имение ще ви дари.“
	Ивен отвърнал: „Не желая
	подобно нещо. А пък тая
	девойка умна, нежна, мила
5480	един ден би ощастливила
	дори германския владетел.“
	„Сеньор, я по-добре млъкнете!
	Излишно е да се стремите
5484	тъй лесно да се отклоните
	от обичая*. Изход няма.
	[* __Ст. 5485:__ Вече имахме повод да отбележим значението на обичая (вж. бел към ст.2106). Сега мотивът получава по-разгърнат вид. Освен задължението на новодошлия рицар да се сражава с двамата великани, се добавя и друго: победителят да се ожени за дъщерята на кастелана. В действителност между освобождаването на робините тъкачки и дъщерята за женене смислова връзка няма. Тук проличава един аспект от писателската техника на Кретиен — да събира в общ разказ мотиви от различен произход, похват, който невинаги е доведен до край.]
	Припомням ви, че този замък
	и щерка ми и туй имение
5488	(гори, поля) ще са владение —
	и то за цял живот — на тоя,
	който гигантите в двубоя
	убие… А борба ще има —
5492	тя просто е неотменима.
	Причината, зарад която
	отказвате за дъщерята
	да се ожените, е явно
5496	страхът. И смятате безславно
	от боя да се отървете.
	Но няма как, сеньор. Бъдете
	напълно сигурен, че щом
5500	преспал е някой в моя дом,
	поне до днеска здрав и читав
	не си е тръгвал. Аз разчитам
	на помощ от юначен рицар
5504	със обиграна в бой десница,
	че ако тези великани
	получат смъртоносни рани
	от него в битка величава,
5508	то щерка ми едва тогава
	би се омъжила.“ — „Туй значи,
	че аз не мога по друг начин
	да действам тук. Бих предпочел
5512	да не излизам на дуел,
	но обичаят щом налага,
	ще вляза в бой и то веднага.“
	Дошли онези двама братя,
5516	по-черни и от сатаната.
	Ненавистните великани
	държали сопи обковани,
	били със ризници покрити,
5520	ала оставили открити
	лицата както и краката.
	А всеки имал във ръката
	лек щит и здраво го държал.
5524	Лъвът страхотно изръмжал,
	щом ги видял и се досетил,
	че великаните проклети
	със тежкото си снаряжение
5528	със господаря му сражение
	ще поведат. Разтърсил грива,
	настръхвайки от ярост дива,
	забил с опашка по земята,
5532	разтворил свойта паст зъбата
	с готовност да се включи в боя,
	за да спаси от гибел своя
	любим стопанин. Щом видели
5536	лъва, злодеите се спрели
	и рекли: „Я отдалечете
	лъва, васале! Останете
	сам срещу нас — не бива той
5540	страна да взема в този бой:
	щом стане нужда, той веднага
	би скочил, за да ви помага.“
	„Защо сами не отстраните
5544	лъва, щом толкоз си боите? —
	попитал двамата Ивен. —
	Аз бих се радвал той на мен
	на помощ да се притече.“
5548	„Предупреждаваме ви, че
	сте задължен срещу нас сам
	да се сражавате. Ей там
	ще трябва да стои лъвът —
5552	така изисква го редът.
	Във никой случай ние няма,
	васале, двама срещу двама
	да водим бой*. И да не щете,
	[* __Ст. 5555:__ В условието, поставено от великаните, долавяме съществена страна от рицарското изпитание: героят се изправя пред сили, които по презумпция го превъзхождат. От тази първоначална неравнопоставеност се вижда, че победата е себенадмогване, преодоляване на индивидуалните граници. В този смисъл може да се каже, че намесата на лъва символизира допълнителната сила, необходима на героя за преодоляване на непреодолимото препятствие.]
5556	ще трябва да го отведете.“
	„Щом трябва… Но къде не зная?“
	„Ей там, в онази малка стая.“
	„Добре, тогава. Тъй ще сторя
5560	и в стаята ще го затворя.“

		__Щом__ бил лъвът отдалечен,
	донесли бързо на Ивен
	доспехите и му ги дали,
5564	а после коня оседлали
	и тутакси го яхнал той,
	готов със тях да почне бой.
	От нетърпение горели
5568	двамината — те озверели
	в стремежа си да го покрият
	с позор или да го убият.
	И всеки почнал да налага
5572	Ивен със своята тояга,
	а той, уви, едва успявал
	все някак да се отбранява
	от ударите им със щита
5576	и с шлема. Битка страховита
	се разразила. Те успели
	превес да вземат. Полетели
	безброй парчета (и големи
5580	и малки) на Ивен от шлема.
	Но той все още имал сили
	(те даже се увеличили
	трикратно), щом като видял,
5584	че тежък бой му предстоял.
	Принуден бил да се обръща
	към двамата и да отвръща
	на всеки техен удар с два.
5588	А в стаята лъвът едва
	се сдържал… Вътре бил принуден
	той да стои, а боя труден
	сам господарят му любим
5592	да води. Най-необходим
	лъвът се чувствал в тоз момент
	и щял веднага на Ивен
	дължимото да отдаде,
5596	ако откриел откъде
	да се измъкне. Пак се взирал,
	но изход нийде не намирал.
	От боя страшен шум се вдигал,
5600	така че до лъва достигал
	ек, който все по-силен ставал.
	От него той се притеснявал
	и му било пределно ясно,
5604	че в положение опасно
	стопанинът му се намира.
	Лъвът от ярост нямал мира
	и блъснал разярен с краката
5608	с отскок той прага на вратата,
	а този праг гнил се оказал.
	Лъвът веднага забелязал
	това и с лапи взел да рие;
5612	така успял да си разкрие
	отвор, през който си проврял
	главата и изтръпнал цял,
	като видял във пот Ивен,
5616	почти напълно изтощен
	от битката със двата звяра.
	Как сам-самичък той би сварил
	на ударите да отвръща
5620	на тези демони могъщи?
	Какво ли можел да направи
	той срещу щитовете здрави
	на двамата, които вече
5624	въртели много сръчно меча
	със вяра, че са несломими.
	Ивен изпитвал обяснима
	боязън от смъртта, но той
5628	в неравния жесток двубой
	не бил все още победен.
	Макар и трудно, в тоз момент
	лъвът успял да се измъкне
5632	напук на замисъла пъклен
	на злонамерените братя
	и също включил се в борбата.
	Със лапата си той ударил
5636	единия и го стоварил
	за миг като сърна сразен.
	Мнозина с поглед възхитен
	се радвали на таз промяна.
5640	А другият, от страх обхванат,
	беснеел — чудел се дали
	сразения да подкрепи
	или за своето спасение
5644	да мисли. Нямало съмнение,
	че щом лъвът е повалил
	другаря му, той не би бил
	във никой случай пощаден
5648	и гръб обърнал на Ивен,
	защото го обзел страхът,
	че ще го порази лъвът.
	А пък Ивен това и чакал
5652	и с меч главата му отсякъл,
	без демонът да подозре,
	че толкоз бързо ще умре.
	След туй Ивен от коня скочил
5656	и към лъва си се насочил,
	защото искал да избави
	тоз, който в лапите си здрави
	лъвът със ярост тъй държал,
5660	че другият без малко щял
	да е напълно умъртвен.
	С достойнство рицарско Ивен
	лъва полека отстранил
5664	и неочаквано открил,
	че рамото на великана
	изтръгнато е и от рана
	дълбока тъмна кръв тече.
5668	Ивен прекрасно виждал, че
	противникът му няма как
	зло да му стори. И все пак
	раненият със сетни сили
5672	мълвял: „Да бяхте отстранили
	лъва си, рицарю почтен,
	защото явно е решен
	с един замах да ме убие.
5676	Загубих днес, така че вие
	правете с мен каквото щете!
	И все пак, друже мой, бъдете
	добър и ако някой страда
5680	и се обърне за пощада
	към вас, сеньор, не го мъчете,
	а рицарски се отнесете
	към него. С тази тежка рана
5684	как срещу вас аз ще застана.
	За мен друг избор не остава
	сега, освен да се надявам
	на снизхождение от вас.“
5688	Ивен отвърнал му: „Тогаз
	признай си, че си победен
	и че не ще се биеш с мен!“
	„Загубих този бой, сеньор,
5692	че победен съм няма спор.
	Днес състрадателен бъдете
	и от лъва си ме спасете!“
	„Добре! Нали си в плен, човече,
5696	от нас не се страхувай вече!“
	Щом хората това видели,
	при рицаря дошли и взели
	да го приветстват пред палата.
5700	А домакинът с госпожата
	му рекли, видимо щастливи:
	„Сеньор, тоз подвиг утвърди ви
	за господар на всички нас.
5704	Освен това от този час
	ще сте на щерка ни съпруг.“
	„Тя нека си остане тук
	при вас, но вие не мислете,
5708	че мразя я, а си спомнете
	обета да освободите,
	сеньор, девойките, които
	сте задържали в този замък.“
5712	„Добре, аз в никой случай няма
	да се отметна, щом решите
	за щерка ми да се сгодите.
	Тя е тъй умна и красива,
5716	възпитана и отзивчива.
	Не чакайте брак по-щастлив.“
	Ивен отвърнал с тон учтив:
	„Как с нея да се съберем?
5720	Не ме познавате добре —
	обвързаностите си аз
	не бих разкрил сега пред вас,
	ни другите си цели днес.
5724	Знам, всеки друг с такава чест
	би се гордял, но аз не мога.
	Повярвайте, кълна се в Бога,
	че ако можех, бих го сторил.
5728	Но за това да не говорим,
	че път ме чака по-нататък
	с онази дева, със която
	дойдох. Тя спътница ми беше
5732	и тъй добре се с мен държеше,
	че аз, каквото и да става,
	дължа й преданост такава
	и тръгвам с нея.“ „Ала как
5736	ще минете през моя праг?
	Щом аз не разреша вратите
	да ви отворят, ще стоите
	в дома ми като във затвор.
5740	Обида е и е позор
	за нас, че толкоз дързък бяхте
	и мойта дъщеря презряхте.“
	„Презрял съм я? Сеньор, не бива
5744	да ми приписвате такива
	неща!… Със никоя жена
	не ще се свържа и вина
	за туй аз нямам, разберете.
5748	Най-сетне сигурен бъдете,
	че щом възможност се представи,
	ще дойда и със дъщеря ви
	във замъка ще вдигнем сватба.“
5752	„Кого ли може да зарадва
	това уклончиво твърдение?
	Ако изпитвате влечение
	към нея, вие вероятно
5756	ще се завърнете обратно,
	а не затуй, че обещание
	поехте. Никакво внимание
	аз в случая не му отдавам.
5760	Но все пак ви освобождавам
	от обещания, поети
	по принуждение. Вървете,
	където щете. Дали вятър,
5764	дали студ или знойно лято
	ще ви попречат някой ден
	да дойдете — това за мен
	е все едно. Сеньор, насила
5768	на никой щерката си мила
	аз няма никога да дам.“

		__и__ ето, че Ивен оттам
	си тръгнал. С него път поели
5772	и пленничките: те вървели
	в редица две по две, с изпити
	лица, но радостни, честити.
	И на Създателя едва ли
5776	те биха от сърце отдали
	такава почит, със каквато
	те гледали Ивен, когато
	извеждал ги от онзи замък.
5780	Подире му тълпа голяма
	вървяла в знак на уважение.
	Ивен с известно притеснение
	мълвял си: „Никак не разбирам
5784	какво те точно в мен намират,
	за да ме хвалят толкоз много.“
	А после рекъл им: „За Бога,
	млъкнете, хора изтощени,
5788	не сте ми с нищо задължени.
	Аз ни едно обидно слово
	от вас не чух.“ Но те отново
	обсипали го със похвали
5792	и му добър път пожелали.
	Девойките със думи мили
	сърдечно му благодарили
	за добрините, а накрая
5796	държали да му пожелаят
	със божията благодат
	да бъде цял живот богат,
	където и да е. Ивен
5800	им казал удовлетворен:
	„Вървете! Нека Бог ви води
	и да не срещате несгоди,
	по своя път, а само радост.“
5804	С неописуема отрада
	девойките си сбогом взели
	с Ивен и своя път поели.
	А той с девицата, която
5808	го водела, по път обратен
	ведно с лъва шест-седем дни
	през планини и равнини
	пътували и най-накрая
5812	се появили при оная
	сестра, отчаяна, сломена,
	че от наследство е лишена.
	Щом отзивчивата девица
5816	с прославения храбър рицар
	и неговия лъв видяла,
	сестрата мигом засияла
	от радост, вярвайки, че вече
5820	не ще да е съвсем далече
	така очакваното време,
	когато свойта част ще вземе
	от бащиното си имение.
5824	Презрителното поведение
	на нейната сестра, за жалост,
	задълго я било държало
	в леглото болна и унила
5828	и се била възстановила
	току-що. Щом като разбрала,
	че идват, просто полетяла
	спасителите си да срещне
5832	със благодарност най-гореща.
	Тъй се вълнувала, че даже
	тя не могла да си изкаже
	доволството и свойта радост.
5836	От страх, че може до досада
	едно излишество словесно
	да доведе, ще е уместно
	да ви спестя как в този дом
5840	се веселили всички. Щом
	зорите утринни изгрели,
	те на конете си поели
	към замъка, където бил
5844	Артур свой стан установил
	от две недели. В този замък
	била онази по-голяма
	сестра, която все ламтяла
5848	да присвои и двата дяла.
	Тя не могла да предположи,
	че някога сестра й може
	да дойде с някой рицар смел
5852	и зарад нея на дуел
	той да се бие със Говен.

		__А__ пък един-единствен ден
	от срока още й оставал:
5856	а после никой нямал право
	част от наследството да вземе,
	каквото и да предприеме.
	Но как да си представи тя,
5860	че непредвидени неща
	очаквали я? В къща ниска,
	намираща се доста близко
	до замъка, преспал Ивен,
5864	от свойте близки придружен.
	Щом съмнало, след крепък сън,
	излезли всички те навън
	и след това отишли тайно
5868	до замъка. А там незнайно
	от колко време от Говен
	вест нямало до този ден.
	Голямата сестра обаче
5872	узнала овреме това, че
	той се намирал в таен кът
	на около три левги път
	от замъка. Оттам Говен
5876	се върнал много променен,
	а пък освен това се бил
	с такова облекло снабдил,
	че никой не го разпознал.
5880	Тогава при самия крал
	голямата сестра решила
	да иде и му заявила:
	„Как бързо времето минава,
5884	кралю, и пладне отминава.
	Уреченият срок изтече.
	И вие виждате добре, че
	за правото си ще се боря
5888	и всичко нужно аз ще сторя.
	Ако е имала желание
	и съответно основание
	да го оспорва, сир, пред вас,
5892	сестра ми щеше в този час
	да бъде тука. Слава Богу,
	че се забави толкоз много.
	Това е според мене знак,
5896	че тя не вижда вече как
	могла би своя интерес
	да защити. А аз до днес
	готова бях да устоявам
5900	правата си да притежавам
	наследството. Не се наложи
	с оръжие край да се сложи
	на спора и е вече време
5904	път най-спокойно да поема
	към бащиното си имение,
	че то без никакво съмнение
	е мое. Вече се разбра,
5908	кралю, че моята сестра,
	каквото и реши да прави,
	за да се противопостави
	на мен с кавги или с молби,
5912	напразно сили ще хаби.“
	Артур изслушал със внимание
	коварното й излияние
	и й отвърнал: „Вижте, драга,
5916	според закона се налага
	въпросът щателно да бъде
	от моя трибунал обсъден.
	Затуй ще чакате. Сестра ви
5920	могла би тук да се представи
	преди уречения срок.“

		__Едва__ изрекъл кралят строг
	словата си и в тоз момент
5924	пред него се явил Ивен
	със малката сестра; лъвът
	останал бил във онзи кът,
	където през нощта преспал.
5928	А щом девойката видял,
	Артур си радостта не скрил,
	защото в този спор той бил
	на нейната страна. „Седнете
5932	до мен, девойко, и бъдете
	от Господа благословена!“ —
	й рекъл кралят. Уязвена
	голямата сестра била
5936	от чутото и не могла
	яда си да сдържи, а цяла
	като земята почерняла.
	Щом малката се приближила
5940	до краля, тя се поклонила
	и рекла: „Бог да пази вас,
	и двора ви. Пристигнах аз,
	кралю, и вярвам, че държите
5944	на правото и ще решите,
	че този рицар днес ще може
	в дуел честта си да заложи,
	за да ми защити правата.
5948	Той е със щедрост всепризната
	и с куп неща обременен е,
	ала склони заради мене
	делата си да изостави
5952	и днес пред вас да се представи.
	Било би по-добре сестра ми
	да не цели да ме измами,
	а доброта да прояви
5956	и мир да се установи
	между нас двете най-накрая.
	Аз нищо нейно не желая.“
	„Нали и аз от тебе също
5960	не искам нищо, че ти всъщност
	не притежаваш нищо свое.
	Едно е истина и то е,
	че ти, каквото да се случи,
5964	от мене дял не ще получиш.“
	Със доста сдържан тон, вежливо,
	сестра й рекла предвидливо:
	„Наистина ще съжалявам,
5968	че зарад нас ще се сражават
	двамина рицари достойни.
	Този наш спор е непристоен,
	но аз си искам дял, защото
5972	той ми е нужен за живота,
	и благодарна ще ви бъда,
	ако с добро и без присъда
	отстъпите ми туй, което
5976	е мое.“ — „Сигурна бъдете,
	че само някой полудял
	част някаква на вас би дал.
	Дори да знам, че адски огън
5980	ще ме изпепели, не мога
	да си представя как от мен
	дял бихте взела някой ден.
	Дори да бъде с нощ сменена
5984	зората и обратно Сена
	да потече, с бой само може
	тоз спор да се реши.“ — „Дай, Боже,
	възкликнала сестра й — тоя
5988	мой рицар да спечели боя!
	Ах, аз току-що казах «мой»,
	а пък не зная кой е той.
	А и той мене не познава.“
5992	Тъй секнал спорът. И тогава
	сестрите за ръка завели
	сред двора рицарите смели.
	Веднага стекла се тълпата
5996	да гледа битката, с която
	тоз спор да се реши. Но тук
	съперниците един друг
	не се познали. А нали
6000	отдавна близки те били?
	Защото монсеньор Говен
	обичал като брат Ивен,
	а и той с обич му отвръщал.
6004	За двамата било присъщо
	в залог на дружбата им свята
	да си заложат и главата,
	но да се пазят един друг.
6008	Тъй биха сторили и тук,
	ако се бяха разпознали!
	Така е в дружбата! Едва ли
	в света по-силно чувство има.
6012	Ала със сила несломима
	се проявява и враждата.
	Затуй в гърдите, по главата
	нанасяли си те безброй
6016	жестоки удари. Та кой
	приел би вместо слава срам?
	Вражда и Дружба — аз не знам
	как място в един дом намират
6020	и как под покрив общ се сбират
	две чувства толкова различни?
	Туй според мен е нелогично.
	Там явно ще им бъде тясно.
6024	В съжителството им ужасно
	те трудно биха се разбрали
	и в разправии и скандали
	живели биха двете, щом
6028	се срещнат във един общ дом.
	Щом всяко тяло притежава
	различни крайници — тогава
	в закътана далечна стая
6032	отива Дружбата накрая,
	а пък Враждата — на съседен
	етаж: към улица да гледа,
	че според нейните привички,
6036	тя иска да я виждат всички.
	Враждата вихрено в атака
	се устремява, без да чака,
	и Дружбата чрез изненада
6040	тя почва подло да напада.
	Къде си, Дружбо? Вън излез!
	Не се крий, за да видиш днес
	как, съюзени, враговете
6044	към теб вървят от бяс обзети.
	А тях ги свързва дружба свята,
	(защото щом не се отмятат
	приятелите, тя тогава
6048	вовек безценна си остава).
	Но Дружбата не се усеща,
	че със Враждата ще се среща,
	защото тя със ум и сила
6052	навреме би предотвратила
	приятели да се сражават
	и яростно да се раняват.
	Враждата се държи злонравно,
6056	а Дружбата е сляпа явно,
	щом тя изобщо не съзира,
	че пред очите й не спира
	двубоят кървав. Без причина
6060	Враждата карала двамина
	другари верни да се бият
	безсмислено, без лошотия.
	От древни времена се знае,
6064	че щом смъртта на друг желаеш,
	туй означава, че го мразиш.
	Нима Ивен желаел в тази
	борба смъртта на сир Говен?
6068	Да! И Говен ли в онзи ден
	държал на онзи свят да прати
	най-предания си приятел
	със собствената си ръка?
6072	Нещата не стоят така.
	Не искал ни един от тях
	да стори този скверен грях,
	дори ако след дълъг бой
6076	престола в Рим получи той.
	Дали не ви подвеждам аз?
	Безспорно е, че в онзи час
	и двамата били решили
6080	безмилостно, със всички сили
	до край да водят битка жежка,
	да си нанасят рани тежки,
	додето някой не спечели
6084	победа пълна във дуела.
	Кой от двамината обаче
	би се решил да се оплаче
	от загубата? С явна злоба
6088	противника да вкара в гроба
	би влязъл всеки в бой последен
	в очакване на край победен.
	И ако бъдел победен,
6092	как би си позволил Ивен
	да се оплаче, че в борбата
	получил рани от ръката
	на своя най-добър приятел,
6096	а не от враг или предател?
	А и Говен на свой ред как
	би се ожалил, че не враг,
	а скъп другар го е сразил,
6100	ако Ивен е победил?
	Така е, щом не се познали,
	не можел никой да се жали.
	С такава ярост почнал боят,
6104	че всеки копието свое
	строшил на хиляди парчета.
	Мълчали те, от гняв обзети,
	но ако дума даже бяха
6108	си казали, веднага щяха
	да разберат кой е отсреща
	и друга би била таз среща.
	Би хвърлил всеки своя меч
6112	и би се втурнал отдалеч
	приятеля си да прегръща.
	Не биха потрошили също
	те своето въоръжение
6116	при яростното стълкновение
	и всеки своя меч и щит
	би пазил здрав, а не разбит
	от ударите с всички сили.
6120	Но те тъй яростно се били,
	че всеки гледал с острието
	на меча да рани в лицето
	противника, а с ръкохватката
6124	целял със точен удар в схватката
	да смаже нос, уста, забрало.
	Кръвта като река течала,
	а изпод броните разпрани
6128	се виждали дълбоки рани.
	В стремежа си да вземат връх,
	останали дори без дъх.
	Не мислил никой да се пази
6132	и изумруди и елмази
	от шлемовете им челични
	летели на страни различни.
	От ударите страховити
6136	при сблъсъка жесток главите
	на двамата мъже кънтели.
	Отпаднали те при дуела,
	очите им блестели само,
6140	но с настървение голямо,
	със мускули все още здрави,
	с пестници силни и корави
	размахвал всеки своя меч
6144	във развилнялата се сеч.
	В двубоя лют я шлем, я щит
	бил смачкван или бил пробит.
	От дългите им остриета
6148	и ризниците на парчета
	били. Тъй яростно се били,
	че двамата се изтощили
	и преценили, че е време
6152	да спрат и дъх да си поемат.
	След малко тежкото сражение
	подели с ново настървение
	по-силно отпреди. Тълпата
6156	следяла с интерес борбата
	и възхвалявала бойците:
	„Куражът им е за възхита
	и ако боят продължава,
6160	те търсят в него не забава,
	а средство да се отличат
	и свойта чест да защитят.“
	Съперниците проумели,
6164	че хората с това целели
	сестрите да сдобрят. Но всуе,
	не щяла каката да чуе
	за друго. Малката сестра
6168	показала се по-добра
	и този път: Артур и дворът
	да кажели какво да сторят.
	Със отвратеност от ината
6172	и от ламтежа на сестрата
	и кралят с младата кралица,
	и всеки гражданин и рицар
	по-малката сестра решили
6176	да подпомогнат с общи сили.
	Примолили се разни хора
	Артур да е арбитър в спора,
	та тя да вземе също дял.
6180	Поискали от своя крал
	на рицарите да предложи
	да спрат, защото лесно можел
	единият от тях убит
6184	да падне в боя страховит.
	Но крал Артур им заявил,
	че трудно той би помирил
	сестрите, тъй като била
6188	хем алчна първата, хем зла.
	Дочули кралските слова
	съперниците, но това
	не им попречило отново
6192	да водят схватката сурова,
	без някой някак да успее
	над другия да надделее.
	И всеки, явно изтерзан,
6196	готов и на най-скъпа дан
	за свойта чест, се чудел кой
	се е решил да води бой
	със него, кой в това сражение
6200	показва толкова умение
	и във защита, и в атака.
	Над двамата се спускал мракът.
	След миналия в битка ден
6204	бил всеки много изтощен,
	покритото със рани тяло
	неимоверно го боляло,
	а ризницата му разбита
6208	била с гореща кръв пропита.
	Те искали да спрат, че вече
	Се спускала над двора вечер,
	а и че всеки се боял
6212	от другия, защото цял
	ден двамата със равни сили
	в жестокия двубой се били.
	По тези две съображения
6216	примирие без възражение
	приели те, а пък съдбата
	за техния кураж в отплата,
	решила да се разпознаят,
6220	преди да е настъпил краят.
	Ивен, мъж с благородни нрави,
	поискал пръв да се представи,
	ала при тежкия двубой
6224	премного кръв изгубил той,
	затуй не разпознал Говен
	гласа му слаб и променен.
	„Сир — казал той — припада мрак
6228	и според мене няма как,
	ако престанем да се бием,
	да бъдем обвинени ние
	в страхливост. Мойто уважение
6232	спечелихте в това сражение
	и даже се боя от вас.
	До днес не съм се срещал аз
	с друг рицар, който тъй умело
6236	да се сражава. Вие смело
	и във атака и в отбрана
	се бихте. Много тежки рани
	получих в днешния двубой.
6240	От ударите ви безброй
	изтръпвах, мисля най-подир,
	че по-добър от мен сте, сир!“
	„За Бога — възразил Говен, —
6244	ако сте вие изтощен,
	то аз, за моя изненада,
	дваж повече от вас пострадах;
	каквото дадох ви, от вас
6248	със лихви го получих аз.
	Нападах ви, ала в ответ
	спечелих удари безчет
	и в мен извикахте възхита.
6252	Но позволете да попитам
	за името ви. Аз самият
	не смятам своето да крия.
	Говен ми казват и съм син
6256	на благороден властелин —
	баща ми Лот е крал велик!“
	Ивен надал сподавен вик,
	щом чул със кой се е сражавал.
6260	От мъка и от гняв тогава
	веднага хвърлил надалеч
	окървавения си меч
	и потрошения си щит
6264	и, скачайки от коня, с вид
	объркан казал: „Битка тежка
	заради очевидна грешка,
	за жалост, водихме днес ние.
6268	Щях да откажа да се бия
	с вас, ако бях ви разпознал.
	Повярвайте, че бих признал,
	преди да съм се бил със вас,
6272	че победеният съм аз!“
	„Какво? — извикал сир Говен. —
	Но кой сте вие, сир?“ „Ивен!
	За мен сте по-скъп и от брат
6276	и вас най-много в този свят
	ценя, защото с помощта ви
	постигнах почести и слава.
	И аз заслуженото днес
6280	ще ви отдам. За мен е чест
	за победен да се призная!“
	„Сир, трогнат съм, но не желая
	подобна чест аз на готово —
6284	му възразил Говен отново. —
	На по-достойния се пада
	победата като награда,
	така че ваша е, за Бога!“
6288	„Не, сир, след боя аз не мога
	да си стоя прав на краката
	и много убедено смятам,
	че вие днес сте победител!“
6292	„Напразно се безпокоите —
	отвърнал тутакси Говен, —
	по-скоро аз съм победен.
	Не е ласкателство това
6296	а честни, искрени слова.
	В света не ще се друг намери
	с достойнствата ви да се мери!“
	Той скочил мигом на земята
6300	и както брат прегръща брата,
	се хвърлили в прегръдка здрава.
	Все още всеки настоявал,
	че другият е победил.
6304	Но кралят спора прекратил.
	Бароните се приближили,
	приятелите обградили,
	с надеждата, че ще научат
6308	какво ли всъщност се е случило,
	та тези двама воини тук
	се радват тъй един на друг.
	Артур запитал ги: „Сеньори,
6312	кажете кой какво ви стори,
	та след като се бихте гневно,
	тъй искрено и задушевно
	прегърнахте се тук пред нас?“
6316	Говен отвърнал му: „Сир, аз
	разбрах, че тази битка тежка
	дължи се на неволна грешка,
	и щяхме с моя скъп побратим
6320	за зла беда да си изпатим.
	Сега ще разберете как
	един във друг видяхме враг.
	Аз, племенникът ви Говен,
6324	уви, не разпознах Ивен,
	додето той не ме попита
	след битката ни страховита
	с кого чест имал да се бие,
6328	и тъй установихме ние
	кои сме, с помощта на Бога.
	Аз бях обхванат от тревога,
	че боят дълго продължава,
6332	че силите ми намаляват,
	и бях на прага на смъртта
	сразен, кралю, от ловкостта
	на този рицар, който смело
6336	се биеше за право дело.
	Добре, че аз отстъпих с чест
	пред моя пръв приятел днес
	и залудо не бях убит!“
6340	Ивен ядосан и сърдит,
	от думите му предизвикан,
	със невъздържан глас извикал:
	„Кралю, неправда аз не мога
6344	да понеса пред вас и Бога!
	Победата днес не е моя,
	защото аз загубих боя!“
	„Не — аз!“ „Не — аз!“ — във надпревара
6348	стремял се всеки да изкара
	сам себе си за победен
	и с дух другарски несъмнен
	най-предания си приятел
6352	за победител в боя смятал
	и всеки краля убеждавал,
	че другият по-заслужавал
	да се окичи със победа.
6356	Артур ги слушал и ги гледал
	как те, до крайност изтощени
	и със тела окървавени,
	не спирали тъй да говорят,
6360	и за да сложи край на спора,
	с категоричен тон им казал:
	„Сеньори, всеки ни показа,
	че изключително държи
6364	на другия, че му дължи
	признателност за доблестта му.
	Със възхищение голямо
	изслушах ви… Я прекратете
6368	тоз спор и ми се доверете:
	аз и към двама ви желая
	да бъда справедлив до края.“
	Те врекли се да изпълняват
6372	каквото той им повелява.
	Извикал кралят към тълпата:
	„Наоколо ли е сестрата,
	която с вероломни средства
6376	лиши сестра си от наследство,
	подтиквана от алчността?“
	„Сеньор, да, тук съм.“ — рекла тя.
	„Елате! Знам, че се стремите
6380	сестра си подло да лишите
	от дял, но аз ви заявявам,
	че плана ви не одобрявам.
	От тоз стремеж се откажете
6384	и й дела възстановете.
	За този план аз знам от вас!“
	„Ако съм съгрешила аз
	със необмислено признание,
6388	не му обръщайте внимание.
	Ах, Боже мой, не ме мъчете!
	Власт имате и наредете
	последици да няма тежки.“
6392	„Не бива крал да прави грешки.
	Затуй сега постановявам
	и съвестно възстановявам
	на вашата сестра имота,
6396	за да сте равни във живота.
	Навярно току-що разбрахте,
	че рицарите боя спряха
	и искат съдник аз да бъда.
6400	Та ето моята присъда:
	понеже всеки в този ден
	твърди, че бил е победен,
	реших — или си поделете
6404	имота със сестра си двете,
	или ще обявя накрая,
	макар и да не го желая,
	че племенникът ми Говен
6408	загуби битката с Ивен
	и вие губите тогава!“
	Артур не би го злепоставил,
	а искал да постави само
6412	на изпитание голямо
	голямата: да я застави
	със доброта, а не със завист
	да се държи и да приеме
6416	по-малката свой дял да вземе.
	Артур си знаел отпреди,
	че няма да я убеди
	със доводи обосновани,
6420	затуй прибягнал до закани.
	Отстъпила тя, след което
	му рекла: „С болка на сърцето
	приех, защото не желая
6424	със отказ да обидя краля.
	Сестра ми дял ще си получи,
	но искам честно да се случи
	и затова гарант станете.“
6428	„Съгласен съм. А вие двете
	живейте сговорно в имота.
	На вас се пада първенството,
	а малката се задължава
6432	все пак да ви се подчинява.
	Но вие също я обичайте
	и й правата не отричайте.“
	Тъй кралят спора им решил
6436	и двете с дял подсигурил.
	Артур на двамата достойни
	приятели и смели воини
	предложил да се отморят
6440	и броните си да свалят,
	защото, обяснил им кралят,
	когато е настъпил краят
	на равностойния двубой,
6444	те имат нужда от покой.
	Едва те броните си снели
	и в този миг лъва видели,
	че търси своя господар.
6448	Щом го открил, добрият звяр
	зарадвал се на тази среща.
	Но зървайки лъва насреща,
	разбягали се всички. „Спрете! —
6452	подел Ивен. — Не се плашете!
	Лъвът ми е приятел верен!
	Към вас ще е добронамерен:
	той мирни хора не напада
6456	и никой няма да пострада.
	Нас ни обвързва дружба здрава
	и той навред ме придружава.“
	Спокойно всички се събрали
6460	край тях и сир Ивен с похвали
	обсипали мнозина воини
	за подвизите му безбройни,
	за битката му с великана,
6464	за всяка схватка преживяна.
	Говен му рекъл с тъжен глас:
	„С голям позор покрих се аз,
	защото, Бог ми е свидетел,
6468	на вас, на своя благодетел,
	платих с неблагодарност черна,
	а вие с мъжество безмерно
	и племенниците ми мили
6472	от великана сте спасили.
	За вас си мислех всеки ден
	защото ние с вас, Ивен,
	обичаме се като братя
6476	и нас ни свързва дружба свята.
	Във мислите си се надявах
	за ваша доблестна проява
	да чуя. В много кралства бях,
6480	но нийде друг воин не видях
	така прославен и обичан
	и «Рицаря с лъва» наричан!“
	Щом броните свалили вече,
6484	подели разговор сърдечен,
	а пък лъвът се приближил
	и до Ивен се настанил,
	щастлив, че с тях е най-накрая.
6488	В лечебница в отделна стая
	отишли после те, защото
	след устрема и мъжеството,
	с които през деня се били
6492	и многократно се ранили,
	те трябвало да се лекуват.
	Артур не искал да рискува
	със здравето им и веднага
6496	повикал лекар да помага.
	Бил лекарят хирург признат
	за най-добрия в този свят,
	Той със задачата се справил
6500	и скоро те напълно здрави
	били. Ала Ивен таял
	в сърцето болка и печал
	по отлетялата любов.
6504	За дамата си бил готов
	на всичко, знаейки добре,
	че той без нея ще умре.
	Намислил да отиде сам
6508	до извора в леса и там
	да предизвика бързо пак
	порои, вихри, град и сняг
	и повсеместни разрушения,
6512	дано получел опрощение
	от своята любима дама.
	В противен случай с най-голяма
	стръв той повторил би отново
6516	туй изпитание сурово.
	Напълно щом се излекувал,
	без много дълго да умува,
	потайно тръгнал сам Ивен.
6520	По пътя той бил придружен
	от своя лъв — другар по-верен
	той трудно можел да намери.
	Открили извора. Тогава
6524	Ивен, без миг да се забави,
	облял скалата със стакана,
	да предизвика урагана.
	И тутакси се разразила
6528	вихрушка със страхотна сила.
	Човек би казал, че пропада
	лесът във бездните на ада.
	Гранитните стени дебели
6532	на замъка тъй се тресели,
	че колкото и да е смел
	човек, той плен би предпочел
	при перси или мюсюлмани,
6536	но в замъка да не остане.
	Васали и слуги в палата
	крещели в страх пред госпожата:
	„Проклети да са прадедите,
6540	избрали тук да са стените
	на замък, който всеки може
	да разруши, не дай си Боже,
	и без усилие голямо
6544	на пепел и руини само
	той тази крепост да направи!“
	„Госпожо, хората са прави —
	обадила се и Люнет. —
6548	Нуждаете се от съвет
	как тази стряскаща угроза
	вас повече да не тормози.
	Май нов защитник отдалече
6552	ще трябва да потърсим вече.
	Такъв сред вашите васали
	не виждам аз. На тях едва ли
	могъл би някой да разчита
6556	за помощ или за защита.
	С бездействие ще се прославим,
	ако нелепо се оставим
	на рицар, който се надява
6560	тук свойта власт да упражнява.
	Без пръста си да мръдне даже,
	той изведнъж ще се окаже,
	на вашите земи владетел.
6564	Тогава, Бог ми е свидетел,
	ще разберете, че съм права.“
	„Люнет, кажи какво да правя?
	Заклевам се, че занапред
6568	не ще се вслушам в друг съвет.“
	„Госпожо, в този труден ден
	съветник по-добър от мен
	ви трябва. Как съвет да дам,
6572	щом изход в случая не знам?
	Не мога аз да ви подвеждам.
	Уви, не виждам и надежда
	да дойде скоро рицар смел,
6576	на своите плещи поел
	товара да ви защитава.
	А всички ние дотогава
	ще страдаме. Какво спасение
6580	да чакаме, щом с настървение
	избухне ураган в гората?“
	При тези думи госпожата
	й рекла: „Моите придворни
6584	са тихи, кротки и покорни
	и аз от тях не виждам кой
	би бранил извора в двубой.
	Но на ума ви, моя мила,
6588	отдавна съм се доверила
	и туй сега ви задължава —
	приятел в нужда се познава,
	така че дайте ми съвет!“
6592	„Госпожо — казала Люнет, —
	един-единствен рицар може
	защита днес да ни предложи —
	тоз, който с трима сам се би
6596	и злия великан уби.
	Но той далече се намира.
	От слуховете се разбира,
	че преживявал лична драма
6600	от скръб по скъпата си дама
	и че той би се доверил
	на който би го уверил,
	че ще го събере пак с нея.
6604	За нищо друго не копнеел!“
	„Да го направя съм готова.
	Ще дам и клетва, честно слово,
	че без да жаля ум и сила,
6608	ще сторя всичко, свойта мила
	да срещне пак. Сега вървете
	и рицаря тук доведете.
	Ще спазя свойто обещание.“
6612	„Госпожо, нямам основание
	да се съмнявам, виждам ясно,
	че ще се справите прекрасно.
	Все пак, преди да тръгна аз,
6616	обет ми дайте, стига вас
	това да ви не притеснява!
	Нали и Бог тъй повелява.“
	„Готова съм да дам обет!“
6620	Тогава хитрата Люнет
	един безценен реликварий
	извадила със мощи стари.
	Пред тях набожната жена
6624	застанала на колена.
	Люнет за клетвата пред Бога
	подбрала всички думи много
	внимателно, та таз идея
6628	изгодна да е и за нея,
	и рекла: „Свойта длан вдигнете
	и най-напред се закълнете,
	че вие няма никой ден
6632	за нищо да вините мен,
	защото правя всичко аз
	единствено заради вас.
	Повтаряйте: «Кълна се днес
6636	за Рицаря с лъва злочест
	да сторя всичко туй, което
	ще възроди любов в сърцето
	на дамата му».“ Госпожата
6640	покорно дигнала ръката
	и тихо казала: „Девице,
	кълна се, вдигнала десница,
	обета да изпълня точно!
6644	Повтарям тоз обет нарочно
	пред Господа и пред светците,
	че ако ми се доверите,
	ще сторя нужното, та той
6648	любов, и прошка, и покой
	при дамата си да намери!“
	С благоразумни маниери
	и добросъвестност Люнет
6652	добила ценния обет.
	Кон оседлан отвън извели
	и тя тозчас на път поела
	със развълнувано сърце
6656	и със усмихнато лице.
	Навлязла скоро във гората,
	край онзи извор до скалата
	тя рицар изведнъж видяла
6660	и по лъва Ивен познала.
	Доволна, че не се налага
	да търси надалеч, веднага
	забила в коня свойте шпори
6664	и се насочила към бора.
	Ивен я зърнал отдалече,
	познал я и със жест сърдечен
	посрещнал девата вежливо.
6668	Тя рекла: „Колко съм щастлива,
	че много бързо ви намерих.“
	А той отвърнал с глас треперещ:
	„Какво? Издирвала сте мен?“
6672	„Да, търсех ви, сеньор Ивен
	(от мен днес по-честита няма),
	защото скъпата ви дама
	пред мен положи клетва свята,
6676	че продължава да ви смята
	за свой съпруг най-мил, най-скъп, и
	обета няма да престъпи,
	пред страх от клетвопрестъпление.“

6680		__Ивен__ в щастливо изумление
	изпаднал — той на вест такава
	изобщо не се бил надявал.
	След туй признателният рицар
6684	целунал нежната девица
	и рекъл: „Мила моя, днес
	зарадвахте ме с тази вест
	и цял живот не ще успея
6688	да ви се отплатя за нея!“
	„Ще имате, сир, занапред
	подобни поводи безчет
	куража си да проявите
6692	и други да ощастливите
	с безпримерно добри дела,
	каквито аз не бих могла
	да сторя. Вие ме спасихте
6696	и името ми защитихте.
	Това е само малка част
	от тежкия ми дълг към вас!“
	„Не, аз на вас съм задължен
6700	стократно!“ — възразил Ивен.
	„Да тръгваме!“ — „А според вас,
	дали се сеща кой съм аз
	любимата ми?“ — „Не, не знае,
6704	че Рицарят с лъва това е
	оставилият я съпруг.
	Е, стига сме стояли тук!“
	Така те в разговор сърдечен
6708	до замъка отишли вече;
	лъвът ги следвал по петите.
	Проникнали те зад стените,
	потайно двора прекосили
6712	и после бързо се качили
	при дамата. Щом тя разбрала
	кой е пристигнал, засияла,
	че преданата й девица
6716	довела чакания рицар
	с лъва. В чудесно настроение,
	поканила ги с нетърпение
	да влязат в залата веднага.
6720	Ивен, едва прекрачил прага,
	с доспехите си както бил,
	в краката й се строполил.
	Люнет й рекла: „Помогнете
6724	да стане прав и запомнете,
	че с упование голямо
	от вас едничка чака само
	утеха, прошка, състрадание.“
6728	А дамата без колебание
	го вдигнала и рекла: „Днес
	за мен ще е безкрайна чест
	да сторя всичко, за което,
6732	копнее му сега сърцето!“
	Люнет отвърнала: „Това е,
	госпожо, и ваш дълг. Аз зная,
	че имате подобна власт.
6736	Сега ще ви разкрия аз
	и истината. Няма друг
	по-смел от този рицар тук,
	готов от вражеска проява,
6740	госпожо, да ви защитава.
	Дано сам Господ ви дари
	с любов взаимна. Знам дори,
	че той за вашата любов
6744	да стори всичко е готов.
	От своя гняв се отърсете,
	сърце за обич отворете,
	защото тук пред вас смутен
6748	стои съпругът ви Ивен!“

		__Владетелката__ изкрещяла:
	„Чудесно си ме изиграла!
	Защо ме караш ти, момиче,
6752	отново аз да заобичам
	човека, който ме остави
	и най-нещастна ме направи?
	Не! По-добре да си остана
6756	тук с вихрите на урагана!
	Добре ме подреди, Люнет!
	Защо ти дадох аз обет
	в безумното си заслепление?
6760	Уви, но в клетвопрестъпление
	не искам да се провиня
	и трябва да се подчиня.
	Тъй както живата жарава
6764	под топла пепел не изтлява,
	то и в сърцето ми ще тлее
	туй чувство, докато живея.“
	Ивен съзрял удобен случай
6768	от нея прошка да получи
	и казал: „Съгреших, госпожо,
	но с вярата за милост Божа,
	от вас днес моля опрощение
6772	за стореното прегрешение.
	Аз за допуснатите грешки
	последици понесох тежки,
	но ако днес благоволите
6776	за моя грях да ми простите,
	кълна ви се, че аз до гроб
	ще съм ви верен като роб
	и ще съм ви съпруг достоен!“
6780	Тя казала с тон по-спокоен:
	„Уви, обета си не мога
	да наруша. Със вяра в Бога
	приемам, че ще трябва аз
6784	сега да сключа мир със вас.“
	„Владетелко, благодаря ви!
	Светият дух така направи,
	че след теглата и скръбта,
6788	пак най-щастлив съм на света!“
	Получил прошката, Ивен
	почувствал се честит, блажен
	тъй както никой на земята.
6792	Отпуснала му се душата,
	показал се той нежен, мил
	и с обич й се отплатил.
	Във свойта радост той забравил
6796	страданията и оставил
	душевни мъки, болка, скръб
	завинаги зад своя гръб.
	Люнет от своите дела
6800	щастлива също тъй била,
	след като тя събрала тук
	родените един за друг.
	С това приключва и романът
6804	за Рицаря с лъва. Остана
	съвсем накрая Кретиен
	да каже, силно убеден,
	че ако друг го продължи,
6808	ще го изпълни със лъжи.
P$


#	Показалец на имената

	Показалецът съдържа всички собствени и географски имена в романа. Цифрите препращат към съответните страници от настоящото издание.

	__А__
	Алие, граф 102, 107, 111–112
	Аргонски лес 110
	Арпен Планинеца, великан 14, 19, 127, 226–228
	Артур 16, 23–24, 40, 50, 66–67, 72, 81–82, 84–87, 89, 93–96, 122, 128, 150–152, 180, 182–183, 189–190, 193–194, 196, 198, 207–208, 210, 213, 215, 217, 219, 221, 226–228

	__Б__
	Бретан 8, 23, 91, 207, 210, 219
	Броселианда 213, 227

	__Г__
	Гениевра 24–25, 40, 123, 226
	Говен 7, 17–19, 24, 41, 82, 84, 87–88, 90–91, 95–96, 120, 122–123, 128–130, 132–133, 138, 150–151, 181, 185–187, 191–193, 196–197, 217–218, 223–224, 226–228

	__Д__
	Девичи остров 165, 229
	Додинел 24, 208
	Дюрандал, меч на Роланд 110, 222

	__Е__
	Ескладос Льо Ру 10, 76, 215, 221, 223

	__З__
	Замъка на патилата 10, 14, 19, 161

	__И__
	Ивен 7–8, 10–14, 16–21, 24, 38–52, 54–61, 63–65, 69, 72–85, 88–120, 124–126, 128–132, 134–139, 141–146, 148–149, 158, 161, 163–164, 167–179, 181, 183, 185–187, 191–194, 196–199, 202–206, 208–211, 213–228
	Испания 110, 222

	__Й__
	Йоан Кръстител 41, 213

	__К__
	Калогренан, братовчед на Ивен 10–11, 16, 19, 24–26, 40, 208–214, 217
	Кардуел 23, 210
	Ке, сенешал в двора на Артур 24–26, 38–41, 47, 59, 81–84, 123, 128, 208–209, 226
	Кретиен 7–15, 17–20, 206–216, 218–230

	__Л__
	Ландюдет, баща на дамата от Ландюк 81
	Ландюк, имението на съпругата на Ескладос и на Ивен 10, 81, 88, 216–218, 225
	Лот, крал, баща на Говен 192
	Люнет 11, 88, 131, 141, 146, 148, 157–158, 199–202, 204–206, 214, 217–218, 225

	__М__
	Моргана 102, 221–222

	__Н__
	Нороазон 10, 14, 111, 222–223

	__П__
	Пендрагон 40

	__Р__
	Рим 187
	Роланд 110, 222
	Ронсево 110

	__С__
	Сагремор 24, 208
	Саладин 39, 213
	Сена, река 184

	__Т__
	Тарс, град в Израел 133, 227

	__У__
	Уелс 23, 210, 219
	Уриен, крал, баща на Ивен 16, 50, 72, 80, 121, 215

	__Ч__
	Честър 95
