P>
	Тристан, отпаднал и посърнал,
	в страната си се е завърнал*;
	[* __Ст. 2:__ В момента Тристан пребивава в т.нар. Малка Британия (континентална Бретан). Според някои версии (Готфрид Страсбургски, Брат Робер и др.) Тристан е родом от Арморика (Западна Франция).]
	той е обзет от отчаяние,
4	че за сърдечното страдание
	лек в този свят не съществува.
	Не смогне ли да излекува
	дълбоката душевна язва,
8	защо му трябва да запазва
	един живот на скръб обречен?
	Щом страдаш, ти си мъртъв вече —
	по-хубаво е в гроб покой,
12	отколкото тегла безброй.
	От болката, от тази мъка
	светът за него става пъкъл.
	Когато няма утешение,
16	не е възможно изцерение:
	неотвратима е смъртта,
	ако изгубиш любовта.
		Той би приел на оня свят
20	да иде, а не в този ад,
	без нея, все така да страда.
	Една-единствена отрада
	би искал — тя да разбере,
24	че той избрал е да умре
	заради таз любов голяма.
	На никого той вяра няма
	и иска никой да не знае
28	какво душата му терзае.
	Тристан на Каердин* дори
	[* __Ст. 29:__ Каердин — най-близкият приятел на Тристан в Бретан, брат на Изолда Белоръката и син на Бретанския херцог.]
	не смее да се довери,
	от страх, че може да попречи
32	на плана му. А нали вече
	Тристан пешком възнамерява
	за Англия да заминава,
	защото тръгне ли на кон,
36	тогава в целия район
	той би бил разпознат от всеки.
	А щом по прашните пътеки
	върви мъж в старо одеяние,
40	кой би му отделил внимание?
	Кой в свитата би бил подведен
	от вестоносец мръсен, беден,
	ако във кралски двор се вмъкне?
44	Загрижен да не се натъкне
	на някой, който го познава,
	той тъй неузнаваем става,
	че ни роднина, ни познат,
48	ни някой друг на тоя свят
	не би разбрал, че е Тристан
	и че преследва таен план.
	Единствено неща, които
52	осъществили сме прикрито,
	ни носят удовлетворение.
	Едно разкрито намерение
	обречено е на провал.
56	Ако това не си разбрал,
	горчилки и беди те чакат.
		И тъй, Тристан обмисля всяка
	поредна стъпка през нощта
60	и си претегля в мисълта
	подробности най-дребни даже,
	та щом зората се покаже,
	към Англия той да поеме.
64		И ето, че настава време
	за път. Той тръгва към морето
	и бързо стига там, където
	търговски кораб се приготвя
68	да вдигне не след дълго котва.
	Дали той с тежката си стока
	отива в същата посока?
		Излязъл е попътен вятър,
72	моряци мъчат се платната
	да вдигнат и във този миг
	Тристан към тях отправя вик:
	— Моряци, Господ да ви пази
76	и нека морските талази
	към бряг желан ви отнесат.
	В каква посока сте? — На път
	за Англия сме — в дружен глас
80	отвръщат те. — Защо и аз
	не се кача? — Добре, сеньор,
	елате! — отговарят в хор
	моряците. И той тогава
84	на кораба се озовава.
		Попътно вятърът издува
	платната, корабът отплува
	и устремно морето пори.
88	Така сред водните простори
	един ден и две цели нощи
	прекарват пътниците. Още
	в зори на следващия ден
92	съзират пристан въжделен.
	Туй Тинтагел е — тъкмо там
	цели да стигне и Тристан.
		Тъй както често става в двора,
96	крал Марк събрал е свойте хора,
	а и Изолда е довел
	във замъка на Тинтагел.
	А той от великани* здраво
	[* __Ст. 99:__ Според легенда, използвана от Джефри Монмътски (_История на британските крале_, 1138) и от Вас (_Роман за Брут_, 1155), в древността остров Албион (бъдеща Великобритания) бил обитаван от великани, които троянците, потомци на Еней, избили, преди да се заселят по техните земи.]
100	е построен и устоява
	на всякакви машини бойни
	и на атаки вражи…
	……………………………
104	Един величествен донжон
	над Корнуел се извисява:
	той погледите впечатлява
	с това, че цял е изграден
108	от мрамор синкавочервен,
	изкусно подреден така,
	както шахматната дъска.
	За да се влезе в крепостта,
112	се преминава през врата
	с внушителен, красив декор,
	под бдителния, строг надзор
	на двама рицари левенти.
116		Крал Марк е в замъка в момента
	и в залите му е приел
	велможите от Корнуел
	и от Бретан. Чудесен кът,
120	където те ще престоят
	край кичести гори, богати
	на зверове и на пернати,
	сред пъстро цъфнали поляни
124	и ниви, скоро изорани,
	сред зеленеещи лъки
	край лъкатушещи реки.
	Марк често пъти ходи там,
128	защото в пристана голям
	пристигат иностранци лични
	със интереси най-различни.
	Понеже с тайнственост голяма
132	се е прославил този замък,
	и днес е смятан от мнозина
	за омагьосан: дваж в година,
	при зимен студ и летен зной,
136	от погледа изчезва той.*
	[* __Ст. 136:__ Медиевистът Филип Валтер търси връзка между замъка в Тинтагел, изчезващ от погледа два пъти годишно, и някои мегалити, които келтският фолклор описва като врати към Другия свят.]
	Които чудото видели
	с недоумение приели,
	че се касае за магия.
140	Тъй мислели си и ония,
	които идвали със цел
	да се разходят в Тинтагел.
	Тристан едва-що стъпва с крак
144	на този тъй жадуван бряг,
	и почва хората да пита
	за Марк и неговата свита.
	От преминаващ мъж узнава,
148	че кралят вече заседава
	с придворните си в този ден.
	— Ами Изолда и Бранжиен,
	дали и те са тук? — И тях
152	съвсем наскоро ги видях —
	отвръща някой от тълпата. —
	Изолда все тъжи, горката.
		Тристан е силно развълнуван
156	от туй, че името й чува,
	въздиша тягостно и пак
	започва да си мисли как
	да види своята любима.
160	Каква е ползата, че има
	кураж и сръчност, мили Боже,
	щом като нищичко не може,
	в конкретния момент да стори,
164	с Изолда за да поговори?
	Марк ненавижда го, уви,
	и ако жив го залови,
	грози го сигурно смъртта.
168	Но все тъй в плен на любовта,
	той казва си: „И да умреш,
	Тристан, поне ще си речеш,
	че то е от любов по нея.
172	Изолда, аз все тъй линея
	и не намирам утешение.
	Смъртта за мен ще е спасение.
	Дали ще ми се притечеш
176	на помощ, ако разбереш,
	че близо съм до теб? Кой знае?
	Таз неизвестност ме терзае
	и губя всякаква надежда.
180	На странни мисли ме навежда
	страстта по тебе… Ще сподавя
	скръбта, на луд ще се направя,
	така че моят план да стане.
184	Пък ако някой вяра хване,
	че аз съм луд, той несъмнено
	ще е далеч по-луд от мене*.
	[* __Ст. 186:__ Тази поговорка се радва на популярност през Средновековието. За това съдим и по факта, че фигурира под номер 2343 в авторитетния сборник с поговорки до XV век, публикуван през 1925 г. от Жозеф Моравски.]
	Пък нека и за луд ме взима
188	тоз, който вкъщи по-луд има.
		Решението взел веднъж,
	Тристан видял наблизо мъж,
	с палто изцапано и старо
192	(личало си, че той рибар е)
	и със качулка на главата.
	Тристан го хванал за ръката
	и рекъл с тон неустоим:
196	— Я дрехите си да сменим,
	приятелю добър, защото
	тъй хубаво ти е палтото,
	че и на мене ще отива.
200	А пък и мойте са такива,
	че сигурно ще ти харесат.
	Рибарят, виждайки, че те са
	красиви, тутакси приел.
204	Тристан, щом дрехите му взел,
	веднага се отдалечил,
	встрани от пътя се отбил,
	извадил ножици челични,
208	дарени от Изолда лично,
	с ръка прихванал си косата,
	остригал си на кръст главата*,
	[* __Ст. 210:__ През Средновековието бръснели главите на лудите и по медицински съображения — за да се «проветряват» и да отделят по-лесно «черната течност». Според Жан-Мари Фриц, автор на фундаменталното изследване _Езикът на лудия_, тонзурата е амбивалентен символ на отказ от света: при лудите — като проклятие, при монасите и клира — като израз на смирение. С кръста върху своята тонзура лудите и крадците целели да заслужат Божието благоволение.]
	а за да може да минава
212	наистина за луд, решава
	да промени съвсем гласа си,
	почерня тутакси лика си
	със сок от някаква трева,
216	така че никой след това,
	ако в лицето му се вглежда
	или го слуша как нарежда
	нелепости, да не познае
220	че именно Тристан това е.
	Измъква си от плет тояга*,
	[* __Ст. 221:__ Жан-Мари Фриц отбелязва по повод на дегизировката на Тристан като луд семантичната наситеност на всеки негов атрибут. Като оръжие на дивака или на селянина тоягата стои в полюсна противоположност на рицарския меч. Фриц пише: «Докато тонзурата поставя извън света монаха и престъпника, тоягата го изтласква към антиподите на рицарското общество». (Jean-Marie Fritz, _Discours du fou au Moyen Age, XIIe-XIIIe siècles_, P.U.F., 1992, p. 45).]
	на рамото си той я слага
	и се отправя накъм двора,
224	страх будейки у всички хора.
		Вратарят, като го видял,
	помислил го за оглупял,
	но все пак срещнал го с въпроси:
228	— От где си? Тук какво те носи?“
		Тристан отвърнал: — Слушай, брат,
	монсенмишелският абат
	за абатисата се жени*.
	[* __Ст. 231:__ По време на т.нар. „Празници на глупците“ — карнавални буфонади, чиито инициатори били най-вече студенти по богословие, — мъже, предрешени като парцаливи свещеници, пародирали религиозния брачен ритуал.]
232	Приятели и приближени,
	безброй сановници, абати,
	кюрета, постници, прелати
	от Безансон та чак до Мон,
236	един със скиптър, друг с бастон,
	на свойта сватба бе поканил.
	По ширналите се поляни
	при Беланкомбър* и сега
	[* __Ст. 239:__ Според Жозеф Бедие селището се намира в Северна Нормандия. Вероятно авторът споменава този топоним като северна точка в тази провинция, докато Мон (Мон Сен-Мишел) е разположен в южната й част, на границата с Бретан.]
240	във танци кършат те снага.
	И аз на тържеството бях,
	ала принуден се видях
	да тръгна преди всички други,
244	че трябва своите услуги
	на краля спешно да предложа:
	софрата трябва да му сложа.
		В ответ глава вратарят клати:
248	— Ти, сине на Урган Космати*
	[* __Ст. 248:__ В романите на Готфрид Страсбургски и Брат Робер Урган Космати е великан, крадец на добитък. Тристан го побеждава и покорява, след което в неговата гора построява Залата със статуите.]
	(и ти си като Урган космат),
	влез все пак в кралския палат.
		Той влиза, но го срещат ту
252	със хи-хи-хи, ту с дю-дю-дю,
	дори със клонки от бръшлян
	на бой налитат на Тристан;
	младежка група с глуми разни
256	започва лудия да дразни,
	а той им с удари отвръща,
	ту тъй, ту инак се обръща,
	и най-подир се озовава
260	там, дето кралят заседава.
	Като го вижда със тояга,
	крал Марк подмята: — Я веднага
	ми доведете тоз юнак,
264	взел вместо копие кривак.
		Мнозина бързо му отреждат
	дължимото и го завеждат
	при краля. Той го поздравява
268	с „добре дошъл“ и продължава:
	— Какво те води тук при нас
	и кой си всъщност? — Кой съм аз —
	подхваща лудата глава —
272	сега ще чуете това,
	кралю честити. Мама беше
	косатка: вечно тя кръжеше
	като сирена сред морето.
276	Не зная мястото, където
	съм се родил, ала е знайно,
	че от тигрица всеотдайна
	отгледан съм: тя ме била
280	намерила върху скала
	и дълго време ме кърмила,
	като че кърми рожба мила*.
	[* __Ст. 282:__ В несвързаните безсмислици на „лудия“ се долавят мотиви и образи, познати на средновековните книжовници. Син на косатка, приличаща на сирена, „лудият“ напомня за библейския пророк Йона, който пребивава три дни в утробата на кит (_Йона_, 2, 1–11). Мотивът за сирената и нейната рожба се изобразявал често в полето на икони и като украса на главните букви в средновековните ръкописи. Негови разновидности в литературата са змеицата Мелюзина с многобройната й челяд, както и изворната фея Ниниан, отгледала Ланселот. Може да се предполага, че мотивът за детето, откърмено от тигрица, е заимстван от Вергилиевата _Енеида_, където Дидона презрително казва на Еней, че не е син на богиня, а е откърмен от свирепа тигрица (_Енеида_, ІV, ст. 367). Общото между всички тези митове и мотиви е идеята за необикновения произход на героя, съчетаващ в себе си човешка и животинска природа, естественото и свръхестественото.]
	Кралю, аз имам и сестра:
284	красива, умна и добра.
	Съгласен съм да задържите
	сестра ми, ако позволите
	кралицата да дойде с мен.
288	По нея луд съм нощ и ден.
	По-старата е за досада,
	по-младата е за наслада.
	Ако Изолда ми дадете,
292	кралю мой, сигурен бъдете,
	че вечно ще ви служа аз.
		Крал Марк разсмива се на глас
	и казва: — Драги, да речем,
296	че ти кралицата дадем,
	кажи къде със нея смяташ
	да идеш? — Горе в небесата,
	кралю, дворец там имам свой:
300	изцяло от стъкло е той.
	Весден на слънцето лъчите
	му преминават през стените.
	Там нивга вятър не повява
304	и той едва се полюлява
	на небосклона засиял.
	Там има стая от кристал,
	която е така прекрасна,
308	че щом я грейне слънце ясно,
	във нея всичко заблестява*.
	[* __Ст. 309:__ След морската бездна, където се е родил, след дивите скали, на които е отгледан, „лудият“ разполага бъдещата си любовна идилия на небето. Мотивът за стъкления дворец, огрян от слънцето и неподвластен на сезонните промени, се родее с мотива за стъкления остров — разновидност на келтското отвъдно. Ако се обърнем към по-далечното минало, откриваме аналози на идеалното алтернативно пространство в гръцката представа за Елисейските полета. Там пребивават в блаженство добродетелните души. Елементи от Елисейските полета присъстват и в любовната мечта на „лудия“ Тристан. Ще добавим към този кратък ракурс и Омир. В _Одисея_ Протей описва пред Менелай Елисейските полета като земен рай, „гдето минава животът на хората лек и спокоен, / няма ни дъжд, нито сняг, нито хали жестоки бушуват, / лее се вечният шумол на лекодиханния вятър / от океана изпращан да носи на хората свежест“ (превод Г. Батаклиев, ІV, ст. 565–568). Елисейските полета са вертикално противоположни на Олимп (така както в разказа на „лудия“ Тристан морската бездна се противопоставя на небесния дворец), описан обаче в _Одисея_ със същите характеристики. Там „дъжд не вали, ветрове не бушуват, / никога сняг се не сипе“ (VІ, ст. 43–44). Няма съмнение, че анонимният автор на „Лудостта на Тристан“ (Оксфорд) изгражда словото на героя с реминисценции от съвременни и класически образци.]
		Марк много се развеселява
	и пред събраните придворни
312	споделя: — Вижте как говори…
	За луд е луд, но друг едва ли
	с такъв език ще се похвали…
	— Кралю, — пак лудият подема —
316	дойдох кралицата да взема:
	душата ми по нея стене;
	най-скъпата жена за мен е
	Изолда и ще я обичам
320	за цял живот. Аз се наричам
	Тантрис*. Заклевам се пред вас.
	[* __Ст. 321:__ По време на първия си престой в Ирландия героят се прикрива също под псевдонима Тантрис, според версията на Готфрид Страсбургски. Тантрис е анаграма на Тристан. В нея френскоезичната публика долавя и друго значение: Tristan = tant triste (толкова тъжен). В този смисъл може да се каже, че за немскоезичния Готфрид Тантрис е резултат от формално разместване на сричките, докато в контекста на френския език Тантрис внушава за градация на тъгата и страданието на героя. Този контекст е в пълен унисон и с психическото състояние на Тристан в началото на поемата (вж. ст. 365, 15–21, 172–173).]
		Кралицата с ядосан глас
	го пита: — Кой ви пусна тук?
324	Не сте Тантрис, а някой друг.
		А лудият все нея гледа
	и виждайки я все по-бледа,
	повтаря пак: — Тантрис съм аз,
328	кралице, и съм луд по вас.
	Я припомнете си за тоя
	гигант Морхолт, ранен в двубоя
	със мен. Та той бе настоявал
332	Марк кръвен данък да му дава —
	девойки и момци. Но аз
	все пак го победих тогаз
	и го убих. Но мойта рана
336	на хълбока по-люта стана
	и много силно ме болеше,
	защото явно мечът беше
	отровен и костта загни,
340	та аз прекарах тежки дни
	и нощи в търсене на цяр,
	но нито доктор, ни знахар
	не ми помогнаха. Тогава,
344	видял, че краят наближава,
	помислих, че е най-добре
	да тръгна с кораб по море
	и да изчезна в дълбините.
348	Но ураганът със вълните
	неотклонимо ни повлече
	накъм Ирландия далечна,
	страната, от която бях
352	изпитал безподобен страх,
	защото аз убих Морхолт, а
	ваш вуйчо беше той, Изолда.
	Но тъй като аз бях ранен,
356	дори и арфата за мен
	не бе утеха… Тъй обичам
	да свиря, за да се развличам!
	Понеже стигнал бе до вас
360	слухът, че и на арфа аз,
	макар и с тежка рана, свиря,
	заръчахте да ме издирят
	и да ме доведат в палата.
364	Със някакъв балсам самата
	кралица мен ме излекува
	(дано даде Бог да векува!).
	Твърдяхте ми, че са чудесни
368	бретонските народни песни,
	които пеех ви тогаз.
	Тантрис, кралице, туй съм аз.
	— Не е възможно — казва тя. —
372	Как с него ти по красота
	ще се сравняваш*? Я млъкни
	[* __Ст. 373:__ Нито Марк, нито Изолда разпознават Тристан, когато той предава много точно обстоятелствата около двубоя срещу Морхолт, излекуването му в Ирландия от майката на Изолда, уроците по музика, които от благодарност е давал на младата принцеса Изолда. Причините за „глухотата“ на Марк и на Изолда са различни. Марк не е в течение на подробностите около престоя на Тристан в Ирландия. С други думи, той не познава контекста, в който се вписва разказът на Тантрис. Марк не долавя метонимното измерение (основаващо се на връзката между съседни елементи) в разказа на лудия. Изолда знае, че въпросният разказ е правдоподобен, но не признава автентичността на разказвача, защото не вижда никаква прилика между стройния красавец Тристан и окъсания, мръсен Тантрис (вж. също 576–582, 839–845). Именно тази й неспособност да долови приликата между двамата е основание да твърдим, че нейният метафорен механизъм (действащ по принципа на подобието между елементите) не работи. Пълноценното възприемане на рапсодийното слово на Тантрис изисква съчетаване на метонимичното начало (контекста) с метафоричното (идентичността на говорещия, до която може да се стигне по пътя на сравнението). В противен случай цари недоразумението.]
	и с глупостите престани,
	че хич не са ми по вкуса.
376		А той навирва си носа
	и като истински глупак
	с юмруци удря, рита с крак,
	придворните за да изгони,
380	като крещи: — Навън, барони!
	Защото искам да остана
	сам със кралицата. — Смълчана,
	тя почва да се изчервява,
384	а Марк все тъй се забавлява
	със разиграваната сцена.
	Но като вижда притеснена
	жена си, казва възмутен:
388	— Глупако, я ела при мен.
	Нима си толкоз близък с нея?
	— Кралю, да отрека не смея.
	А тя крещи: — Лъжец, лъжец!
392	Вън, вън от кралския дворец!
	Но упоритият глупак
	й казва: — Помните ли как
	крал Марк навремето ме прати
396	във бащините ви палати,
	за да му станете жена?
	Дойдох във вашата страна
	като търговец преоблечен,
400	защото бях на смърт обречен:
	нали аз бях Морхолт убил*.
	[* __Ст. 401:__ Тук Тристан говори за второто си пътуване до Ирландия, когато убива дракона, с което спечелва ръката на Изолда и я отвежда в Корнуел, за да я омъжи за вуйчо си Марк.]
	Та кой ли би ми го простил?
	А между другото аз знам,
404	че и крал Марк е мразен там.
	Аз, като рицар силен, смел,
	се биех с всеки на дуел
	и от Шотландия до Рим
408	едва ли по-неустрашим
	мъж някому е бил познат.
		Изолда му отвръща с яд:
	— Ти само глупости брътвиш
412	и рицарството ни срамиш.
	Защо си още жив, глупако?
	Махни се, инак зло те чака!
		А той подхваща пак през смях:
416	— Спомнете си, че като бях
	във вашата страна, се бих
	със дракона и го убих;
	езика му отрязах с ножа
420	и после в джоба си го сложих.
	Но от отровата опасна
	почувствах се така ужасно,
	че насред пътя във несвяст
424	съм бил изпаднал. И тогаз
	със майка си дошла сте там
	и с разни билки и балсам,
	показвайки си сръчността,
428	сте ме спасили от смъртта…
	А спомняте ли си кога
	в яда си вдигнахте ръка
	да ме убиете. Аз бях
432	тогава в банята и щях,
	навънка да излизам вече.
	А вие сте ми взела меча,
	нащърбеното сте видяла
436	и нещо сте заподозряла,
	отворила сте чекмеджето
	и сте извадила парчето,
	което бяхте вие, мила,
440	в главата на Морхолт открила.
	И явно имало защо:
	след миг разбрала сте, че то
	е част от моя меч. Тогава
444	обхванала ви злост такава,
	че втурнахте се с меч в ръката,
	за да ми вземете главата.
	Ужасно нещо е жената,
448	щом яд обхване й душата.
	Кралицата във този миг,
	дочула злобния ви вик,
	дотича тутакси при нас.
452	С молбите си накрая аз
	успях да ви поукротя,
	с обет, че ще ви защитя
	срещу нахалника*, решен
	[* __Ст. 455:__ Става дума за сенешала на краля на Ирландия, който отрязва главата на дракона, вече убит от Тристан, и се явява претендент за ръката на кралската дъщеря Изолда.]
456	да се ожени някой ден
	за вас. А той ви бе противен
	и прекалено агресивен.
	Нима това е все лъжа?
460	— Лъжа е, да! И как можа
	да го измислиш? Ти си спал
	пиян, на сън* си го видял.
	[* __Ст. 462:__ Сдвоените думи mensonge-songe (лъжа-сън) са общо място в репертоара на тогавашните автори. В устата на Изолда те звучат почти като цитат със саркастична тоналност.]
	— Омайна билка бях пил аз
464	и още съм под нейна власт…
	А помните ли горестта,
	с която вашият баща
	и майка ви ви повериха
468	на мен, как те ви придружиха
	до кораба, как в този ден
	задушен бяхте редом с мен,
	как жаждата си утолихме,
472	как двамата отвара пихме
	с един бокал? За съжаление
	обхвана ни опиянение
	и още мира ми не дава.
476		При тез слова Изолда става,
	но Марк я хваща за палтото,
	за да си седне пак, защото
	държи докрай да бъде чут
480	дошлият, па макар и луд:
	— Не, мила, нека тоз глупак
	си свърши разказа все пак*!
	[* __Ст. 482:__ Докато в предишните разкази на „лудия“ за минали случки от живота на Тристан и Изолда все има по нещо, за което Марк по презумпция е чувал, то за фаталната сцена с любовния еликсир кралят не подозира нищо. Напомнянето на тази сцена е непоносимо за Изолда; от него кралят се развеселява още повече. Ако приемем, че Марк и Изолда емблематизират два противоположни прочита на разказа на Тантрис, става видно, че смисловата амбивалентност на сцената е резултат от наслагването на два стилистични регистри — метонимичен и метафоричен, — както и на два жанра — комичен и драматичен.]
	А ти, безумецо, кажи
484	що вършиш. Но не ни лъжи!
	— Най-важното ми занимание
	е туй да служа със старание
	на графове, крале, кралици…
488	— Ами от кучета и птици
	разбираш ли? — Кралю, о, да.
	Веднъж открия ли следа
	при лов на дивеч из горите,
492	аз винаги на тях разчитам.
	С копои лебеди улавям
	и никога не ги оставям
	да ми избягат. А с палаши
496	начесто из полята наши
	улавял съм гмуркачи диви,
	а със соколи — гъски сиви.
		Придворните и този път
500	не смогват да се въздържат
	да не избухнат гръмко в смях.
	Марк казва му: — Това разбрах,
	А как ловуваш по реката?
504	— С каквото ми е под ръката,
	кралю. Например няма пречки
	да хващам вълци или мечки
	със ястреби; а пък глигани
508	с полярния сокол ще хвана;
	за диви зайци и сръндаци
	използвам моите гераци,
	а със сокол чучулигар
512	улавям някой лопатар,
	понякога и дива котка*.
	[* __Ст. 513:__ Както вече отбелязах, „автобиографичните“ разкази на Тантрис предават с безспорна точност минали събития. В този смисъл те изпълняват и ролята на резюме — похват, който се оказва особено полезен за читателя на творби, достигнали до него в непълен вид. От друга страна обаче „реминисценциите“ на „лудия“ остават неразбрани, защото върху тях пада сянката на абсурдната му генеалогия (роден от косатка, откърмен от тигрица). Ловните „умения“ на Тантрис са ново доказателство, че той не е с всичкия си. Така авторът постига ритъм в словото на лудия, при който правдоподобието се редува с абсурда. Това поставя на изпитание възприемателните способности на всички присъстващи, които или смесват две смислови нива, вместо да ги разграничават, или просто ги възприемат непълно.]
	Щом след ловджийската разходка
	се върна вкъщи, аз веднага
516	започвам със една тояга
	усърдно да се упражнявам
	за бой. Все още не познавам
	(откак се помня досега)
520	ни щитоносец, ни слуга,
	ни друг, решен в борба гореща
	да ми излезе с меч насреща,
	щом още мил му е животът.
524	А пък на арфа и на рота
	как само свиря и как пея!
	А знаете ли как копнея,
	как страдам по една прекрасна
528	жена, една кралица властна;
	как беля на дърво кората
	и как я хвърлям във водата…
	Не ставам ли за менестрел*,
	[* __Ст. 531:__ Тристан се представя като поет и подсказва как следва да възприемаме неговите разкази.]
532	кралю? Не съм се май отчел
	пред вас, придворни, с таз тояга
	тъй, както се на вас полага.
	Я хайде, бързо си вървете
536	у вас, че трябва да ядете.
	Добре е кралят, според мен,
	да си отдъхне за момент.
		Марк смее се, но тоя път
540	нарежда кон да доведат,
	та из дъбравите зелени
	той с рицари най-приближени
	да иде да се поразсее.
544	А пък Изолда все по-зле е
	и казва му: — Боли ме много
	главата, сир… Ех, ако мога
	да си почина! — Кралят скланя
548	и тя, объркана, смълчана,
	отива право в свойта стая
	и заридава: — Аз не зная
	кому е нужно да съм жива,
552	щом моето сърце в такива
	неволи се изпепели.
	Бранжиен, приятелко, дали
	да не предпочета смъртта,
556	след като болката, скръбта
	обсебили са ми душата?
	Един луд днес дойде в палата,
	с глава остригана на кръст,
560	и като че ли бръкна с пръст
	във раната ми тоз злодей.
	Гадател или чародей
	е тоя луд? И как тъй знае
564	(и то в подробности) каква е
	съдбата ми? Кой друг, Бранжиен,
	ще знае толкова за мен,
	за любовта ми към Тристан?
568	Навярно този шарлатан
	чрез чародейство и магия
	успял е да научи тия
	подробности, щом толкоз вещо
572	говореше за всяко нещо.
		Бранжиен отвръща й веднага:
	— Кралице, аз се обзалагам,
	че този луд ще е самият
576	Тристан. — Не, тази грозотия
	не може да е мой любим.
	Тристан е с чар неповторим
	и с най-изящни маниери.
580	Не ще се никъде намери
	друг рицар с красота такава,
	че със Тристан да се сравнява.
	Дано го съди божи съд,
584	тоз луд! Проклет да е часът,
	когато той се е родил,
	и корабът, със който бил
	пристигнал в нашата страна!
588	Да бе го някоя вълна
	ударила, че да умре
	безследно в бурното море!
		Бранжиен възкликва: — Извинете,
592	кралице, но защо кълнете
	човека, бил той и глупак?
	Кой тъй научи ви и как
	обхвана ви такава злост?
596	— За всичко е виновен тоз
	негодник, вярвайте, Бранжиен.
	До днеска никой друг на мен
	не е държал такъв език.
600	— Кралице, този хубостник,
	кълна се и в свети Йоан,
	ще да е пратен от Тристан.
	— Кой знае?… Щом е тъй, идете
604	във залата и говорете
	със него… Бихте го познала.
		Бранжиен в тържествената зала
	сама при лудия отива
608	и никой друг там не открива.
	Видът му мигом я смразява…
		Той тутакси я разпознава,
	изпуска своята тояга
612	и казва й: — Елате, драга!
	Ах, колко е добре, Бранжиен,
	че идвате сега при мен!
	За Бога, милост проявете!
616		Бранжиен отвръща му: — Простете,
	нима за мойта милост става
	въпрос? — За вашата — додава
	мъжът. — Тристан стои пред вас;
620	злочестият Тристан съм аз.
	Тъй по Изолда съм увлечен,
	че в нищичко не виждам вече
	спасение. — Не е възможно
624	да сте Тристан.
	А той, тревожно,
	мълви: — Не помните ли как
	мъгливия ирландски бряг
	(и то под моята закрила)
628	напуснахте. Днес мойта мила
	Изолда дръзна да твърди,
	че с мене никога преди
	не се е срещала… И двете
632	вас водеше ви за ръцете
	кралицата*. Тя мен тогаз
	[* __Ст. 633:__ Става дума за Изолда, кралицата на Ирландия и майка на Изолда Русокосата.]
	помоли да съм вечно с вас
	и аз й обещах… Тя тури
636	на кораба ни малко буре
	със препоръката да бдите
	над него. Влязохме в открито
	море и много топло стана,
640	в пот плувнах, жажда ме обхвана,
	един прислужник* отзова се,
	[* __Ст. 641:__ Тук прислужник сипва на Тристан по невнимание от любовното биле. В останалите версии фаталната грешка е дело на Бранжиен.]
	като ми даде да разквася
	устата си, и с жест припрян
644	отвара в сребърен стакан
	от бурето наля ми той.
	Понеже беше страшен зной,
	и на Изолда аз предложих
648	с отвара да си уталожи
	сред морските вълни жадта:
	тъй от стакана пи и тя.
	Тогава беше ни приятно,
652	но елексирът вероятно
	впоследствие ни причини
	безброй неволи и злини.
	Да, случилото се било
656	единствено за наше зло.
	Уви, Бранжиен, уви, така е.
	— Не! — казва тя. — Това лъжа е.
	— Лъжа ли е? Откакто в нея
660	се влюбих, тя на друг не смее,
	освен на вас, да довери,
	че в двама ни любов гори?
	Туй знаете го само вие
664	и ние никога не крием
	това, що помежду ни става.
		Без вече да му възразява,
	Бранжиен излиза, за да иде
668	Изолда в стаята да види,
	усмихва й се съучастно
	и казва й пределно ясно:
	— Тристан е той…
	Тя пребледнява
672	и чувства, че й прилошава,
	като че има болест тежка.
	Бранжиен се втурва на прибежки
	и се завръща със Тристан.
676	От силни чувства обладан,
	опитва той да я прегърне,
	но тя успява да извърне
	главата си пред този порив.
680	Не знаейки какво да стори,
	поти се тя, трепери цяла,
	като че ли би всичко дала
	в стремежа си да го избегне.
684	Едва успял да се облегне,
	съвсем объркан, на стената,
	Тристан разкрива си душата
	пред нея с трепетни слова:
688	— Нима, Изолда, и това
	ще трябва от Бранжиен и вас
	да понеса аз в този час?
	Това ли доживя Тристан —
692	да се почувства тъй презрян?
	В кого да вярвам отсега,
	щом ме презирате така,
	че не можахте този ден
696	да си припомните за мен.
	А аз безспирно (денем, нощем)
	по вас копнея и все още
	си мисля, че не ще престане
700	да ви вълнува любовта ни.
	Щом някой истински обича,
	от спомена не се отрича
	и миналото не презира*.
	[* __Ст. 703:__ Известна поговорка, регистрирана под номер 1835 в Сборника на Моравски.]
704	Дордето изворът извира,
	пои той тучната морава;
	пресъхне ли — ненужен става.
	Така е и със любовта:
708	пресъхне ли, престава тя
	наслада, радост да доставя.
		Изолда поглед му отправя
	и казва: — Нищо не разбирам,
712	приятелю. И не намирам
	във вас аз нищичко, което
	да ми напомня за лицето
	на моя мил.
	С настойчив глас
716	той казва й: — Тристан съм аз.
	Спомнете си как сенешалът
	предупредил бе лично краля,
	че заедно със теб живяхме
720	и че едно легло деляхме.
	Една нощ (спомням си, че беше
	през зимата и сняг валеше),
	той по следите ми вървял
724	и под прозореца ви спрял:
	удобно място, откъдето
	да наблюдава туй, което
	се върши вътре, за да може
728	на краля всичко да доложи.
	За пръв път уличе`н аз бях*…
	[* __Ст. 729:__ Намек за този епизод се съдържа във версиите на Готфрид Страсбургски и Брат Робер: Мариадок, сенешал на Марк, вижда в съня си доказателства за любовната връзка между Тристан и Изолда, става и неин свидетел, след което ги издава на Марк.]
	А от джуджето колко страх
	изпитвахте! То все кръжеше
732	около нас и ни следеше,
	като че Марк му бе заръчал
	след нас да ходи неотлъчно,
	за да ни дебне и веднага
736	за срещите ни да долага.
	За влюбените е известно,
	че изнамират много лесно
	лъжи и хитрости различни,
740	ала за жалост са трагични
	последиците някой път.
	Спомнете си как в този кът
	и нас ни хванаха на тясно,
744	как копелето му ужасно,
	джуджето, беше разпиляло
	в нощта между леглата бяло
	брашно… Аз но`мера разбрах,
748	подскочих и се озовах
	за миг във вашето легло.
	Но чакало ни друго зло:
	от незарасналата вена
752	леглото бе окървавено.
	Обратно скочих, но уви,
	и моето окървавих.
	Изникна Марк и от вратата
756	видя кръвта ми по леглата:
	така, заради мойта страст,
	от двора бях изгонен аз.
	А помните ли онзи случай,
760	когато в дар ви пратих куче,
	мъниче кротичко и мило,
	което беше ви пленило?
	А спомняте ли си, кралице,
764	изкусният ирландски рицар
	как в двора ви посрещнат беше,
	на арфата си как редеше
	за вас мелодии най-дивни?
768	На него кралят повери ви,
	защото с песни той дори
	и вас успя да покори.
	И той без малко да ви вземе
772	на кораба си… Но в туй време
	аз бях в гората заточен
	и чаках сгодния момент
	да стигна някак си до вас.
776	И казах си: защо и аз
	не пробвам да я завладея,
	щом с рота свиря и щом пея
	по-хубаво от всеки друг*.
	[* __Ст. 779:__ Не се знае коя версия за Тристан съдържа този епизод. Според медиевистката Гертруд Шьоперле става дума за широко разпространен мотив от келтския фолклор: странник от Другия свят се явява в кралския двор, демонстрира някакво свое изключително умение, срещу което кралят обещава да изпълни негово желание, без да се знае какво е то. Тогава непознатият иска кралската съпруга, получава я, но с хитрост или с магия кралят си я връща. Мотивът получава различни трактовки в артуровските романи според фабулата на конкретната творба.]
780	Туй повод бе да дойда тук.
	Под сянката на бор висок,
	надвесен над сребрист поток,
	аз с нож в ръката си застанах,
784	отрязах клонка и захванах
	да дялкам и трески да мятам
	една след друга във водата,
	понеже знаех, че в потока
788	те ще се носят по посока
	на стаята ви. Щом съзрете
	тресчиците, ще разберете,
	че аз изпращам ви ги с вяра,
792	че с вас ще мога да прекарам
	в градината ви вечерта
	в омаята на любовта
	(тъй както бяхме се разбрали).
796	Ала джуджето ме видяло
	и бързо краля известило.
	Когато вече се стъмнило,
	Напуснал Марк потайно двора,
800	стаил се в клоните на бора
	да проследи какво ще стане.
	Аз, без да зная за капана,
	дойдох и както си седях,
804	на краля сянката видях.
	Чух стъпки, знаех, че са ваши
	и страшно много се изплаших
	да се не втурнете припряно
808	към мен. За щастие, отрано
	и вие сянка сте видяла
	и предвидливо сте се спряла.
	Аз ви помолих да склоните
812	със краля да ме помирите,
	ако ли не, каквото трябва
	да ми даде и аз да грабвам
	нещата си за път далечен
816	и тука да не стъпвам вече.
	Така опасността отбихме
	и ние с краля се сдобрихме.
	Спомнете си, Изолда, как
820	заклехте се пред всички в знак
	на честност и на непорочност.
	Аз преоблечен бях нарочно,
	прегърнах ви пред всички хора,
824	щом слязохте от онзи кораб;
	стоях с наведена глава
	и чувах вашите слова,
	с които искахте и аз
828	да падна на земята с вас.
	Отпуснахте се на тревата
	и си разтворихте бедрата
	заради мен и аз посмях
832	да се наместя между тях.
	Таз сцена всички я видяха
	и ви напълно оправдаха,
	а вие клетва и обет
836	положихте по правов ред.
		Изолда не пропуска даже
	и дума… Но какво да каже?
	Той не прилича на Тристан
840	ни по одежди, ни по стан.
	Но тя не може да оспори
	това, което й говори.
	Как за Тристан да бъде взет,
844	щом като лудият наглед
	със него нищо общо няма?
	Било би лудост свръхголяма,
	ако се хване в тоз капан.
848	Все тъй измъчва се Тристан,
	че тя не го е разпознала
	и казва: — Бяхте ми отдала
	сърцето си изцяло, мила
852	кралице; бяхте ме пленила
	със благородство несравнимо.
	Днес със притворство доловимо
	отвръщате ми и за мен
856	сдържаността ви този ден
	е равностойна на измяна.
	Нали, Изолда, не остана
	далече времето, когато
860	обичахте ме чисто, свято,
	и любовта ни Марк принуди
	от двора си да ни прокуди?
	И хванали се за ръце,
864	с изпълнено с любов сърце,
	напуснахме сами палата,
	намерихме подслон в гората
	във пещера със свод чудесен.
868	Макар че входът беше тесен,
	тя ни изглеждаше така,
	като че майсторска ръка
	за нас нарочно бе създала
872	една великолепна зала*.
	[* __Ст. 872:__ _Сага за Тристан и Изолда_ на Брат Робер и романът на Готфрид Страсбургски описват пещерата, в която Тристан и Изолда се укриват, докато живеят в гората, като идилично място (locus amoenus).]
	Аз в тази пещера научих
	Хюсден, ловджийското си куче,
	да спре да лае. Със Хюсден
876	и с моя ястреб всеки ден
	в гората дивеч аз улавях
	и тъй храна за нас набавях.
	Спомнете си деня, когато
880	Марк и джуджето* сред гората
	[* __Ст. 880:__ Никоя друга версия не споменава за присъствието на джуджето в този момент.]
	ни свариха, дордето спяхме.
	Добре, че разделени бяхме!
	Като че бях предвидил аз
884	да сложа меча между нас.
	Марк свалил свойта ръкавица
	и на лицето ви, кралице,
	я сложил, за да ви прикрие
888	от слънцето. Тогава ние
	сме спали там съвсем невинно.
	Като видял, че безпричинно
	в Изолда се е усъмнил,
892	Марк лесно своя гняв смирил
	и пратил вест по свои хора
	до нас да се завърнем в двора.
	Тогава ви дарих Хюсден.
896	Къде е той сега? — При мен, —
	отвръща тя. — Бранжиен, идете
	и кучето ми доведете!
		Бранжиен отива незабавно,
900	Хюсден я среща с радост явна,
	тя го отвързва и веднага
	то към кралицата побягва.
	Щом вижда го, Тристан подема:
904	— Ела, Хюсден! Аз ще те взема
	и ще те отведа със мен.
		Щом разпознава го, Хюсден
	усеща радостна възбуда,
908	такава чак, че аз се чудя
	могло ли би на друго куче
	подобно нещо да се случи,
	ако стопанина си драг
912	след дълго време срещне пак.
	Момент небивал е това.
	Хюсден със вдигната глава
	с отскок се към Тристан насочва
916	и много свойски той започва
	да се умилква: тропка с крак,
	с муцунка гали го… Та как
	такава гледка се описва*!
	[* __Ст. 919:__ Критиката вижда в тази сцена отзвук от срещата на завърналия се в Итака Одисей (предрешен като просяк) с кучето му Аргос (_Одисея_, XVІІ, ст. 290 и следв.).]
920		В тоз миг Изолда се стъписва,
	от срам дори се изчервява,
	щом вижда как се доверява
	на своя господар Хюсден.
924	А как се зъби, настървен,
	срещу които пожелаят
	със него да се поиграят.
	Не смее никой друг освен
928	кралицата или Бранжиен
	до кучето да приближи.
	То за Тристан така тъжи,
	като че е на смърт ранено,
932	и е към всички озлобено.
	Тристан го милва по нослето
	и казва на Изолда: — Ето,
	то куче е, но не забравя
936	кой времето си посвещава
	да го отгледа и дресира.
	Каква привързаност намирам
	в едно животно! А във вас,
940	във своята любима, аз
	откривам само непочтеност.
		От тези думи мигновено
	кралицата се изпотява,
944	трепери цяла, пребледнява…
	Тристан подхваща пак: — Любима
	кралице, с доблест несравнима
	преди държахте се към мен.
948	Спомнете си за онзи ден,
	когато Марк ни свари спящи
	между овошките цъфтящи.
	Видял безспорната измяна,
952	той се оттегли със закана
	да ви убие*… Милостив
	[* __Ст. 953:__ Епизодът е описан от Томас в „Срещата в градината“ (ръкопис от Кеймбридж).]
	бе Бог! А аз бях предвидлив,
	реших се да се разделим,
956	че инак срам неизличим
	очакваше ви. И тогаз
	получих ценен дар от вас:
	чудесен пръстен — чисто злато.
960	— Бих ви повярвала, когато
	ми го покажете.
		Тогава
	той тутакси й го подава.
	Изолда в пръстена се взира,
964	сълзи в очите й напират,
	тя кърши пръсти от почуда,
	като че стига до полуда:
	— Ах, колко съм нещастна, Боже! —
968	възкликва тя. — На друг не може
	да е тоз пръстен. Моят мил
	е мъртъв. Кой би утешил
	една кралица толкоз клета?
972		Той от съчувствие обзет е
	и казва: — Вие сте красива,
	Мадам, и сте добра… Не бива
	да ви тормозя още аз
976	със променения си глас.
		След туй възвръща си гласа,
	тя го познава на часа*,
	[* __Ст. 978:__ Очевидно разказът е построен на принципа на забавената развръзка. Авторът отлага максимално момента на разпознаването, което настъпва след три фази в диалога между Тристан и Изолда: 1) Тристан напомня за множество случки от миналите си преживявания с Изолда; 2) Тристан бива разпознат от своето куче Хюсден; 3) Тристан показва пръстена, подарен от Изолда. Макар че тук героят се отрича от псевдонима Тантрис, назовава се с истинското си име и говори съвършено смислено, кралицата упорито отказва да припознае в окаляния „луд“ своя любим. Авторът спасява разклатеното правдоподобие на сцената: накрая научаваме, че досега Тристан е говорел с променен глас, тоест комедията е продължавала, тъй че Изолда възприема неговите разкази като репертоар на добър актьор, който нарича себе си „менестрел“ (ст. 531). Силно театрализираното повествование е за сметка на психологическата издържаност на ситуацията. Тристан припомня своето минало, без да успее да напомни за себе си. Несъвпадението — в очите на Марк и на Изолда — между разказващия субект и героя на разказаните случки продължава твърде дълго, сякаш е истинският сюжет на поемата. Въпросът за единомислието между влюбените, което ги характеризира във всички ситуации, тук остава на заден план.]
	прегръща го и го целува.
980	Тристан от щастие ликува
	и казва на Бранжиен: — Идете,
	приятелко, и донесете
	вода, че искам да измия
984	лицето си, за да открия
	същинския си вид.
		Бранжиен
	откликва… Само след момент
	Тристан лицето си изтрива,
988	Изолда вижда го красиво,
	каквото е било преди,
	и до любимите гърди
	ощастливена се притиска.
992	Тя му признава, че не иска
	той никъде да заминава,
	дори подслон му обещава,
	за да прекарат там нощта.
996	Тъй сбъдва се една мечта:
	в прегръдките си той я грабва
	и нищо друго не му трябва.
P$
