	[* Повечето издатели на творбата на Берул я озаглавяват _Роман за Тристан_. Всъщност ние не знаем дали романът на Берул е имал заглавие и какво е било то. Същото се отнася и за романа на Томас, а и за други литературни трактовки на мита за Тристан и Изолда. Под „роман“ следва да разбираме сравнително дълъг разказ за приключения и любов, написан на простонароден език. Няма сериозни основания името на Изолда да отсъства от заглавието. Но в случая се придържаме към вече утвърдилата се традиция.]

P>
	* * *

	……………………………*
	[* __Ст. 1:__ По всяка вероятност джуджето Фросен е съобщило на крал Марк за тайната среща между Изолда и племенника му. Скрит в бора, под който Изолда и Тристан разговарят, Марк подслушва с убеждението, че е невидим. Всъщност, на лунната светлина сянката му се отразява във водата на извора. Тристан и Изолда я забелязват, без да го покажат. Но всичко, което си казват, е комедия, предназначена за Марк.]
	че да не будят подозрение…
	И чуйте с колко прямота
4	на своя мил говори тя:
	— Ах, Боже Господи, защо
	извикахте ме тук, и то
	по тъмно? Туй ме злепоставя. —
8		И тя се мъчи да сподавя
	сълзите си……
	……………………………
16	— За Бога, рицарю Тристан,
	Недейте иска и друг път
	с вас да се срещам в този кът.
	Навярно кралят мисли, че
20	към вас страст луда ме влече.
	Държа, ей Богу, на честта си,
	на своя мъж девствеността си
	отдадох и ако веднъж
24	изневеря му със друг мъж,
	то нека Господ ме убие*.
	[* __Ст. 25:__ Думите на Изолда са двусмислени и по същество светотатствени. От една страна, читателят знае, че Изолда е отдала девствеността си на Тристан, а не на Марк, както кралят си мисли. От друга, позоваването на Бог като върховна инстанция на истината с цел да се утвърди явна неистина е клетвопрестъпничество. Очевидно представата на Берул за християнския Бог не се вписва в официалния морал, застъпван от християнската църква.]
	Ако измамниците* — тия,
	[* __Ст. 26:__ Берул използва думата „felons“ (в българския превод „измамниците“, „подлеците“), която във феодалния контекст означава васал, изменил на своя сеньор. Изолда има предвид тримата барони, върли врагове на влюбените. Те ще бъдат назовани с истинските им имена много по-късно (ст. 3140–3141). Дотогава прилагателното „измамници“ ще служи за тяхно нарицателно име.]
	които храбро защитихте
28	срещу Морхолт (и го убихте), —
	разпространяват днес мълвата,
	че сме любовници, вината
	естествено не е във вас.
32	Всесилни Боже, как тъй аз
	бих името си поругала
	и бих се другиму отдала!
	По-скоро нека в жар изтлее
36	плътта ми, вятър да отвее
	праха ми, вместо да споделя
	друг някой моята постеля.
	Но кралят явно се съмнява
40	и затова ме унизява.
	А според Соломон не бива
	един злосторник да укриваш,
	че и той би ти отговорил
44	с омраза*. Подлеците в двора…
	[* __Ст. 44:__ Старозаветната книга _Притчи Соломонови_ не съдържа подобна мисъл. Средновековните писатели често приписват на авторитети свои собствени мисли или крилати фрази.]
	……………………………
	……………………………
	……………………………
48	……… нормално би било
	да ни избягват те, ей Богу.
	Изглежда мъчеше ви много
	това, че бяхте в бой ранен
52	от моя вуйчо*. Всеки ден
	[* __Ст. 52:__ Става дума за исполина Морхолт, вуйчо на Изолда. Тристан го побеждава и убива. Така слага край на кръвния данък, който Ирландия е изисквала периодично от Корнуел.]
	отнасях се към вас грижовно.
	Приятелство, не страст любовна
	нас ни обвързва оттогава.
56	Защо това ги възмущава?
	Те искат да ме опетнят
	и мислят, че по този път
	ще идат в рая въжделен.
60	Тристан, не искайте от мен
	такива срещи: аз от тях
	изпитвам неизменно страх.
	Да тръгвам ще е по-добре,
64	че ако кралят разбере,
	той, без да се замисли даже,
	безмилостно ще ме накаже;
	не мисля, че е в мен самата
68	за случилото се вината.
	Не знае моят мъж, че аз
	заради него* тача вас,
	[* __Ст. 70:__ Берул използва израза „por lui“, който означава както „заради него“, така и „вместо него“. Още един пример за целенасочените двусмислици на Изолда.]
	че много сте ми мил, защото
72	и вие сте от потеклото
	на краля… Спомням си, че мама
	изпитваше любов голяма
	към майката и към бащата
76	на татко. Иначе жената
	как своя мъж ще убеди,
	че го обича? Заради
	съпруга си аз теб обичам,
80	но на немилост се обричам.
	Наистина…
	Не е виновен той…
	Придворни подлеци целят
84	нас двамата да опетнят.
	Нали сам виждате, Тристан,
	че кралят е човек разбран*:
	[* __Ст. 86:__ „Разбран“ в случая е превод на „cortois“ (куртоазен). Изолда приписва на Марк куртоазна етика, която в действителност не е определяща за поведението на краля. Любовта между Тристан и Изолда се доближава повече до куртоазната (fin’amor), доколкото е извънбрачна. Ала за разлика от куртоазната любов, която е въпрос на личен избор, Тристан и Изолда са подвластни на магия (любовното биле).]
	в какво ще ни заподозре,
88	щом ние се държим добре?
	И най-добрият би могло
	да се склони да върши зло.
	Дори и моят мил съпруг…
92	Ах, стига съм стояла тук!
	— Госпожо, исках тази среща,
	та моята молба гореща
	да чуете. Недейте бърза:
96	със вас приятелство ме свърза.
		В държанието й личало,
	че тя е вече подразбрала,
	че Марк подслушва ги, обаче
100	Тристан не трепнал от това, че
	следят ги… — Ех, съдба проклета! —
	възкликнал той. — Бе ми отнета
	възможността за срещи с вас,
104	Изолда! Всеки ден и час
	напразно търся ви. Не знам
	дали си спомняте, Мадам,
	за клетника, забравен в ада
108	на мъката си. Днес той страда
	и пита се какво ще стане
	с нас, ако кралят обладан е
	от лоши мисли. Ще умра
112	от мъка…
	Мадам,…
	Дано…
	……………………………
116	…………………………… и кралят
	да се огражда с хора верни,
	а не с коварни, лицемерни
	съветници… На тях дължим
120	това, че ще се разделим…
	Те, те ще ни почернят дните…
	Сега на Корнуел лъжците
	ликуват и ни се надсмиват
124	и злобата си не прикриват.
	Заради тези долни хора
	Марк иска да напусна двора.
	Какви несгоди и злини
128	той с брака си ми причини!
	Едва ли ще го разбере!…
	Да ме обесят по-добре,
	а не да бъда ваш любовник!
132	Измамниците са виновни,
	за да ме мрази кралят. Как
	да му го обясня? Той пак
	доверие ще има в тях.
136	Те вцепениха се от страх,
	когато се яви при нас
	Морхолт. Аз вуйчо си тогаз
	видях потресен, грабнах меча
140	и неприятеля далече
	прогоних след неравен бой*.
	[* __Ст. 141:__ Според Айлхарт фон Оберг двубоят срещу Морхолт става на остров и се наблюдава отдалече от корнуелци. Тристан убива своя противник, а върхът на меча му се отчупва и остава в черепа на убития. Преди това обаче Морхолт е пронизал с отровното си копие Тристан. Раната се оказва неизлечима, докато с нея не се заемат Изолда, кралицата на Ирландия, и нейната дъщеря Изолда Русокосата, бъдещата съпруга на Марк.]
	Защо ли довери се той
	на тези подлеци проклети,
144	на пъклените им съвети?
	Това измъчва ме ужасно.
	Нима на Марк не му е ясно,
	че в грях заради тях изпада?
148	Защо той не приготви клада,
	та в огъня, без колебание,
	да вляза аз за изпитание*?
	[* __Ст. 150:__ Изпитанието с огън или с вода, наричано ордалия (Божи съд), е архаична съдебна процедура (ІX-XІІ век). Основава се на вярата в Божието правосъдие, което прави неуязвим отстояващия справедлива кауза. Разновидност на тази процедура е така нареченият „съдебен дуел“ (duel judiciaire), изходът от който по презумпция е в Божите ръце. Именно за такъв дуел в ст. 156 (и в следващи пасажи) говори Тристан. Култът към силата като средство за решаване на спорове и конфликти намира легитимация във вярата в Божието правосъдие. Четвъртият Латерански църковен събор (1215 г.) осъжда като прояви на суеверие и неоправдана проява на жестокост всички форми на ордалия. На практика те са вече отживелица и през втората половина на ХІІ век, когато Берул пише своя роман.]
	Ако от моя плащ дори
152	едничка нишка изгори,
	то нека бъда овъглен!
	Но аз съм твърдо убеден,
	че в двора няма кой със мен
156	да мери сила в този ден.
	Мадам, нима не ще склоните
	сега над мен да се смилите?
	Изолда, жалост проявете,
160	пред Марк за мен се застъпете.
	Та аз дойдох при моя крал
	като най-ревностен васал.
	— За вас пред краля да говоря?
164	Не, сир, не мога да го сторя,
	когато в Марк бушува яд.
	Пък и за мене този свят
	е скъп: не бива да хитрувам
168	пред Марк. Не искам да рискувам.
	Какво яда му ще възпира,
	след като той ни подозира
	не без известно основание?
172	Че как да упражня влияние
	над него? Аз живея в двора
	сама сред неговите хора.
	В действителност заради мене
176	тук достъпът ви забранен е
	и Марк далече ви прокуди.
	Сега той би ме взел за луда,
	река ли да ви защитя…
180	Та как ще го разубедя?
	Не, сир, не мога го направи.
	Ако яда си Марк сподави,
	и аз щастлива бих била!
184	Но, драги мой, как бих могла
	да се спася от смърт най-страшна
	ако за срещата сегашна
	узнае кралят? Та нали
188	без жал ще ме изпепели!…
	Дали, когато тук сте слязъл,
	не ви е някой забелязал?
	Аз тръгвам, въпреки че зная,
192	че сън спокоен и до края
	на дните си не ще намеря.
	Тристан, аз цялата треперя,
	обзета съм от адски страх.
196	Предълго тук се задържах…
	Тя тръгва си, ала Тристан,
	от смут неистов обладан,
	й казва: — Милост проявете
200	и още малко останете.
	А Бог, закрилникът човешки,
	дано прости ни всички грешки!
		Изолда, дайте ми съвет…
204	Кого, освен вас, занапред
	ще трогне моята тъга?
	Лишен от средства, отсега
	как бих живял? При Марк идете
208	и се за мене застъпете.
	Аз зная своята цена,
	Мадам. В която и страна
	да ида, всеки местен крал
212	подслон веднага би ми дал.
	Кълна се (Господ ме убил!),
	че Марк не би ви възразил.
	Откаже ли, ще се проклина,
216	преди да мине и година,
	и колкото той сам тежи,
	във злато ще ми заплати*.
	[* __Ст. 218:__ Всеки път, когато Тристан и Изолда разиграват сцена с цел да прикрият своята връзка, те извеждат на преден план парите и материалните интереси — мотиви, присъщи на комедийните жанрове, но по същество чужди на високата куртоазна литература, където любовта е безкористно чувство и се доказва с готовността на рицаря да дарява щедро и дамата, и своите другари.]
	Очаквам вашата подкрепа!
220	— Тристан, каква молба нелепа!
	Не само че абсурдна тя е,
	но и фатален край вещае…
	В мен кралят явно се съмнява,
224	със право или не. Тогава,
	всевишни и всеславни Боже,
	щом заговоря го, той може
	да схване моето внимание
228	към вас като едно признание
	за ставащото между нас.
	Не от скъперничество аз
	не се решавам да го сторя:
232	съвсем открито ви говоря.
		Изолда тръгва, а Тристан,
	отчаян и в сълзи облян,
	обляга се върху чешмата
236	и си оплаква самотата:
		„Ех, Боже, ех, свети Еврул*,
	[* __Ст. 237:__ По онова време много черкви в Нормандия носят името на свети Еврул, който не е популярен другаде.]
	кой на небето би ме чул?
	Не съм и мислил, че дотам
240	ще стигна: да живея сам
	с наставника си Говернал* —
	[* __Ст. 241:__ След смъртта на Бланшфльор и Ривален, родителите на Тристан, Говернал отглежда бъдещия герой и го посвещава в бойното изкуство. Впоследствие го съпровожда неизменно. Името му се среща в различни варианти. По всяка вероятност френскоезичната публика прави връзка между него и думата governer — направлявам, напътствам.]
	без меч, без кон, ни пил, ни ял.
	Човек, когато е лишен
244	от средства, той не е цене`н.
	И в друго кралство да живея,
	и там от страх ще онемея
	пред някой рицар, ако той
248	предложи ми да водим бой.
	Човек без средства е без глас.
	Обречен съм да страдам аз
	от тежката си орисия.
252	Как, вуйчо, вярваш на ония,
	които пуснаха мълвата,
	че аз подмамвам ти жената.
	Да сторя лудост чак такава!…
256	Не, явно те не ме познават.“
	……………………………
	Марк, сгушен на едно дърво,
	когато всичко туй видял,
260	разкаял се и не можал
	сълзите си да задържи.
	Как няма да се натъжи!
	……………………………
264	……………………………
	Марк мислел, с болка на сърцето:
	„Уви, излъга ме джуджето!
	Защо ли му се доверих
268	и на това дърво се скрих?
	За смях и срам аз щях да стана…
	Ще види то, като го хвана:
	с главата си ще заплати,
272	щом племенника клевети.
	За жалост, колко глупав бях!
		Кралицата възневидях
	зарад едно джудже лъжливо!
276	На клада ще го хвърля живо.
	Какво, че по-жесток бих бил
	от Константин!… Той наредил
	да се кастрира Сегосон,
280	защото плътският нагон
	го бил завлякъл при жена му.
	А нека си припомним само,
	че всеки почит й отдавал,
284	че Константин я обожавал
	и всъщност с пълно основание
	му отредил туй наказание*.“
	[* __Ст. 286:__ Легендата за любовна връзка между съпругата на император Константин и придворното джудже Сегосон се споменава в първия френски роман за крал Артур, _Роман за Брут_ (1155) от нормандския писател Вас. Берул използва този мотив като поучително отклонение. Подобен вид морализаторство стои като чуждо тяло в историята за Тристан и Изолда. Джуджетата Сегосон и Фросен изпълняват съвсем различни функции и, преди всичко, Фросен не е любовник на кралската съпруга.]
		Тристан си тръгнал. Кралят слязъл
288	в миг от дървото и си казал,
	засрамен, гузен, че престава
	на други да се доверява,
	че за да си спаси честта
292	и на жена си доблестта,
	ще трябва туй джудже лъжливо
	възмездие най-справедливо
	да понесе в най-кратък срок…
296	На всички да е за урок!
	От чутото разубеден,
	и на Тристан от този ден
	ще вярва, в кралските покои*
	[* __Ст. 299:__ Преди да бъде злепоставен, Тристан спи в стаята на вуйчо си. През ранното Средновековие покоите на кралете са били по-скоро колективни спални, отколкото място за уединение. В привилегията, с която ще се ползва Тристан и занапред, няма нищо необикновено.]
300	дори ще има достъп той.
		„В едно съм сигурен сега:
	не би приключила така,
	една любовна тайна среща.
304	С прегръдка страстна и гореща
	те щяха да се разделят.
	Сам уверих се, че грехът
	не им е завладял душите…
308	Защо повярвах на лъжците?
	Ей, Богу, срам ме хваща чак!
	Единствено един глупак
	тъй лесно би се доверил.
312	Ако навреме бях решил
	да видя как стоят нещата,
	не бих си блъскал днес главата.
	Тристан от утре получава
316	това, което заслужава —
	отворен му е моят дом.
	И тук ще си остане, щом
	не е грях сторил спрямо мен.“

320		Тук реч ще стане за Фросен,
	джуджето гърбаво, което
	посред нощ, гледайки небето,
	Венера в Орион видяло.
324	По небосклона то следяло*
	[* __Ст. 324:__ През Средновековието между астрологията и астрономията няма ясна разграничителна линия. И на двете се гледа като на полезни науки, въпреки спекулативния им характер.]
	кога сближават се звездите
	и заключавало дали те
	добро вещаят или зло.
328	И хороскопи то могло
	да прави… Но си проявило
	коварството, като решило
	с лъжа и Марк да изиграе
332	с риск най-горчиво да се кае.
	Ала звездите помирение
	вещаели… От озлобление
	Фросен внезапно бил обзет.
336	Разбирайки, че занапред
	Марк сили няма да пести
	и тежко ще му отмъсти,
	Фросен, изплашен, блед, унил,
340	в Уелс избягал и се скрил,
	но Марк се врекъл да узнае
	измамникът в коя страна е.
	Изолда, бледна, премаляла,
344	в покоите си се прибрала
	с вид тъй потиснат, натъжен,
	че компаньонката Бранжиен
	помислила, че има нещо
348	непоносимо и зловещо,
	което карало да страда
	възпитаницата й млада.
	Изолда й се доверила:
352	— Ах, чуйте, компаньонке мила,
	каква беда! Не зная кой
	издал ни е пред Марк и той
	се беше качил на дървото
356	край извора… Той бе, защото,
	повярвайте ми, аз самата
	видях лика му във водата.
	Започнах аз да се преструвам,
360	срещу Тристан да негодувам,
	упреквах го с подправен глас
	за тази среща в този час…
	А той помоли ме накрая
364	на краля да се постарая
	да обясня, че ни ревнува
	напразно, че не съществува
	причина Марк да се тревожи,
368	и да го убедя, че може
	да стигнат и до помирение.
	Но аз отхвърлих с възмущение
	молбата и го уверих,
372	че с него в бъдеще не бих
	отишла на подобни срещи.
	То бяха и молби горещи,
	и жални стонове превзети…
376	За нищо Марк не се досети.
		Тогаз Бранжиен с глас отзивчив
	й рекла: — Бог е милостив,
	Изолда. Чудо е направил*
	[* __Ст. 379:__ Според Берул влюбените и всички, които са на тяхна страна, тълкуват лъжите, измамните външности и подвизите в името на любовта като проява на Божията благодат. Подобна злоупотреба е в очевидно противоречие с християнската нравственост, която осъжда безусловно прелюбодеянието и лъжата.]
380	и от беда ви е избавил,
	щом като Марк ви е видял,
	но тайната не е разбрал.
	Закриля Бог добрите хора

384		Тристан отишъл да говори
	с наставника си Говернал,
	пред него всичко си признал,
	а Говернал благодарил
388	на Бог, че тъй добър е бил.
	Но Марк не знаел где могло
	да е джуджето… Ново зло
	задавало се за Тристан.

392	Щом при жена си Марк припрян
	дошъл, тя рекла му: „За Бога,
	къде сте бил? Каква тревога
	ви води в този късен час?
396	— С един въпрос дойдох при вас,
	кралице, искрена бъдете
	и истината ми кажете!
	— Да знам, че ще умра, аз пак
400	ще кажа истината. Как
	да ви излъжа бих могла?
	— Признайте си, че сте била
	със племенника ми наскоро.
404	— О, да, кралю, ей там под бора,
	край извора току-що бяхме,
	говорихме и се разбрахме
	с Тристан по някои неща.
408	Кралю, приела бих смъртта,
	ако се в мене усъмните.
	Беда ще е да си внушите,
	че мога аз, една кралица,
412	да тръгна с някакъв си рицар.
	Туй подозрение, ей Богу,
	измъчва ме, кралю, тъй много!…
	Как да постъпя аз, горката,
416	освен да заглуша мълвата,
	залагайки на свойта чест.
	Тристан извика ме нощес
	(не знаех по каква причина)
420	под бора в близката градина.
	И аз, кралю, отидох там…
	Та той, доколкото аз знам,
	помогна с мен да се сгодите,
424	затуй напук на подлеците
	аз го ценя над всеки друг.
	Но вие, сир, сте мой съпруг!
	Без основание Тристан
428	от някой е заподозрян.
	Той ви е племенник и аз
	обичам го заради вас.
	Повярвахте в една измама
432	и той видя, че явно няма
	друг път освен далеч да иде.
	Тристан поиска да ме види
	със искреното намерение
436	чрез мене с вас до помирение
	да стигне. Не приех молбата
	и възмутена го отпратих.
	За него изходът един е:
440	за друго кралство да замине,
	че скъпо може да ми струва
	да съм посредник помежду ви.
	Самата истина в това е,
444	сир… Да умра, ако лъжа е!
	Той тръгна. Ще отиде май
	в далечен отвъдморски край.
	Помоли да му дам пари
448	за наема*, но аз дори
	[* __Ст. 448:__ След като Тристан бива прогонен от двора на Марк, той се установява другаде, но няма с какво да си плати наема. За разлика от повечето рицари и царедворци, пребиваващи в двора на Марк, Тристан няма своя феодална собственост. Затова впоследствие ще му се налага да постъпва на служба при други владетели.]
	не го изслушах: не склоних
	и мигом се отдалечих.
	Кралю, главата ми вземете,
452	ако ви лъжа. Разберете,
	че нищо, нищо не съм скрила.
	Аз и дълга му бих платила,
	ала от вас изпитвам страх.
456	Заради клюки не посмях
	и пет безанта да му дам.
	Оттук той тръгва беден, сам…
	От Бог да е благословен!
460		И Марк бил вече убеден
	след случилото се в нощта,
	че истината казва тя.
	Обсипал я с безброй целувки
464	и се зарекъл, без преструвки,
	на клюки да не се поддава:
	каквото искат, туй да правят.
	Дори голям брой вещи скъпи
468	той на Тристан щял да отстъпи.
	И Марк тогава си признал,
	че от джуджето бил разбрал
	за срещата, че бил се крил
472	и разговора проследил.
	— А, значи бил сте спотаен
	на бора? — И в свети Мартен
	кълна се, че от туй дърво
476	аз чух съвсем добре какво
	си казахте. Чух как Тристан
	говори за онази бран,
	в която влезе зарад мен.
480	Почувствах се така смутен,
	че щях да падна на земята.
	Щом споменахте теглилата,
	които е понесъл той,
484	след като във неравен бой
	бил злият дракон умъртвен,
	щом чух как той бил изцерен
	и как сега не се смилихте
488	и му молбата отклонихте,
	държейки го на разстояние,
	обзе ме силно състрадание,
	усмихнах се доволно в мрака
492	и нищо повече не чаках.
	— След като в бора сте се скрили,
	кралю, сам сте се убедили
	в това, че ако бе Тристан
496	от страст към мене обладан,
	туй щеше ясно да се види.
	Със нищо той не ме обиди,
	не ме целуна, нито даже
500	се приближи, за да ми каже
	едничка дума. Без съмнение
	той няма лошо намерение.
	Та друг ли да ви уверява
504	освен самата аз? — Тогава
	Марк рекъл: — В туй съм убеден. —
	А после казал на Бранжиен:
	— Иди Тристан да доведеш!
508	Ако откаже, ще речеш,
	че съм аз наредил изрично
	тук да го доведеш ти лично.
	— Отишла бих без колебание,
512	но той, съвсем без основание,
	незнайно за какво ме мрази
	и казва (Господ да го пази!),
	че за раздора между вас
516	и него съм виновна аз.
	Тристан безспирно мисли как
	да ме убие. Аз все пак
	ще ида и ще го открия.
520	Дано заради вас самия
	не ме изгони. Искам, сир,
	и между нас да има мир.
		Бранжиен с вид явно лицемерен
524	споделя с краля лековерен,
	че от Тристан се плаши много:
	— Добре. Ще ида, сир. Ей Богу,
	как иначе? Дано склоните
528	все пак с Тристан да ни сдобрите.
	— Ще сторя всичко. Но отивай!
		От думите й се разсмиват
	Изолда и крал Марк. Бранжиен
532	излиза… Зад стена стаен,
	Тристан я среща развълнуван,
	от благодарност я целува,
	възславяйки усърдно Бога:
536	— Хвала ти, Боже, че ще мога
	да съм с Изолда в този двор.
		Бранжиен отвръща му: — Сеньор,
	надълго Марк ми говори
540	за вас. Той врече се дори
	да се разправи със лъжците
	и каза бързо да вървите
	сега при него. Аз успях
544	да му внуша, че дълго бях
	обект на вашата ненавист.
	Добре ще е да го оставим
	да мисли, че след клеветата
548	зле ще се чувствате в палата.
	И те отиват след това
	при Марк. Обръщайки глава,
	той казва: — Племеннико мил,
552	да бе се малко приближил!
	Ако се ти сдобриш с Бранжиен,
	тогаз очаквай и от мен
	съчувствие и справедливост.
556	— Ах, вуйчо, никак не отива
	днес кралят да ме обвинява,
	а утре да се извинява.
	Невинна жертва щях да стана,
560	а пък жена ви — поругана.
	Подведен бяхте от лъжата
	на подмазвач: със злост в душата
	той мами ви и ви презира.
564	Един крал трябва да избира
	съветниците си. Не бива
	кралицата благочестива
	във грях да подозира той,
568	не бива племенника свой
	да среща и изпраща с яд.
	— От днеска, родственико млад,
	не би ме никой заблудил.
572		Тристан със краля се сдобрил
	и вече в кралските покои
	съвсем свободно влизал той.
	Но кой една година може
576	да крие любовта си, Боже?
	Най-трудно се прикрива тя.
	И срещите им през нощта,
	и разговорите им денем,
580	и погледите разменени
	неудържимо се множели.
	Мнозина ги заподозрели
	и идва ден, когато трима
584	барони подли (дали има
	от тях по-долни в този свят?)
	заклели се да не търпят
	туй положение: те щели
588	с Марк бой да водят, не рече ли
	Тристан далече да прогони;
	нали под цъфналите клони
	били видели неведнъж
592	Изолда все със този мъж;
	дори на Марк в леглото голи
	били намирани… Защо ли
	търпял той тяхната любов?
596	Когато тръгнел Марк на лов,
	Тристан оставал, за да иде
	във стаята му да се види
	с Изолда: там мъжа любим
600	тя чакала… «Я да вървим —
	решили те — да му речем,
	с риск да го разгневим съвсем,
	че според нас е време вече
604	Тристан да прати надалече.»
	И рекли те на краля: — Сир
	не виждате ли, че безспир
	Изолда среща се с Тристан?
608	Един ли път е бил видян
	с кралицата? И го търпите
	да ви се мярка пред очите!
		Когато кралят чул това,
612	въздъхнал и навел глава,
	не знаейки какво да прави.
	— Помни, кралю, не ще оставим
	така нещата да вървят —
616	му рекли те за втори път. —
	Ти виждаш, че те вършат грях,
	и си все тъй добър към тях.
	А според нас е крайно време
620	най-строга мярка да се вземе,
	ако на свойта чест държиш.
	Щом ти Тристан не задължиш
	да се пръждоса безвъзвратно,
624	макар да ни е неприятно,
	с теб до раздор ще стигнем даже.
	А и на другите ще кажем,
	да изоставят двора. Знай,
628	ще турим на разврата край:
	това е твърдото ни мнение
	и чакаме от теб решение.
	— Нима, сеньори, той ме мами
632	тъй дръзко и петни честта ми?
	Така ли служи той на краля?
	Надявам се на вас, васали,
	добър съвет да ми дадете.
636	— Кралю, джуджето призовете!
	Фросен ще ви е нужен тука:
	той знае не една наука —
	ще ви даде добър съвет.
640		Фросен (дано да е проклет*!)
	[* __Ст. 640:__ Берул, за разлика от Томас, изразява открито симпатията и солидарността си с влюбените. По същия начин недвусмислено презира техните врагове и зложелатели.]
	пристигнал. Без да губи време,
	крал Марк изложил му проблема.
	Та чуйте как Фросен, за жалост,
644	подучил най-коварно краля
	(проклет, триклет да бъде всеки
	гадател, да гори навеки
	във ада!): — Сир, не се бавете,
648	Тристан във Кардуел* пратете
	[* __Ст. 648:__ Кардуел или Карлайл, град в Северна Англия, където Артур има своя резиденция. От Корнуел (югозападната част на острова) до Кардуел пътуването на кон би отнело няколко седмици. Тази неправдоподобност може да се обясни с това, че нормандецът Берул вероятно не е имал преки познания за географията на Великобритания.]
	при крал Артур с едно писмо,
	скрепено с вашето клеймо!
	Да тръгне утре призори!
652	Кралю, главата си дори
	залагам аз, ако съм лош
	гадател. Още тази нощ
	той при Изолда ще отиде
656	в покоите ви — да я види,
	преди да тръгне сутринта.
	Кралю, излезте през нощта
	и всичко ще си проличи.
660	Ако със своите очи
	не видите го вие сам,
	то аз главата си ще дам.
	И в случая свидетел друг
664	не ще да ви е нужен тук.
	Кралю, на мен се доверете,
	Тристан отблизо проследете,
	преди в леглото ви да иде.
668	— Добре, щом всичко си предвидил,
	с идеята ти съм съгласен —
	отвърнал Марк… Капан опасен
	подготвял подлият Фросен.
672	Веднага, още този ден
	от някъде се той сдобил
	с брашно, под дрехата го скрил
	и после в двора пак дошъл.
676	Та кой измамник би могъл
	с Фросен по хитрост да се мери!
	Когато всички след вечеря
	оттеглили се, най-накрая
680	отишъл кралят в свойта стая
	да спи. Тристан го придружил
	и чак тогава Марк решил
	да каже: — Племеннико драг,
684	щом превали нощта, по мрак,
	за Кардуел ще тръгнеш сам,
	със крал Артур срещни се там,
	това писмо ще му дадеш
688	и поздрав ще му занесеш
	от мен. Един ден остани
	там и обратно се върни.
		Макар Тристан да отговорил
692	на Марк, че нужното ще стори
	надлежно, както му е ред,
	той мигом бил от смут обзет:
	с Изолда искал да се види.
696	Но как при нея да отиде,
	дордето кралят спи в палата?
	На Марк и на Тристан леглата
	на копие едно от друго
700	били и в своята съпруга
	той би се усъмнил веднага.
	На риск Тристан се тъй излагал.
		Фросен използвал тъмнината
704	и разпилял между леглата
	брашно, което отпреди
	бил купил той. Така следи
	в нощта Тристан щял да остави,
708	щом към Изолда се отправи.
	Тристан бил буден и видял
	как той брашното разпилял
	и сам запитал се дали
712	с това джуджето не цели
	да сложи някакъв капан.
	Но малко след това Тристан
	кроежите все пак разкрил
716	и казал си, че луд би бил,
	ако с Изолда се сберат
	и връзката си издадат.
		Ден преди туй при лов Тристан
720	в крака ранен бил от глиган,
	превръзката му през нощта
	разхлабила се и кръвта
	не спирала и го боляло.
724	Джуджето знак на краля дало
	и те, при пълна тишина,
	излезли. Вътре — тъмнина:
	ни свещ, ни лампа… И тогава
728	Тристан с лудешки порив става
	(Защо ли? Да го пази Бог!)
	и при кралицата с отскок
	отива… Раната, уви,
732	започва много да кърви,
	петна оставя по леглото,
	но той не вижда ги, защото
	обзет е от любовна страст.
736	А пък джуджето в този час
	луната вещо наблюдава
	и вижда точно какво става
	в леглото, потреперва даже
740	и втурва се на Марк да каже:
	— В леглото са сега. Вървете!
	Ако не са, ме обесете!
		Там и бароните проклети
744	довтасали. Тристан усетил,
	че кралят влиза, скочил пак,
	но от ранения му крак
	кръв капнала върху брашното.
748	Защо Изолда от леглото
	чаршафите не бе свалила!
	Ех, ако бе съобразила,
	не би ги сполетяло зло.
752	А само чудо би могло
	да ги предпази от бедата.
		Марк приближава до леглата,
	а по петите му със свещи
756	върви Фросен. Тристан се сеща
	как в този случай да хитрува,
	как на заспал да се преструва
	и почва да похърква даже.
760	Единствен на Изолда пажът —
	Перинис* — там все още спял.
	[* __Ст. 761:__ Перинис е паж на Изолда още от времето, когато тя живее в ирландския двор. Впоследствие убива горския пазач, който шпионира влюбените по време на тяхна тайна среща.]
	Съглежда смаяният крал
	червени капки по брашното
764	и по чаршафите в леглото.
	От гняв неистов завладян,
	той се заканва на Тристан.
	Бароните пък изотзад
768	налитат на Тристан със яд
	и завист*, че при всеки бой
	[* __Ст. 769:__ Тук проличава истинската причина за омразата на тримата барони към Тристан. Привидно те са загрижени за кралската чест, в действителност ревнуват героя Тристан, след като не са се осмелили да излязат срещу Морхолт в защита на своята родина.]
	излизал победител той.
	Те и кралицата поставят
772	на тясно — всички й отправят
	най-остри думи и обиди,
	заплашват я, че ще отиде
	за греховете си на съд.
776	Щом забелязва, че кракът
	кърви, Марк казва: — Ето как
	самият ти остави знак
	за долното си прегрешение.
780	За него няма извинение.
	Ще бъдеш изгорен веднага
	щом съмне — няма да отлагам.
		Тристан го моли: — Сир, бъдете
784	по-милостив и ни простете!
		Но го прекъсват подлеците:
	— Сир, трябва да му отмъстите!
	— Ах, мили вуйчо, виждам аз,
788	че стигнах до фатален час.
	На тези негодяи знам
	какъв урок, кралю, да дам,
	но няма как пред вас. Правете
792	сега със мен каквото щете.
	Но моля да благоволите
	кралицата да пощадите.
	Кой в двора би се осмелил,
796	след като мен е обвинил
	в любовна връзка със жена ви,
	насреща ми да се изправи?
	Когато спор се появява,
800	той най-добре се с меч решава?
	Затуй, кралю благочестив,
	бъдете с нея милостив.
		Бароните, от гняв обзети,
804	Изолда и Тристан с въжета
	завързват. Ех, ако той беше
	предвидил всичко туй, не щеше
	в ръцете им да се остави,
808	та ако ще да го направи
	Марк на парчета след това.
	Щом няма съд, то за каква
	законност тук ще се говори?
812	Кой с него дръзнал би да спори,
	не чрез словесно омерзение,
	а с меч. Та той от уважение
	и дълг към Марк, към своя крал,
816	нарочно бе се въздържал
	от необмислено деяние.
	А в друг момент, без колебание
	бароните би сам убил:
820	не би ги даже Марк спасил.
	Ако сам беше ги осъдил,
	друг щеше изходът да бъде.
		В града разнася се мълвата,
824	че хванати били в палата
	Изолда и Тристан, и даже
	Марк щял със смърт да ги накаже.
	И благородници почтени,
828	и хора най-обикновени
	се вайкат, плачат и тревожно
	споделят: «Не, не е възможно
	да сторят те такова нещо.
832	Уви, негодници зловещи
	приготвили са тоз капан,
	за тебе, доблестни Тристан,
	за да посрамят твойто име.
836	Изолда, в кой ли край днес има
	от теб по-честна, по-почтена,
	по-благородна, по-ценена?
	Джудже, ти нямаш оправдание
840	за срамното си злодеяние.
	Комуто му се удаде
	в сърцето да те прободе
	и не го стори, му се пада
844	да бъде изгорен на клада.
	Тристан, наш рицарю любим,
	да знаеш колко ще скърбим,
	ако Марк днеска, не дай, Боже,
848	присъда смъртна ти наложи.
	Ще помним вечно, че когато
	Морхолт ни вземаше децата,
	бароните ни онемяха
852	от страх и даже не посмяха
	да му се противопоставят,
	А ти сами не ни остави
	и победи го в тоз дуел,
856	за да избавиш Корнуел.
	Той с копието те рани
	и щеше да ти причини
	без малко смърт… Не ще забравим
860	това и краля ще заставим
	теб и Изолда да помилва.»
		Брожението се засилва,
	в двореца хората нахлуват,
864	но смут неизразим бушува
	на яростния крал в душата.
	Не смее никой от палата
	при толкоз явно прегрешение
868	да моли Марк за снизхождение.
	Но ето, че се зазорява…
	Марк, все тъй гневен, повелява
	на своите слуги покорни
872	веднага да натрупат клони,
	да донесат лозови пръчки
	и черни корени и съчки,
	в пръстта да изкопаят яма
876	и клада да стъкмят голяма,
	след туй приканва всички хора
	да дойдат незабавно в двора.
	И множество народ се сбрал
880	при кладата… Каква печал
	изписана е по лицата,
	каква възбуда сред тълпата —
	тревожи се цял Корнуел,
884	освен Фросен от Тинтагел.
	Марк обявява своя план:
	тозчас Изолда и Тристан
	да бъдат живи изгорени.
888	Но всички викат възмутени:
	— Грях тежък ще си навлечеш,
	кралю, ако не ги дадеш
	на съд; там нека да отсъдят
892	как те наказани да бъдат.
		Но със суровост вездесъща
	Марк непреклонно им отвръща:
	— Дори от трон да ме лишат,
896	те в огъня ще изгорят.
	Не се боя, че някой ден
	ще искат сметка и от мен.
		Неумолим и властен, кралят
900	нарежда огън да запалят
	и вързан там да доведат
	Тристан. Палачите търчат,
	и той след малко е подложен
904	на страшни мъки… Мили Боже,
	каква жестокост! Стене той,
	Изолда плаче, ала кой
	да им помогне в този час.
908	— Тристан, ако е нужно аз
	сега живота си да дам,
	приемам; стига ми да знам,
	че няма теб да изгорят.
912	Знай, и за нас ще отмъстят.
	И Бог понякога прощава
	на този, който съгрешава.
	Той чул народа разридан
916	и над Изолда и Тристан
	смилил се…
		И потегля вече
	кортежът. Не съвсем далече
920	по пътя каменист, където
	скала надвисва над морето,
	един параклис се издига.
	Стените му на север стигат
	до стръмен бряг, така висок,
924	че заек да направи скок,
	едва ли ще остане жив.
	Един монах благочестив
		витраж под свода му вградил.
928	Когато вече приближил
	параклиса, Тристан помолил
	покорно стражите: — Защо ли
	все пак, сеньори, не склоните
932	да вляза в храма? Вече дните
	на моя грешен земен път
	са преброени… А грехът
	така душата ми потиска,
936	че пред олтара ми се иска
	за милост да помоля Бога.
	Нали е видно, че не мога
	да ви избягам невредим;
940	за храма входът е един:
	щом се помоля, няма как
	оттук да не изляза пак,
	а вие сте въоръжени.
944		И стражите без притеснение
	пропускат го. Той влиза в храма
	и, знаейки, че време няма
	за губене, за миг отваря
948	един прозорец зад олтара
	и скача долу на скалата.
	Защо ли, Боже, пред тълпата
	да бъде изгорен той жив?
952	По-хубаво по скат ронлив
	на някой камък да умре.
	Той се засилва… И добре,
	че както скача над скалата,
956	във дрехите му духва вятър
	и ги издува тъй, че леко
	се приземява той на меко
	и даже драскотина няма
960	по тялото. А онзи камък,
	на който той се закрепил,
	__Тристанов скок__ наречен бил*.
	[* __Ст. 962:__ Берул вгражда етиологичния мотив (легенда за произход) в своето повествование. Този похват се среща по-често в средновековния епос, отколкото в тогавашните романи.]
	След туй беглецът скача пак,
964	по пясъчния морски бряг
	той бързо се отдалечава,
	а пък в слуха му отзвучава
	пращящият злокобен пламък.
968	Напразно стражите пред храма
	очакват го…
		И Говернал
	да се измъкне сам успял,
	защото заради Тристан
972	и той би бил заподозрян
	за бягството… Все пак навреме
	се сетил меча му да вземе.
	Наставника си щом видял,
976	Тристан го мигом разпознал
	и се зарадвал: та нали
	тъй близки двамата били.
	— Учителю мой, слава Богу,
980	избягах. Но тежи ми много,
	че се с Изолда разделих.
	Защо, Изолда, се спасих?
	Как ще вървя по своя път,
984	щом тебе ще те изгорят.
	Не, не. И аз ще избера
	смъртта — за тебе ще умра.
	— Не се отчайвайте, сеньор.
988	Мъчително е, няма спор.
	Но ако в тъмния овраг,
	обрасъл с буен храсталак,
	и двамата се спотаим,
992	възможно е да доловим
	какво минаващите тук
	говорят си един на друг.
	Ако кралицата ни млада
996	е вече хвърлена на клада,
	ти с меч на коня полети
	и за Изолда отмъсти.
	Сеньор, осланяй се на мене.
1000	Дорде не бъдат умъртвени
	онез, които с клевета
	докараха я до смъртта,
	аз няма нито миг да мигна.
1004	Ако случайно пък се стигне
	дотам, че те убият, знай,
	че туй ще е и моят край.
	–А мечът ми къде е? — Ето,
1008	виж как блести му острието.
	— Тогаз, каквото и да става,
	страх само Бог ще ми внушава.
	— Тристан, от днес ще бъде твоя
1012	и тази ризница: тя в боя
	най-сигурно ще ти послужи.
	— Не ми е нищо друго нужно
	от този ден. Бих предпочел
1016	смъртта, ако до свойта цел
	не стигна: тя да е спасена,
	а подлеците умъртвени.“
	— Не бързай! — рекъл Говернал —
1020	Бързакът стига до провал.
	Моли се Господу да можеш,
	без сам на риск да се изложиш,
	да отмъстиш на подлеците.
1024	Сега Марк толкова сърдит е!
	Нареждане издал е в двора
	и в кралството (до всички хора)
	при него да те заведат.
1028	В противен случай ще платят,
	като увиснат на бесило.
	А на кого не му е мило
	за собствената му главица!
1032	Ако те хвърлят във тъмница,
	кой дръзнал би да те избави
	с риск себе си да злепостави?
	Това дори е немислимо.
1036		Тъга, печал непоносима
	Тристан довела до сълзи.
	Дори злосторните врази
	да го разкъсат на парчета,
1040	към своята Изолда клета
	той тръгвал… Но го задържал
	наставникът му Говернал.

		А в тоз момент Изолда плаче
1044	пред близката си смърт… Обаче
	тя от вестител научава
	как с ловък скок Тристан успява
	да се измъкне от смъртта.
1048	„Ех, слава Богу! — мисли тя. —
	Не ща да знам дали ония
	негодници ще ме убият.“
		Ала злодеите и кралят
1052	разпоредили да не свалят
	от нейните ръце въжето.
	Кръв бликала от там, където
	се врязвало в плътта й то.
1056	„Ах, Боже Господи, защо?…
	След като те не са успели
	да задържат Тристан, не е ли
	туй знак, че подлеците може
1060	да пощадят и мен (дай Боже!)?
	Аз сигурна съм, че джуджето
	и тримата барони, дето
	Марк подстрекават със съвети,
1064	от Бога триж ще са проклети
	и смърт ги чака за отплата.“
		Щом Марк научил новината,
	че племенникът му избягал,
1068	от гняв помръкнал и веднага
	разпоредил да доведат
	кралицата. Видял градът
	Изолда с вързани ръце
1072	и никое добро сърце
	на гледката не устояло:
	„Кралице, кралството ни цяло
	търпи страдания безмерни —
1076	говорели си нейни верни
	придворни. — Всички те ценим
	и се кълнем да отмъстим
	на твойте пъклени палачи.
1080	Заради тях цял град днес плаче.
	За всяко тяхно злодеяние
	ги чака тежко наказание.“
		Изолда вече приближава
1084	до чакащата я жарава.
	Но в миг сеньорът от Динан —
	Динас, приятел на Тристан —
	пред краля пада на колене:
1088	— Кралю мой, вслушайте се в мене!
	Бидейки сенешал до днес,
	аз предано ви служих с чест.
	Във славното ви кралство няма
1092	човек (бил мъж той или дама),
	от който да съм взел дори
	пет незаслужени пари*.
	[* __Ст. 1094:__ Сенешал (от лат. Senescalus — най-възрастният) е най-високата длъжност в кралския двор през ранното Средновековие. Сенешалът ръководи интендантството, администрацията, а при отсъствие на краля го замества като главнокомандващ армията. Филип-Август премахва тази длъжност в края на ХІІ век (1185). Фигурата на сенешала присъства често в артуровските романи, но в тях горепосочените функции не се споменават никога. От думите на Динас се подразбира, че тази длъжност е по-скоро почетна, отколкото доходоносна. Освободен от социалните задължения, произтичащи от неговия статут, в романа сенешалът изпълнява чисто художествена функция с оглед на конкретната фабула.]
	Кралю, Изолда пощадете,
1096	жесток към нея не бъдете!
	Кралицата без съд не бива
	да бъде изгорена жива.
	В какво е нейната вина?
1100	Във мъка цялата страна
	рискувате да потопите.
	Сир, виждам ви, че се гневите
	от факта, че не бе Тристан
1104	от хората ви задържан.
	Той тайните пътеки знае
	в деретата, в леса безкраен,
	и всеки рид, и всеки брод.
1108	Нали от общ старинен род
	сте двамата!… Не би могло
	Тристан на вас да стори зло.
	Но ако паднат му в ръцете
1112	бароните ви, запомнете,
	че туй ще е беда за двора.
	Ако един от мойте хора
	от някой бъде изгорен
1116	или убит заради мен
	без никаква вина, тогаз
	ще се разправям с него аз,
	дори въпросният нахал
1120	на седем кралства да е крал.
	Сир, мене ще възнаградите,
	ако Изолда пощадите*.
	[* __Ст. 1122:__ Динас настоява за две неща: от една страна, Изолда да бъде съдена. Това предполага съдебна процедура според тогавашните практики, тоест без пряко участие на краля. От друга страна, Изолда да бъде помилвана от краля, като израз на великодушие, но и на благодарност към Динас. Сенешалът напомня така за две основни добродетели на идеалния владетел — законосъобразност и милосърдие, — които Марк в случая не проявява.]
		Но щом бароните злосторни
1124	го чули за кого говори,
	се разтреперили от страх:
	Тристан заплаха бил за тях.
	Крал Марк Динас встрани отвел,
1128	в свети Томас* му се заклел,
	[* __Ст. 1128:__ Някои коментатори правят връзка с архиепископа на Кентърбъри Томас Бекет, убит в 1170 г. без съд по заповед на Хенри ІІ и канонизиран за светец две години по-късно. Текстът на Берул не дава основания за подобна асоциация, но може да се допусне просто отзвук от този нашумял случай.]
	че той единствен щял да съди
	кралицата, че тя ще бъде
	изпепелена този ден.
1132	Динас е стреснат, съкрушен…
	Как да допусне смърт такава!
	След миг се посъвзема, става
	и, от покруса обладан,
1136	изрича: — Тръгвам за Динан,
	кралю. Заклевам се и в Бога,
	че този ужас аз не мога
	изтрая: ни срещу пари
1140	и ценности, нито дори
	срещу богатствата на Рим.
		И, свел глава, неутешим,
	Динас жребеца си възсяда…
1144	До разгорялата се клада
	стои Изолда. В адска врява
	най-люти клетви се отправят
	към краля и към подлеците.
1148	Не спират да текат сълзите
	по нейното лице прекрасно.
	Проблясва мантата й тясна,
	обшита в злато, а косата
1152	почти достига до земята.
	Кой, гледайки лика й мил
	и блед, не би се нажалил
	и просълзил при мисълта,
1156	че е на прага на смъртта.
		Живял в селцето Лансиен
	прокаженикът клет Ивен:
	недъгав мъж, човек руина.
1160	Та той, съпътстван от стотина
	подобни нему — грозни, страшни —
	поел по пътищата прашни
	към двора, за да наблюдава
1164	туй, дето щяло там да става.
	Ивен до краля се довлякъл
	и му продумал с глас прегракнал:
	— Сир, в правото си да решиш
1168	кралицата да изгориш,
	ти си приготвил тази клада.
	На грешниците тъй се пада.
	Ала подобно наказание
1172	ще трае миг: плътта ще стане
	на пепел, ще задуха вятър,
	ще я разсее из полята
	и край на всякакво мъчение.
1176	Аз имам друго предложение:
	тъй да я пощадиш, че тя
	да съжалява за смъртта;
	щом е с позор и срам покрита,
1180	кралю, ще можеш да разчиташ
	на всенародно одобрение.
	Приемаш ли, сир, мойто мнение?
	— Кажи ми как да го направя
1184	и никога не ще забравя
	урока ти: със чисто злато
	ще бъдеш награден богато —
	отвърнал Марк озадачен.
1188	— Тогава — пак подел Ивен —
	в съвета ми добре се вслушай:
	при теб съм със стотина души,
	другари мои, ей ги там.
1192	Предай, кралю, Изолда нам.
	А щом тя стане наша, знай,
	че няма как до по-лош край
	да стигне някоя жена.
1196	Каква по-пъклена злина
	от тази всеки ден и час
	тя силната любовна страст
	на сто мъже да утолява?
1200	Как в този ад се устоява?
	До днес тя с тебе е живяла
	в коприни, с почест и възхвала,
	най-хубави вина е пила,
1204	безспирно се е веселила —
	за нея дворът бил е рай.
	На нас, прокажените, дай
	Изолда, за да види тя
1208	какво е пълна нищета:
	в колибите ни да се храни
	не с някакви храни отбрани,
	а в просешка паница бедна
1212	от милостинята поредна.
	Щом види как живеем ние,
	кралю, ще й се свят завие
	и ще предпочете смъртта
1216	пред ужаса на бедността.
	Така ще може най-добре
	кралицата да разбере
	вината си и тя ще страда
1220	за по-примамливата клада.
	Марк го изслушва мълчаливо,
	при своята жена отива,
	но щом я хваща за ръката,
1224	тя казва: — Сир, на милостта ти
	разчитам в този миг съдбовен.
	Хвърли ме в буйните огньове.
		Но Марк я дава на Ивен,
1228	а той е заобиколен
	от всичките страни със сто
	прокажени мъже… Защо
	в момента няма кой да чуе
1232	молбите й, плача й? Всуе!
	От нийде никаква надежда…
	Ивен, доволен, я отвежда
	със свойте хора към морето,
1236	ала попадат там, където
	Тристан очаква го да мине.
	— Какво сега ще правиш, сине?
	Та ето твоята любима —
1240	му казва Говернал. — Ах, има
	лъч светъл, Боже, и за нас! —
	възкликва той. — Изолда, аз
	живота си за теб ще дам,
1244	тъй както ти за мен… А там
	онези, дето те държат,
	веднага нека си вървят
	и тука да не се вестяват,
1248	че иначе ще съжаляват.
		След туй застава пред Ивен
	и казва: — Тя остава с мен!
	Щом доброволно не склониш,
1252	тогава ще се разделиш
	с главата си. — Ивен си снема
	наметката и дъх поема:
	— Я патериците хванете
1256	и се със него разправете! —
	на своите извиква той.
	Прокажените скачат: кой
	със патерица, кой с тояга,
1260	ядосан към Тристан посяга
	и го обижда непристойно.
	Ала Тристан стои спокойно:
	с меч на тояга не отвръща,
1264	въздържа се и не обръща
	внимание на зли обиди.
	Но в този миг на помощ иде
	наставникът, с кривак в ръката
1268	Ивен той удря по главата,
	кръв руква… Някои твърдят,
	че го убили, но грешат,
	че всичко тъй се е развило.
1272	Берул единствен за мерило
	взел истината, че Тристан
	не търсил мъст от тази сган:
	отрепки рицар не убива*…
	[* __Ст. 1275:__ Като се разграничава от други разказвачи, Берул изтъква необходимостта от правдоподобие: рицарският кодекс изключва да се посяга на хора от простолюдието.]
1276		А после тримата отиват
	в леса край Мороа* и там
	[* __Ст. 1277:__ Гората Мороа е съществувала в Корнуел, в близост до Лансиен, селище и една от резиденциите на Марк. Наричала се е Мори (Morrei), което на френски навежда на идеята за смърт на краля (Morroi = mort au roi). Като всички народни етимологии и тази е погрешна, но пък е в унисон със символичното значение на Мороа — място, където занапред господар ще бъде Тристан, а за краля и неговите хора там ще се крие смъртна опасност.]
	установяват се на стан,
	като във замък укрепен,
1280	и всеки чувства се блажен,
	щастлив и от любов пиян.
		А между другото Тристан
	в стрелбата с лък отличен бил
1284	и току-що се бил сдобил
	със лък и с две стрели, дарени
	от Говернал… Гори зелени
	преброжда ловкият ловец
1288	и забележи ли сърнец,
	опъва мигом тетивата
	и го поваля на земята.
	След туй го вдига и на кон
1292	се връща в малкия заслон,
	стъкмен с дебели, здрави клони,
	отсечени със меч по склона,
	Изолда пък листа е сбрала
1296	и пода е със тях застлала.
	Готвач им става Говернал…
	Ала без сол как би успял
	да сготви той добър обяд?
1300		Отминалият вече ад
	все тъй кралицата терзае,
	и толкоз уморена тя е,
	че на любимите гърди
1304	заспива, както и преди.
	Отдадени на самотата,
	ощастливени, вдън гората
	те дълго време пребивават.
1308		А в тези дни какво ли става
	с Фросен джуджето? Марк му бил
	голяма тайна доверил
	и при това на него само.
1312	Но надделяла глупостта му
	и той на други я разкрил,
	затуй с живота си платил.
	Веднъж бароните видели,
1316	че си е пийнал и успели
	да го накарат да признае
	на краля тайната каква е.
	„Барони, рекъл той, до днес
1320	държах на неговата чест;
	и занапред ще е така.
	Но щом и тримата сега
	разпитвате ме, нека идем
1324	на __Страшни брод__* и там ще видим
	[* __Ст. 1324:__ В келтската митология преминаването на брод често води в Другия свят или става повод за свръхестествени събития.]
	един глог кичест, а в земята —
	голяма дупка. И когато
	аз пъхна си главата там,
1328	ще почна да говоря сам
	за тайната му. Щом държите,
	дорде над дупката стоите,
	ще я научите и вие.
1332	Аз няма да ви я разкрия
	направо.“ — И склонили те
	на място да ги заведе,
	а щом го бутнали в отвора,
1336	той взел на глога да говори:
	„Чуй, глог, джуджето не греши!
	Макар и крал, Марк е с уши
	на кон*. Но казаното тук
	[* __Ст. 1339:__ Тайната за конските уши на Марк е в съзвучие с етимологията на келтската дума marc’h = кон. Епизодът е отзвук на легендата за магарешките уши на цар Мида (Овидий, _Метаморфози_, ХІ), позната в различни разновидности от Португалия до Монголия. В България най-известна е приказката за цар Траян и неговите магарешки уши. Що се отнася до разказите за Тристан и Изолда, Берул единствен споменава за конските уши на Марк. В светлината на мита за цар Мида, чиито уши Аполон превръща в магарешки, задето е предпочел горската свирка на Пан пред звуците, леещи се от неговата флейта, конските уши на Марк могат да се тълкуват като непълноценен слухов орган, а от там и като неспособност кралят сам да стигне до истината за Тристан и Изолда. Марк надава ухо на всичко, което се говори за кралицата и Тристан, но се хвърля от една крайност в друга, без да има собствено мнение.
	В описанието на сцената с огласяването на тайната за животинските уши между Овидий, най-популярният римски поет през Средновековието, и Берул се наблюдават някои показателни различия. При Овидий бръснарят на Мида гори от желание да разкрие тайната и в същото време не се решава да проговори направо. Затова пъха главата си в дупка, говори под земята, след което зарива дупката с пръст. По логиката на метаморфозите околните тръстики подемат и огласяват заровените думи. При най-малкия полъх те повтарят неудобната истина за цар Мида. При Овидий тръстиките са своеобразни телурични високоговорители или просто един естествен резонатор. При Берул те са подменени с глог, към който джуджето Фросен, аналог на бръснаря на Мида, адресира своето разкритие. Персонифицираният храст става пряк адресат на думите на джуджето, а с тяхното разпространение, което при Овидий е дело на тръстиките, ще се заемат тримата барони. От тази сцена се разкрива по-ясно и символизмът на двойката персонажи Марк и Фросен. Фросен се отличава с острия си _поглед_ към обстановката. Този поглед включва и умението му да познава настоящето и бъдещето по разположението на звездите. На Марк пък е присъщо несамостоятелно и непълноценно _чуване_ на онова, което антуражът му подсказва. Така съчетанието от хипертрофиран поглед (Фросен) и атрофиран слух (Марк) прави истината трудна и за установяване, и за удържане.]
1340	да си остане. Никой друг
	не бива да го знае.“ Ето
	как се изложило джуджето.
		Бароните веднъж се спрели
1344	при краля и не се стърпели
	да му рекат: — Сир, знаем ние
	туй, дето ваша милост крие.
	— Това е дело на Фросен —
1348	през смях отвърнал Марк, решен
	брътвежите му долни вече
	да не търпи. Извадил меча
	и се разправил със джуджето
1352	за радост на онези, дето
	Фросен презрели за това,
	че със предателски слова
	Изолда и Тристан издал.
1356		А те остават с Говернал
	за дълго време във гората;
	Тристан се грижи за храната,
	ловувайки в околността…
1360	Те радват се на любовта,
	но често, дойде ли денят,
	налага им се да сменят
	предишния си стан за нов.
1364	Веднъж животът им суров
	с отшелника Огрен ги среща
	и той веднага се досеща
	за миналото на Тристан.
1368	На патерицата опрян,
	Огрен му казва: — Ах, сеньор,
	Марк извести на своя двор,
	че щял сто марки да даде,
1372	ако те някой отведе
	при него. Всеки в Корнуел
	тържествено се е заклел
	да бъдеш, мъртъв или жив,
1376	предаден. Бог е милостив,
	Тристан, към който прегрешава,
	но за греха си съжалява
	и повече не го повтаря.
1380		Тристан тогава отговаря:
	— Отшелнико, щом любовта
	обвързва ни, на нещо тя
	дължи се: двамата сме пили
1384	омайващо любовно биле;
	не е възможно да живее
	без мене тя, и аз без нея.
		Огрен отвръща: — Кой ще смогне
1388	на мъртъв с нещо да помогне?
	Защото, както всеки знае,
	не се ли грешникът покае,
	той мъртъв е. Без покаяние,
1392	очаквай само наказание.
		И за да им даде урок,
	Огрен на не един пророк
	или светец се позовава
1396	и неотклонно настоява
	веднага да се разделят:
	— Младежо, избери друг път!
	— Не, изборът е вече сторен.
1400	В Изолда, моята изгора,
	неизлечимо аз се влюбих,
	спокойствие и сън изгубих.
	Щом с нея съм, аз предпочитам
1404	като бездомник да се скитам,
	да прося и да ям трева,
	да ходя в дрипи, пред това,
	което крал Отран* днес има.
	[* __Ст. 1407:__ Легендарен крал, прочут с несметните си богатства.]
1408	Раздялата е немислима.
		Изолда ту се изчервява,
	ту бледа е… Тя умолява
	отшелника Огрен смирено:
1412	— Ако Тристан обича мене
	и него аз, това дължим
	на елексир неустоим,
	от който той и аз отпихме:
1416	сами беда си причинихме,
	затуй и кралят ни изпъди.
	— Дано Всевишният да бъде
	със вас, покайте се така,
1420	че да ви пази! — Той с ръка
	ги кани да се настанят
	и ги задържа да преспят
	в дома му… Идва пак денят,
1424	и пак потеглят те на път,
	като избягват равнината.
	Тристан ловува из гората
	и от глиган или сърна
1428	нерядко готвят си храна.
	Но хляб им липсва много често,
	пък и това, че все се местят,
	все по-мъчително им става.
1432		Когато кралят обявява,
	че иска в своя двор Тристан,
	цял Корнуел е завладян
	от мъка… Ако някой видел
1436	беглеца, трябвало да иде
	при краля, колкото се може
	по-бързо, и да му доложи.

		За който иска да научи,
1440	че дресировката на куче
	е често пъти много важна,
	аз с пример тук ще го докажа.
	Сеньори, сигурни бъдете,
1444	че кучето Хюсден, с което
	Тристан ловува, равно няма:
	красиво, пъргаво, голямо,
	дресирано и все нащрек,
1448	и умно, сякаш е човек.
	Но както вързано стояло
	покрай донжона, то тъжало
	безспир за господаря свой,
1452	надавало злокобен вой,
	със нокти дращело земята
	и не приемало храната,
	която носели слугите.
1456	Не вярвам да не се смилите
	при тази гледка. „Аз да бях —
	си казвал всеки — мигом щях
	да го отвържа; то вилнее,
1460	като че ли ще побеснее.“
	Изглежда няма да се случи
	да се намери друго куче,
	което хем да е другар,
1464	хем страж на своя господар.
	Нали и Соломон е смятал,
	че най-добрият му приятел
	е кучето му. Щом Тристан
1468	от стражите бил задържан,
	от своята храна Хюсден
	не хапвал нищо нощ и ден.
	Защо ли Марк не позволи
1472	синджира му да се свали?
	Уплашил се крал Марк, че бяс
	щял да го хване, и тозчас
	да го отвържат заповядал.
1476	Защо зарад Тристан да страда
	и неговият спътник верен?
	Пък и къде ще се намери
	смел рицар, който със Тристан
1480	ще дръзне да дели мегдан!
	— Сир — рекли тримата барони —
	пуснете го. Щом то подгони
	(да пази Бог!) един от нас
1484	или животно, значи бяс
	го кара да налита толкоз,
	а не че то изпитва болка
	по господаря си, че бил
1488	изчезнал. — Марк се съгласил.
	Народ се сбрал: един се качвал
	на пейка, друг на стол — така че
	да са далече от Хюсден.
1492	И всеки там бил убеден,
	че бясно е. Щом се видяло
	на свобода, то се провряло
	между събралите се хора,
1496	без нищо никому да стори,
	и се насочило, злочесто,
	натам, където твърде често
	Тристан бил, ала то открило
1500	следата и от жал завило
	пред погледите на дошлите
	да гледат. На Тристан следите
	подушило то и веднага
1504	по тях се втурнало да бяга.
	Изпърво минало оттам,
	където той бил задържан
	и съден. После с жалък лай
1508	промъкнало се то покрай
	параклиса, във него влязло
	и през прозореца излязло,
	след като близо до олтара
1512	не си видяло господаря.
	С отскоци слязло по скалата,
	ала за жалост, в бързината,
	то лапата си наранило.
1516	Но после бързо продължило
	и душейки все тъй следата,
	се приближило до гората,
	където бил се подслонил
1520	Тристан. Хюсден се устремил
	между дърветата дебели,
	а тези, дето го следели,
	били обхванати от жал
1524	и казали на своя крал:
	— Да спрем, кралю. Кой знае где
	туй куче ще ни отведе.
		И всеки вкъщи се прибрал…
1528	Хюсден свободен се видял
	и тутакси поел на път.
	От радостния лай лесът
	сред тишината проехтял…
1532		Тристан, Изолда, Говернал
	все по-отчетливо долавят,
	че лаенето приближава.
	Тристан си казва: „Според мен
1536	това е лаят на Хюсден“
	и нервно дръпва тетивата.
	Тревога свива им душата
	и те оттеглят се назад
1540	от страх, че кралят в своя яд
	ще ги убие на часа.
	Но само на Хюсден гласа
	дочуват. Малко след това
1544	разтърсва той пред тях глава,
	опашка весело върти
	от радост взорът му блести…
	Та кой представа би си имал
1548	за радостта му несравнима?
	Хюсден навярно би желал
	с кралицата и с Говернал
	възторга си да сподели.
1552	Но стреснат е Тристан: нали
	в гората куче щом залае,
	за криещите се това е
	сигнал особено тревожен.
1556	— Защо чрез кучето ми, Боже,
	това проклятие ни прати?
	И тримата ще си изпатим…
	Нали щом кралят ни открие,
1560	той сигурно ще ни убие:
	я на бесило, я на клада!
	Хюсден е с нас не за отрада,
	а страх да ни внушава само.
1564	И жалко, че за верността му
	ще трябва да му заплатим
	със смърт, макар че ще скърбим.
	А всъщност дружбата ни стара
1568	при нас в гората го докара.
	Как да постъпя в този случай
	с това добро и вярно куче?
	— При всяко куче май така е,
1572	попадне ли на плячка, лае. —
	отвръща му Изолда. — Тука
	ще ти разкажа за поука
	една история, която
1576	се случва на Артур в палата
	в Уелс. Там горският пазач
	бил превъзходен познавач
	на кучетата и научил
1580	на хитрини и свойто куче.
	Когато сръчният ловец
	ударил със стрела сърнец,
	сърнецът се опитал с бяг
1584	да се спаси, но нямал как,
	защото кучето тъй умно
	било, че плячката безшумно,
	без лай, без вой то проследило
1588	и шеметно се устремило,
	животното за да настигне.
		Тристан я слуша, без да мигне…
	— Дано, мой мили, някой ден
1592	ти да приучиш и Хюсден
	да може мигом да престане
	да лае, щом животно хване.
	За нас туй би било прекрасно!…
1596		Тристан разбира много ясно
	какво е нужно да направи:
	— Да ще Хюсден да се остави
	да го дресирам да не лае!
1600	Аз предполагам, че това е
	не чак тъй трудно постижимо,
	пък и голяма нужда има
	да го постегна още в тия
1604	най-близки дни. Да го убия
	ще е мъчително за мен.
	Но ако той в един момент
	залае или пък завие,
1608	ще стане тъй, че всички ние
	на смъртен риск ще се изложим.
	От днес, каквото е възможно,
	ще сторя. — И Тристан отива
1612	на лов, в шубраците се скрива
	и стреля по един елен.
	Но щом потича кръв, Хюсден
	такъв неистов лай надава,
1616	че вече цялата дъбрава
	започва силно да ечи.
	Тристан го удря да мълчи
	и в миг Хюсден се спотаява.
1620	Но тъкмо тръгват и тогава
	Хюсден пролайва силно пак.
	Тристан обаче знае как
	със кучето да се заеме
1624	и ето че за месец време
	го научава как да гони
	без лай, през всичките сезони,
	животни горски, птици диви
1628	в шубраци, в избуяли ниви.
	Сега, в критичния момент,
	тъй нужен е за тях Хюсден.
	Щом хване той сърна игрива,
1632	умело в храстите я скрива,
	ако пък някъде открие
	друг дивеч, той ще го покрие
	с трева или със шума стара
1636	и ще повика господаря*.
	[* __Ст. 1636:__ Епизодът с кучето Хюсден на пръв поглед е отклонение от повествователната линия. Но по-внимателният прочит на поведението на кучето показва, че Хюсден е символичен двойник на своя господар. Занапред кучето ще спазва закона на мълчанието — да ловува без да лае — така, както Тристан и Изолда ще прикриват следите от своето присъствие в гората.]
		Сега, сеньори*, бих желал
	[* __Ст. 1637:__ Подобни обръщения към публиката са типични за епическите поеми, които са се рецитирали пред насъбралото се множество.]
	да кажа пак, че Говернал
	с Изолда и Тристан все още
1640	прекарват свойте дни и нощи
	в гората — в мъки и страдание.
	За цялото им препитание
	единствен дивечът остава…
1644	На хляб дори не се надяват.
	И ако се събудят тук,
	за вечерта те търсят друг
	кът по-прикрит и по-потаен*,
	[* __Ст. 1647:__ Мотивът за скиталчеството се среща и в ирландския разказ „Бягството на Диармайд и Грайне“ (Х век), където кралицата Грайне и кралският племенник Диармайд не нощуват два пъти на едно място, докато живеят в гората.]
1648	та никой да не ги познае
	и да не бъдат задържани,
	напук на кралските закани.
		Тъй, в Мороа, те дълго време
1652	понасят смазващото бреме
	на бегълци многострадални,
	несретни, парцаливи, кални.
	И всеки собствената болка
1656	забравя, като гледа колко
	любимият до него страда.
	Така ли, Боже, им се пада?
	Кралицата се притеснява
1660	да не би той да съжалява,
	че мъка й е причинил.
	А пък Тристан, все по-унил,
	живее в страх голям, че тя
1664	разкайва се за лудостта
	да стигнат с краля до раздор
	и да си навлече позор.
		Веднъж един от подлеците
1668	(дано им Бог почерни дните!),
	един от тримата васали,
	които бяха ги издали,
	ловувал из околността.
1672	Той подценил опасността
	за корнуелци: всеки знаел,
	че из леса Тристан се шляел
	и че щом някой там се весне,
1676	той на дърво ще го обеси.
	Та Говернал през този ден
	бил слязъл край поток студен,
	безмълвно на брега стоял,
1680	дордето конят му пасял.
	В туй време в ложе от листа,
	в прегръдката на любовта,
	Тристан с Изолда сладко спял,
1684	забравил своята печал.
	Но лай на кучета нечакан
	чул Говернал: из храсталака
	те стръвно гонели елен.
1688	И тъкмо той, озадачен,
	се питал кой ще е ловецът,
	когато мярнал се подлецът,
	за който стана дума вече.
1692	Той се показал отдалече,
	но без оръженосец, сам.
	Веднага Говернал натам
	стремглаво коня си пришпорил,
1696	но той се спънал и съборил
	ездача, който мигом станал
	и зад едно дърво застанал
	нащрек, в очакване да мине
1700	обреченият да загине.
	Та кой съдбата би възпрял!
		Дордето чакал, Говернал
	повтарял си, че би желал
1704	да изгори като парцал,
	ако не му се удаде
	заслуженото да даде
	на този, който куп злини
1708	успял бе да им причини,
	със риск да изгорят на клада.
	И както Говернал в засада
	стоял, клеветника изчакал,
1712	и с меч главата му отсякъл,
	а после се отдалечил.
	Ловците, със които бил
	баронът, щом като открили
1716	трупа му, начаса решили,
	че туй Тристан ще го е сторил.
	Цял Корнуел сега говорел
	за тоз барон обезглавен…*
	[* __Ст. 1719:__ Впоследствие в разказа отново става дума за тримата барони-подлеци. По повод на това противоречие някои критици (например Ги Рейно дьо Лаж) смятат, че творбата на Берул е дело поне на двама автори. Ако тълкуваме обаче бароните като колективна фигура на антагонисти на Тристан и Изолда и като имаме предвид, че те не са индивидуализирани, въпросното противоречие не нарушава единството на романа на Берул, а въпросът за това колко автори стоят зад творбата трудно може да получи строго научен отговор.]
1720	Народът бил като втрещен
	от случилото се в гората
	и ни един ловец нататък
	не се решавал да ловува,
1724	защото всеки се страхувал
	от меча на Тристан — дори
	далеч от гъстите гори,
	в поля, покрити с буйни ниви,
1728	или запуснати и диви.
	Навън е топло. Спи Тристан
	в укритието с под, застлан
	с пласт жълти вехнещи листа.
1732	Как ще се радва на вестта,
	че неговият смъртен враг
	е проснат в близкия шубрак,
	съвсем обезвреден сега.
1736	И тъй, с главата му в ръка,
	пристига Говернал на кон
	и здраво връзва я на клон.
	Щом като вижда я, Тристан
1740	подскача и, като скован
	от ужас, дълго тъй остава.
	Но Говернал се приближава
	и казва му: — Спокойно! С меча
1744	убих аз подлото човече,
	съсякох смъртния ви враг.
		Тристан ликува: ето как
	главата на подлеца пада;
1748	за него никаква пощада.
	В страната всички се боят,
	на всички вдъхва страх лесът,
	не смее никой да припари,
1752	защото пълни господари
	са там Изолда и Тристан.
	Той, в примитивния си стан,
	обзет от плам неустоим,
1756	си прави лък непогрешим,
	на клон го тъй приспособява,
	че всеки, който преминава,
	да бъде на часа сразен.
1760	Щом лопатар или елен
	до клона в горната му част
	допре се, ударът тогаз
	отгоре идва. И обратно…
1764	И затова съвсем понятно
	нарича се „Непогрешим“*.
	[* __Ст. 1765:__ Обстрелващото устройство „Лък непогрешим“, което Тристан изработва, не е ясно описано. Вълшебен механизъм и в същото време майсторско изобретение, „Лъкът“ е преди всичко доказателство за способността на Тристан да оцелява в суровите условия на живота в гората.]
	Лъкът е тъй необходим
	на тримата, за да ядат
1768	месо от дивеч: та лесът
	туй само можел да предложи.
	Те виждат ясно, че не може
	да сложат залък хляб в устата.
1772	Как да излязат от гората!
	Добре все пак, че с лов богат
	те утоляват своя глад!
		Веднъж, през жътвеното лято,
1776	след Петдесетница, когато
	росата пада призори
	и птички сънните гори
	събуждат, с меча си Тристан
1780	напуска своя горски стан,
	Лъка Непогрешим отива
	да види и в гората дива
	ловува, но се случва зло,
1784	каквото друг не би могло
	да сполети. Човек тогава
	за собственото зло забравя,
	щом гледа чуждото мъчение:
1788	в това намират утешение
	които силно се обичат.
	На колко мъки се обричат
	Изолда и Тристан в гората!
1792	Историята им, която
	Берул във книга е открил*,
	[* __Ст. 1793:__ В случая авторът се позовава на писмена традиция за историята на Тристан и Изолда. За такава книга споменават и други разказвачи, макар че от нея няма никакви материални следи.]
	твърди, че никой не е бил
	в плен на любов така гореща.
1796		Кралицата Тристан посреща
	в потискащия летен зной
	……………………………
	— Какво се случи с тебе, мили?
1800	— Търчах по сур елен, та сили
	не ми останаха в гърдите,
	и ми тежат за сън очите;
	едва добрах се до заслона.
1804		В колиба от листа и клони,
	Изолда върху куп трева
	отпуска своята глава,
	без да си сваля облеклото.
1808	След нея и Тристан в леглото
	също така облечен ляга
	и меча помежду им слага.
	На пръста на Изолда свети
1812	чист изумруд, ала ръцете
	са й тъй слаби, че халката
	едва не пада на земята.
	Съвсем спокойно те си спят
1816	притиснали се гръд до гръд:
	Тристан обхванал е с ръка
	пленителната й снага,
	а тя врата му е обвила
1820	с ръце и нежно се е свила
	в обятията му. Та как
	те да дадат по-явен знак,
	че истинска любов опива
1824	душите им? Но те не сливат
	в целувка своите уста.
	Във спотаените листа
	дори лек вятър не повява.
1828	Кос слънчев лъч се отразява
	в изящния Изолдин лик
	и той блести като светлик.
	Така, сами, те в сън блажен
1832	щастливи спят. А този ден
	в леса ловува Говернал.
		А той какво е преживял!
	По-долу всеки ще научи
1836	какво зло щяло да се случи!
	Един пазач в леса вървял,
	клонака разпилян видял
	и като тръгнал по следите,
1840	без труд открил къде били те.
	Щом той ги разпознал, веднага
	обратно втурнал се да бяга,
	цял разтреперан, пребледнял.
1844	Неистов страх го завладял,
	защото стане ли Тристан,
	ще бъде мигом с меч заклан.
	Защо ли тук той да остави
1848	главата си? Без да се бави,
	бегом излязъл от гората.
		А в тоз момент върху тревата
	възлюбените сладко спят.
1852	Две левги само ги делят
	от двора… Откъде да знаят,
	че може би им идва краят.
	Пазачът несъмнено знае
1856	повелята на Марк каква е:
	добра награда ще даде
	на този, който предаде
	Тристан. Пазачът затова
1860	към двора тича през глава,
	а кралят вече е събрал
	там дворцовия трибунал.
	Пазачът по наклона слиза
1864	и тичешком в палата влиза.
	Да не помислите, че той
	там спрял за отдих и покой:
	и дъх не щял да си поеме,
1868	за да не губи ценно време.
	Щом в залата голяма влязъл
	и кралят Марк го забелязал,
	извикал го и го попитал:
1872	— Навярно ти до нас долиташ
	със важна новина. Аз знам,
	че си ловец и то голям,
	и с кучетата гонки правиш.
1876	Ти тъжба ли ще ми представиш?
	Защо така припрян изглеждаш?
	Да нямаш сметки да уреждаш
	със друг или пък негодуваш,
1880	че не ти дават да ловуваш
	за дивеч в моята гора?
	— Кралю, до двора се добрах
	бегом и моля за внимание.
1884	Нали сте дали обещание
	да наградите свръхдобре
	човека, който разбере
	къде Тристан се е укрил.
1888	Ако на място, с риск дори,
	той да го залови не може,
	пред вас за всичко да доложи.
	Открих го. Истината вам
1892	говоря аз, защото знам,
	че инак ме грози въжето.
	Сир, нека идем там, където
	Изолда и Тристан щастливо
1896	си спят спокойно в място диво.
	Изтръпнах, като ги видях,
	и тук веднага дотърчах.
		А кралят слуша и пухти,
1900	въздиша, ярост го гнети.
	И пита: — Где са те? В кой кът?
	— Прегърнали се, те лежат
	в гората под заслон от клони.
1904	Кралю, вземете своя кон и
	да тръгваме. Да отмъстите!
	Ако от мъст се въздържите,
	то ще е знак, че крал без чест
1908	владее кралството ни днес.
	— Веднага тръгвай ти оттук! —
	отвръща Марк. — На никой друг
	ни дума! Има кръстопът
1912	при гробището, гдето спят
	покойните, край __Кръст червен__.
	Ще ме изчакаш там. От мен
	сребро и злато ще получиш,
1916	щом замисълът ни сполучи.
		Тъй станало… Бог го убил
	тоз, който си е наумил
	Тристан на смърт да обрече!
1920	Да бе си траял, вярвам, че
	не би умрял в позор и срам
	(куп случаи такива знам).
		Марк на придворните си казал:
1924	— Аз тръгвам. Да не е излязъл
	сега след мене някой друг!
	Нареждам да стоите тук.
	— Не бива тъй, кралю, сега
1928	не е хич време за шега.
	Без свита и извън палата!
	Лъжец ли с новина чудата
	успя ума ви да замае?
1932	— Не, нищо ново аз не зная —
	отвръща Марк. — Но този ден
	една девица среща с мен
	желае и по таз причина
1936	на кон самичък ще замина.
	— Как тъй ще тръгнете самин?
	Нали Катон на своя син
	заръчал да не ходи сам!
1940	— Аз на Катон съвета знам,
	но оставете Марк да прави
	това, което му се нрави.
		На своя кон, запасал меча,
1944	готов е Марк да тръгва вече;
	той все така е обладан
	от страшна ярост, че Тристан
	съпругата му е отнел.
1948	И затова се е заклел
	сам с меча си да ги убие,
	ако ги някъде открие.
	И въпреки че съжалява
1952	за случката, Марк продължава
	напред, защото иска мъст.
	Когато стига онзи кръст,
	където горският го чака,
1956	те тръгват по пътека пряка
	през гъстата гора. Вървял
	отзад ядосаният крал
	и размишлявал, с меч в ръка,
1960	че само мечът досега
	единствен верен му е бил,
	с когото и да е дружил.
	А ако се Тристан събуди,
1964	туй несъмнено ще принуди
	в двубой Марк с него да се мери
	и там смъртта си ще намери
	един от тях… Крал Марк дори
1968	готов бил трижди да дари
	пазача, тоз човек без срам,
	ако по-бързо идат там.
	И ето, че те стигат близо
1972	до горския заслон; Марк слиза
	от своя як гасконски кон,
	привързва го на сведен клон,
	след туй придвижват се, дордето
1976	откриват мястото, където
	очаквал да ги свари кралят.
	За малко спират и той сваля
	набързо връхните одежди
1980	(без тях дваж по-добре изглежда
	прекрасното му стройно тяло).
	Ала сърцето му, преляло
	от гняв, го кара меч да вземе,
1984	готов смъртта си да приеме,
	ако не бъдат умъртвени
	онези влюбени презрени.
	Не влязъл още, Марк поглежда
1988	към горския и му нарежда
	вън да изчака дотогава,
	дордето той се с тях разправя.
	Преди да се нахвърли гневно
1992	на двамата, обзет от ревност,
	десницата му отмалява…
	И слава Богу, че тъй става,
	защото кралят вижда как
1996	и двамата лежат все пак
	един от друг на разстояние
	и всеки — в свое одеяние;
	краката им не са се сплели,
2000	не са се устните им слели,
	а помежду им меч лежи.
	Ах, колко щеше да тежи
	убийството на съвестта му.
2004	В объркването си голямо
	Марк сам въпроси си задава:
	„Какво ли, Боже, ми остава
	да сторя, след като видях,
2008	че има меч помежду тях?
	Да ги убия ли или
	да ги помилвам? Та нали
	ако горят от страст, аз щях
2012	сега да ги открия в грях.
	От колко време са в леса,
	а ето, че и днес не са
	прегърнати в тревата голи.
2016	Ако те мамят ме, защо ли
	ще слагат помежду си меча.
	Сега си давам сметка вече,
	че не бушува скверна страст
2020	в сърцата им. Защо тогаз
	да ги събуждам? Нека спят.
	Ако захванем бой, градът
	какво ли после ще разправя!
2024	По-хубаво е да оставя
	следа, че докато са спели,
	минаващи са ги видели
	и че ни аз, ни някой друг
2028	__не е дошъл нарочно тук__
	да вдигне срещу тях ръка.
	На пръста й блести халка
	венчална. Дадох й я аз
2032	за сватбата и тя тогаз
	с халка подобна ме дари
	(аз нося я и днес дори).
	Защо не разменя халките?
2036	Я виж, на слънцето лъчите
	така й падат на лицето,
	че ще го изгорят. Ах, ето
	ирландските ми ръкавици,
2040	които моята кралица
	ми подари; ще ги поставя
	така, че сянка да й правят.
	Освен това ще взема меча,
2044	с който Тристан Морхолт съсече.“
		Със всичко Марк се лесно справя:
	той ръкавиците поставя
	тъй, че да спират топлината,
2048	набързо снема й халката
	от отънелия й пръст,
	а след това със жест чевръст
	прибира меча на Тристан
2052	и своя меч поставя там.
	Решава кралят този път
	да ги остави да си спят*.
	[* __Ст. 2054:__ Сцената с посещението на Марк при спящите Тристан и Изолда в гората е била многократно коментирана. Ще се огранича с няколко лични наблюдения. Първото описание на легналите един до друг Тристан и Изолда съдържа елементи, потвърждаващи тяхната любов, както и други, навяващи на мисълта за липса на плътска връзка. Това първоначално двусмислие ще бъде сведено до еднозначно тълкуване — първо от страна на горския, който вижда в ситуацията доказателство за виновна връзка, а след това от страна на Марк, който, тъкмо обратно, тълкува сцената като доказателство за тяхната невинност: двама спят облечени и разделени от меча на Тристан. Впоследствие влюбените ще изтълкуват повратно — също еднозначно — следите от присъствието на краля като знак за грозяща ги опасност. Така четирикратното възпроизвеждане на сцената поражда четири различни интерпретации.
	Изниква въпросът и за значението на жестовете на Марк. Те безспорно са символични. Полагайки своя меч на мястото на Тристановия, Марк внушава, че занапред кралицата и племенникът му ще бъдат под негова опека. Подобно тълкуване предполага на меча да се гледа като на символ на властта. Ако потърсим връзка между тази сцена и ирландския разказ „Бягството на Диармайд и Грайне“, където Диармайд, племенник на крал Фин, слага непрекъснато камък между себе си и Грайне, жената на неговия вуйчо, за да не се поддаде на плътско изкушение, става ясно, че Берул използва този стар мотив, но влага в него ново съдържание: докато камъкът е материален израз на волята за целомъдрие, мечът символизира готовността на мъжа да закриля своята любима (в случая с Тристан) или да властва над нея (Марк). Вторият жест на краля подсказва за друго намерение. Той сваля от пръста на Изолда изумрудената халка, която й е дал в деня на тяхната сватба, а на нейно място връща пръстена, дар от Изолда по същия повод. С други думи, Марк анулира сватбената размяна на пръстени като залог за съпружеска вярност. Връщайки пръстена, който Изолда му е дала, той й връща свободата. Третият жест на Марк добавя още нещо към символичното послание на неговите жестове. С ирландските си ръкавици, вероятно подарени от Изолда, той закрива мястото, откъдето парещият лъч грее върху лицето на Изолда. Това е преди всичко проява на внимание, макар че кралската ръкавица също може да се тълкува като емблема на кралската власт. Обобщено казано, трите жеста на Марк очертават три смислови перспективи, които ще предопределят бъдещото поведение на Тристан и Изолда: те са доказателство за действаща кралска власт, за съпружеска толерантност и за обикновена проява на внимание към другия. Обединени в едно, трите жеста подсказват за възможността за помирение между тримата. Развоят на повествованието потвърждава тази възможност за помирение, макар и временно.]
	Излиза бързо от заслона
2056	и горския пазач прогонва,
	преди на коня си да скочи
	и към града да се насочи.
	Мнозина питат го във двора
2060	къде е бил, какво е сторил,
	но кралят нищо не признава
	и обяснения не дава.
		Но нека идем пак в гората
2064	да видим спящите в тревата:
	кралицата сънува как
	сред кичестия храсталак
	в богата шатра тя живее,
2068	ала два лъва срещу нея
	се втурват да я изядат;
	тя мъчи се за кой ли път
	да се спаси от зверовете,
2072	но те я хапят по ръцете.
	Изолда се съпротивлява,
	в съня си силен вик надава
	и ръкавиците, и двете,
2076	й падат право на лицето.
	От този вик Тристан се буди
	и, стреснат, вместо да се чуди,
	той скача мигом на крака
2080	и хваща меча във ръка,
	поглежда го и чак тогава
	на краля меча разпознава.
	Изолда вижда със почуда,
2084	че не халката с изумруда
	блести на пръста й, а тая,
	която дала бе на краля,
	и изпищява: — Боже мой,
2088	нима чак тук е идвал той?
	— Наистина. Туй означава,
	че изход друг не ни остава
	освен далече да вървим.
2092	При този наш грях непростим
	защо не ни е Марк убил?
	Защо ли той е разменил
	и мечовете? — Колко странно!
2096	— Да бягаме, дорде е рано!
	Ако Марк сам е бил, когато
	съгледал ни е, той в палата
	ще се е върнал за подкрепа.
2100	Да чакаме ли смърт нелепа
	или да бягаме в Уелс?
	Аз бягството бих предпочел.
		Тогава тъкмо се задал
2104	наставникът му Говернал
	и мигом тяхното смущение
	го хвърлило в недоумение.
	Тристан накратко обяснил:
2108	— Изглежда кралят тук е бил
	и още докато сме спели,
	халката на Изолда взел и
	на нея своята оставил.
2112	И с мечовете тъй направил.
	Крои ни нещо, но не знам
	какво. Той явно бил е сам
	и е решил да иде в двора
2116	да вземе свои верни хора,
	които да ни изгорят
	пред сбралите се, та градът
	на всичко да е ням свидетел,
2120	а после топлата ни пепел
	от вятъра да е отвята…
	Да бягаме извън гората:
	щом като Марк е разярен,
2124	не бива да стоим и ден.
		Единствен изход им остава:
	да тръгват… Бързо преминават
	Моройската гора със цел
2128	да стигнат рано до Уелс.
	Каква безмерна тегота
	им бе донесла любовта:
	едно безкрайно изтощение
2132	след три години на мъчение*.
	[* __Ст. 2132:__ Не е ясно дали „трите години на мъчение“ се отнасят за престоя на героите в гората или за времето, откакто са под въздействието на любовния еликсир, за което става дума в следващия епизод.]
		Аз споменах ви, че те пили
	магическо любовно биле.
	Ала кажете ми кой знае
2136	доколко силата му трае?
	Изолдината майка само
	е знаела способността му.
	За Марк и за Изолда тя
2140	била приготвила сместа
	и билките така сварила,
	че тяхната любовна сила
	до три години* да не спира
	[* __Ст. 2143:__ Любовният еликсир е един от централните символи в мита за Тристан и Изолда. Различните автори подхождат към него различно. Берул ограничава валидността му на три години, Айлхарт фон Оберг — на четири. Авторът на „Лудостта на Тристан“ (Бернски ръкопис), Томас и Готфрид Страсбургски не споменават за ограничено действие на билето.]
2144	да действа, но от елексира,
	от силна жажда обладан,
	за зла беда пил и Тристан
	и любовта им оттогава
2148	от ден на ден по-силна става.
		Но ето, че дошъл денят,
	когато трябвало да спрат
	да действат билките… Тристан
2152	взел кожения си колчан,
	елен съгледал и стрелата
	улучила го в миг в краката.
	Раненият елен по склона
2156	побягнал и Тристан го гонил,
	чак докато се свечерило.
	Ала на тайнственото биле
	въздействието тъкмо спряло.
2160	Тристан със цялото си тяло
	усетил силно притеснение
	и рекъл си: „Какво мъчение
	търпях през тези три години,
2164	о, Господи! И ден не мина,
	без да се мъча в плен на тази
	фатална, пагубна зараза.
	С барони вече не се срещам
2168	и ни за рицарството се сещам,
	нито за меч и скъпи кожи.
	Навярно кралят, мили Боже,
	все още щеше да ме тачи,
2172	ако не бях по този начин
	постъпил с него — с моя вуйчо.
	Днес щях на рицарство да уча
	стотина синове най-лични
2176	и можех в боеве епични
	с меч храбро да се подвизавам,
	печелейки богатства, слава.
	Аз на кралицата, горката,
2180	колиба отредих в гората,
	а не дворец и вярна свита,
	не зали, с мрамор скъп покрити.
	За всичко аз виновен бях*.
	[* __Ст. 2183:__ Монологът на Тристан от ст. 2162 насам е показателен за настъпилата промяна след като еликсирът е престанал да действа. Преди Тристан е бил готов на всякакви лишения и изпитания, за да бъде до своята любима. Правел е всичко, което страстта му е повелявала, без да изпитва чувство за вина (вж. ст. 1403–1408, 1655–1657, 1785–1789). Прекратеният ефект от билето му действа отрезвяващо. Първият признак за това е чувството за вина, последвано от носталгия по живота в кралския двор. Ала по-нататъшният ход на събитията показва, че и без магическото въздействие на еликсира, любовта между двамата не отслабва. Занапред тя ще бъде не плод на фатална предопределеност, а въпрос на личен избор. Осъзнавайки своите страдания, влюбените осъзнават и своята свобода. Тя променя живота им, доколкото ще направят опит да възвърнат социалното си положение, без да престанат да се обичат. Съчетаването на тези два противоположни стремежа ще минава през нова поредица от лъжи и ще изисква временна раздяла, нещо, което до този момент влюбените не са понасяли.]
2184	Прости ми, Боже, този грях
	и дай ми сила тъй да сторя,
	че пак да се завърне в двора
	кралицата и най-подир
2188	да заживее с краля в мир.
	За него тя се е венчала,
	обет за вярност му е дала,
	тъй както римският закон
2192	изисква — пред олтар и трон.“
		Така, на своя лък опрян,
	дълбоко кае се Тристан
	за непростимата вина,
2196	че Марк със своята жена,
	уви, за срам и за позор,
	е стигал често до раздор
	и щял да я убие даже.
2200		А пък сега ще ви разкажа
	как пред Тристан, със смут в душата,
		Изолда, легнала в тревата,
	се вайка: — Ех, какво направи,
2204	нещастнице? Та ти остави
	богатство и слуги в палата,
	за да живееш сред гората
	като последната слугиня.
2208	Кралица бях, сега — робиня…
	Честта и ранга си затрих,
	от билето когато пих
	при странстването по море.
2212	Ако дълга си по-добре
	бе изпълнявала Бранжиен,
	тя можеше поне на мен
	да ми напомни да не пия.
2216	Сега аз щях да съм с ония
	рояк госпожици придворни
	в покои пищни и просторни
	и сигурно на всяка бих
2220	намерила добър жених
	и бих ги задомила вече.
	На колко скръб ни ти обрече
	Бранжиен! Едва ли би могло
2224	да има по-голямо зло*…
	[* __Ст. 2224:__ Жалбите на Изолда са съзвучни на Тристановите. И нейната равносметка за любовта й с кралския племенник е нерадостна.]
	— Кралице, неразумни бяхме
	и младостта си пропиляхме —
	отвръща той. — Беда се случи…
2228	Кой би могъл да ни научи
	как да постигнем помирение
	и да получим опрощение?
	Дано пред Марк едно признание,
2232	че нито с думи, ни с деяние
	не сме засегнали честта му,
	го убеди, че има само
	приятелство помежду нас.
2236	Да дръзне рицар в този час
	(бил той в Дюрхам или в Лидан*)
	[* __Ст. 2237:__ Дюрхам — град в Северна Англия; Лидан — град в Южен Корнуел.]
	да претендира, че Тристан
	е Марк измамил, той тогава
2240	със меча ми ще се разправя.
	Ако на тебе Марк прости,
	тогава кралските врати
	биха могли да се отворят
2244	за мене също… Влязъл в двора,
	аз ще му служа в мир и в бой
	и воин по-безстрашен той
	не би могъл да си наеме.
2248	Но ако кралят теб приеме,
	а мен реши да ме отпрати,
	чак във Фризийските палати*
	[* __Ст. 2250:__ Фриз — вероятно става дума за Фрисланд в Шотландия.]
	ще се оттегля с Говернал.
2252	Бих и в Британия живял…
	Не бих желал, кралице моя,
	раздяла с тебе, ако тоя
	тормоз не бяхме преживели
2256	сред тези чужди нам предели.
	Къде ни любовта докара!
	Ако не беше таз отвара,
	ти щеше да си с Марк в палата
2260	щастлива, тачена, богата.
	Къде, Изолда, да вървим?
	— На Господ да благодарим,
	сеньор, че толкова държите
2264	с греха си да се разделите.
	Нали си спомняте Огрен,
	отшелника, и онзи ден,
	когато с проповеди свети
2268	и с най-приятелски съвети
	прие ни в своята обител.
	Да идем със души открити
	при него, мили, за съвет.
2272	Той ще ни каже ред по ред
	как със достойнство и със чест
	да заживеем в мир от днес.
		След всичко туй, с въздишка лека
2276	Тристан й отговорил: — Нека
	при него тази вечер идем
	или пък утре. Ще го видим,
	ще поговорим, за да можем
2280	в писмо до краля да изложим
	какво е нашето желание.
	— Едно-едничко упование
	за нас остава, мили мой:
2284	да молим Бога. Само той
	ще ни помогне в този час.
	И те поемат път тогаз
	накъм отшелника Огрен,
2288	откриват го задълбочен
	в това, което си чете.
		С поклон го поздравяват те,
	в параклиса ги той въвежда
2292	и свойски казва им: — Изглежда,
	че любовта, страдалци мили,
	отнема сетните ви сили
	и все така ще ви терзае.
2296	А колко би могло да трае
	това безумно изтезание?
	Дошъл е ден за разкаяние.
		Тристан отвръща му тогава:
2300	— Съдбата ни била такава…
	Таз лудост всеки ден и час
	от три години мъчи нас.
	Ако предложите решение
2304	да се постигне помирение
	между кралицата и краля,
	аз всичко мога да прежаля
	и да потърся препитание
2308	във Лонуа* или в Британия.
	[* __Ст. 2308:__ Според някои медиевисти (напр. Фердинан Ло) Лонуа (или Лотиан) е област в Шотландия. По-късни разкази за Тристан обаче сочат Лонуа като родно място на Тристан и го ситуират във френския полуостров Бретан.]
	Но ако вуйчо ми склони
	тук да дочакам старини,
	в небето се заклевам днес,
2312	че вечно ще му служа с чест,
	ще бъда верен и усърден…
	Велик е Марк, и милосърден.
	……………………………
2316	Аз вече всичко ви признах.
	Съвет ни дайте, отче скъпи,
	и според него ще постъпим.
		Какво се случва по-нататък:
2320	през плач кралицата, горката,
	застава мигом на колене
	и проговаря примирено:
	— О, отче, милост проявете
2324	към мен и с Марк ме помирете.
	От днес до сетния си час
	не бих си позволила аз
	подобна лудост. Туй обаче
2328	във случая съвсем не значи,
	че грижейки се за честта си,
	пожертвала бих любовта си.
	Аз все така ще го обичам;
2332	и без туй времето изтича
	и с него — нашето влечение*.
	[* __Ст. 2333:__ В този момент Изолда смята, че се е освободила от плътското влечение по Тристан, без да престава да го обича.]
		Огрен я слуша с умиление
	и се обръща пак към Бога:
2336	— Сполайти, Господи, че мога
	да чуя, може би накрая
	на дните си, как те се каят
	пред мен за сторения грях.
2340	И аз се моля зарад тях.
	Изолда, чуй ме, чуй, Тристан,
	отшелника: той е призван
	за вас днес всичко да направи,
2344	от лудостта да ви избави.
	Ако изпадне в грях веднъж
	една жена със някой мъж
	и след това се разделят
2348	със разкаяние, грехът
	от Бог ще бъде опростен.
	Тристан, вземи съвет от мен,
	Изолда, чуйте моя план,
2352	ще поизлъжем ний без свян,
	ако това ви оправдава
	и от позор ви отървава…
	И да си изкривим душите,
2356	нали смекчаваме бедите*.
	[* __Ст. 2356:__ Реакцията на отшелника Огрен свидетелства за своего рода макиавелизъм, бих казал дори за инакомислие, каквото се среща рядко у този вид персонажи. Първоначално той говори за покаяние и за измолване на Божията прошка. В това отношение Огрен постъпва според християнското учение, което намира израз в официалните решения на Латеранския църковен събор (1215). С него Църквата въвежда покаянието и изповядването — две верски практики, основаващи се на изострено индивидуално съзнание. Ала като заявява пред влюбените, че ще му се наложи „да поизлъже“, Огрен като че ли забравя догмата: лъжливото писмо, което той пише до Марк от името на Тристан, е израз не на покаяние, а на практицизъм.]
	Ще пратим в Лансиен послание
	до Марк; ще почнем с пожелание
	за много здраве и сполука.
2360	Ще пишем, че сега сте тука,
	в гората под заслон от клони,
	че ако Марк все пак е склонен
	кралицата да приюти
2364	и за греха да й прости,
	ти също би се върнал в двора,
	Тристан. И доблестните хора
	не ще говорят, че у вас
2368	е имало престъпна страст.
	Но ако Марк не убедиш,
	знай, на въжето ще висиш.
	Ако е нужно да се биеш,
2372	ти можеш всеки да надвиеш,
	затуй такъв съвет ти давам,
	той и на Марк честта спасява.
	Когато кралят заповяда
2376	да ви изпепелят на клада,
	джуджето, както е известно,
	не пожела да има честно
	и безпристрастно правосъдие.
2380	Но Бог решил бе с вас да бъде
	и от смъртта да ви избави
	(че ако той ви изостави,
	кой би протегнал вам ръка*?).
	[* __Ст. 2383:__ За разлика от много разкази и романи, спадащи към светската литература по онова време, където Бог, Богородица, Христос или някой светец вършат чудеса, в романа на Берул Божият промисъл е единствено предмет на интерпретации. Тъкмо това прави и Огрен.]
2384	Ти скочи в бездната така,
	че никъде, дори и в Рим,
	не ще намериш ни един
	на скок такъв да се реши.
2388	Страхът ли ти крила приши?
	Ти и Изолда отърва
	от явна смърт и след това
	подслон намерихте в гората.
2392	Ти беше я довел в палата
	при Марк за негова съпруга.
	Не вярвам твоята услуга
	да е потънала в забрава:
2396	добрите спомени остават
	(годежът стана в Лансиен).
	Било би подло, според мен,
	ако не беше й навреме
2400	помогнал… Ако Марк приеме
	това ви искрено признание,
	то нека стане достояние
	на мало и голямо в двора
2404	и нека Марк пред всички хора
	посрещне своята жена
	като кралица в таз страна.
	И ти тогава ще склониш
2408	на служба в двора да стоиш.
	Но ако Марк не е съгласен,
	тогава изходът е ясен:
	морето сам ще прекосиш,
2412	в друг двор ще се установиш,
	при някой друг достоен крал.
	— Съгласен съм, но бих желал,
	сеньор Огрен, да се добави
2416	и друго. Марк ме злепостави
	и иска моята глава.
	Как да му вярвам! Затова
	нека на оня __Кръст червен__,
2420	крал Марк да закачи за мен
	писмо и най-категорично
	да изрази какво той лично
	предвижда. И тогава само
2424	повярвал бих в готовността му
	да се сдобрим (днес Марк не бива
	да знае где се аз укривам).
	Печат ще сложа най-накрая
2428	и __Vale__* според обичая.
	[* __Ст. 2428:__ Vale (лат.) — „Бъди здрав!“]
		И без да губи миг, Огрен
	перо, мастило, пергамент
	веднага взема и съставя
2432	писмото. След това поставя
	печата, на Тристан го дава
	и казва: — Ето го. Остава
	добре да преценим сега
2436	кой да отиде на ръка
	на краля да го предостави…
	— С това аз мога да се справя.
	— Не, не! — Защо? Прекрасно знам
2440	по кой път стига се дотам.
	А докато се върна аз,
	Изолда нека бъде с вас.
	Изолда, щом стъмни се вън
2444	и Марк приготви се за сън,
	ще тръгна с Говернал на кон.
	Преди града се спуска склон;
	върху гористия превал
2448	ще спра, ще дам на Говернал
	жребеца си — да чака там,
	а аз пешком ще сляза сам.
		Така и сторили. Когато
2452	нощта прихлупила гората,
	поели двамата на път.
	Вървели, докато градът
	Лансин се малко провидял.
2456	Там спрял да чака Говернал,
	а пък Тристан сам продължил.
	Щом до палата приближил,
	избегнал стражата изкусно
2460	и в зейналия ров се спуснал,
	преминал бързо през портала
	и под прозореца на краля
	застанал и извикал тихо
2464	(че множество придворни биха
	излезли при по-силен глас):
	— Кой буди ме в тъй ранен час?
	Защо е толкова припрян?
2468	— Сир, името ми е Тристан.
	Дойдох с писмо до вас и ето:
	на рамката е писъмцето.
	Тук повече не ще остана…
2472		И по обратния път хванал.
	Но Марк извикал му веднага:
	— Недей, мой племеннико, бяга!
		Ала Тристан си продължил
2476	и не след дълго вече бил
	при Говернал, своя наставник,
	който очаквал го отдавна
	и рекъл му: — Какво направи?
2480	Да тръгваме, без да се бавим!
		И тръгнали, но не по преки,
	а по обходните пътеки,
	и при настъпващата вечер
2484	те приближавали се вече
	до ермитажа на Огрен.
	А през изминалия ден
	отшелникът все молел Бога
2488	Тристан и Говернал да могат
	по-скоро там да се завърнат…
	И се зарадвал, щом ги зърнал.
	А колко се безпокояла
2492	Изолда! Тя и миг не спряла
	сълзи да рони. Щом пристигат,
	накъм Тристан тя поглед вдига
	да разбере какво е сторил,
2496	дали със краля е говорил:
	— Тристан, любими мой, кажи ни
	пътуването как премина.
		Тристан подробно им разказал
2500	как там пристигнал и как влязъл
	и как на Марк писмото дал,
	как кралят с нищо не успял
	да го позадържи във двора.
2504	Огрен подел: — Ти, Боже, стори
	такава добрина. Сполай
	за всичко! Ти, младежо, знай,
	че скоро Марк писмо ще прати.
2508		Когато слязъл на земята,
	Тристан встрани лъка оставил
	и поприседнал… Оттогава
	в параклисчето на Огрен
2512	вест чакали те ден след ден.
		Марк капелана призовава,
	в ръцете му писмото дава,
	а той пък, щом печата сваля,
2516	открива, че Тристан до краля
	изпраща най-учтив привет,
	чете писмото ред по ред
	и цялото му съдържание
2520	на Марк предава*. Той с внимание
	[* __Ст. 2520:__ От гореказаното може да се съди, че Марк не знае да чете. През втората половина на ХІІ век, когато Берул пише своя роман, кралете в Западна Европа са, ако не особено образовани, то поне грамотни. Но доколкото тогавашната публика свързвала Марк, съвременник на Артур, с далечното минало (VІ век) — „епоха на мрака“ — не е учудващо един тогавашен владетел да не може да чете. Известно е например, че Карл Велики (VІІІ-ІX век) се научил да чете и пише едва четиридесетгодишен. Дотогава, пишат хронистите, кралят бил „идийота“, тоест човек „безбуквен“.]
	го слуша, радост го обзима,
	че със съпругата любима
	ще бъде пак. И най-напред
2524	събира кралския съвет,
	за да реши какво да стори:
	— Получих туй писмо, сеньори.
	Изслушайте го и тогава,
2528	както дългът ви повелява,
	кажете що да правя аз.
		Пръв взема думата Динас:
	— Сеньори, чуйте, разсъдете
2532	и мнението си кажете.
	Дадете ли добра идея,
	ще се съобразим със нея.
	Писмото току-що дошло е…
2536	Да чуем най-напред какво е
	конкретното му съдържание,
	а след надлежно тълкувание
	становището си кажете
2540	и смислен изход предложете,
	че необмисленото мнение
	ще е за краля оскърбление.
	Очаква той добър съвет
2544	от нас. — Бароните в ответ
	му рекли: — Прочети каквото
	написано е във писмото.
		С писмо в ръцете капеланът
2548	пред целия съвет застанал
	и почнал с нужното старание:
	— Ще ви помоля за внимание.
	Това писмо е от Тристан.
2552	На нашия съвет отбран
	той поздрави сърдечни праща.
	Но чуйте точно как подхваща:
	„Кралю мой, колко време мина
2556	откак ирландската княгиня
	Изолда стана ти жена?
	Аз бях във нейната страна,
	с меч остър дракона убих
2560	и двора им от зло спасих.
	Затуй и бях възнаграден:
	Изолда трябваше за мен
	да се сгоди. Но аз реших,
2564	че си по-подходящ жених
	и по-добре е да я вземеш
	ти за жена. Известно време
	живя в любов с Изолда ти.
2568	Ала интриги, клевети,
	кралю, отровиха ви дните.
	С меч ще втълпя на подлеците,
	че няма никаква вина
2572	към вас, сир, вашата жена.
	Кълна се, че до тоя ден
	не е тя имала към мен,
	ни аз към нея долна страст.
2576	Ако не вярвате, тогаз
	издайте против мен присъда:
	срещу бароните да бъда
	изправен, та със меч, пред двора,
2580	аз сам да излича позора.
	Кралю, ти беше разгневен
	и заповяда ведно с мен
	Изолда да гори на клада.
2584	Но Господ ни дари пощада:
	аз, вуйчо, скочих от скалата
	и си спасих така главата.
	И тя от смърт се отърва
2588	(хвала на Бога за това!).
	Кой би изтъкнал основание,
	кой би намерил оправдание,
	ако бе изгорена тя?
2592	Ти, сир, се съгласи сганта
	с Изолда да се забавлява.
	Аз длъжен бях да я избавя…
	И оттогава сме в гората.
2596	Ти разгласи навред в страната
	веднага да ни доведат,
	голяма клада да стъкмят,
	та в огъня да изгорим…
2600	Сир, със Изолда се сдобри
	и аз ще съм за своя крал
	най-преданият му васал.
	Не се ли съгласиш, тогава
2604	единствен изход ми остава:
	да ида в край отдалечен,
	отвъд морето, и за мен
	тук да не чуят нивга вест.
2608	Сир, обсъди въпроса днес
	с бароните… Не мога тая
	потискаща среда изтрая:
	ако се с теб не помирим,
2612	тогаз с Изолда ще вървим
	в Ирландия и по закон
	тя ще заеме своя трон.“
		И капеланът най-подир
2616	добавя: — Туй е всичко, сир.
	Които се били събрали
	при Марк, от чутото разбрали,
	че сигурно ще се наложи
2620	зарад Изолда (не дай Боже!)
	меч да кръстосат със Тристан.
	— Кралю, ти с нея си венчан —
	му рекли те. — Вземи я пак.
2624	Та само някакъв глупак
	могъл би да твърди, че тя
	ви е засегнала честта.
	А пък Тристан да заминава
2628	за Гавоа*, да проявява
	[* __Ст. 2628:__ Гълоуей, старо шотландско графство.]
	там храбростта си във войната
	с Шотландия. Едва когато
	със своя меч покаже той,
2632	че е наистина герой,
	обратно призови го ти.
	Но засега му извести
	с писмо веднага тук в палата
2636	той да ти доведе жената
	и тя при тебе да остане.
		И Марк отсякъл: — Капелане,
	веднага напиши писмото
2640	и му го изпрати, защото
	тъй бързо дните си отиват,
	а моята жена красива
	тъжи сега. В каква нерадост
2644	тя изживява свойта младост!
	Предай им поздрави от мен
	и там на оня __Кръст червен__
	сложи писмото! — Много точно
2648	изпълнил капеланът срочно
	повелята на своя крал.
		През тази нощ Тристан не спал:
	с писмо в ръка, по месечина,
2652	той Бялата поляна минал
	и го занесъл на Огрен.
	А той прочел го, впечатлен
	от благородството, което
2656	изпълвало на Марк сърцето:
	той, значи, смята за добре
	Изолда да си прибере.
	В писмото давал указание
2660	кога и как това да стане.
	От съпричастност обладан,
	Огрен окуражил Тристан:
	— Младежо, радвай се, защото
2664	Марк отговаря на писмото,
	че ще живее занапред
	с кралицата. Такъв съвет
	му дали неговите хора.
2668	Но теб той не приема в двора:
	в далечна някоя страна
	да си вървял и при война
	да подкрепиш друг някой крал.
2672	А след година-две той щял
	на тебе също да предложи
	да се завърнеш. Марк ще може
	при __Страшни брод__ подир два дена
2676		(и срещата е уточнена)
	Изолда да приеме. Там
	ще му я предадеш ти сам.
	Във отговора друго няма.
2680		Тристан възкликнал: — Ах, голяма
	тъга душата ми обзима!
	Раздяла ни грози, любима,
	но тъй съдбата е решила.
2684	Не ще забравя нивга, мила,
	как страда ти заради мен,
	затуй кълна се в този ден,
	че и при мир и при война,
2688	в която и да съм страна,
	от мен ще получаваш вест.
	И аз не ще съм тъй злочест,
	ако, каквото и да правиш,
2692	любимия си не забравиш,
	ако и ти писма ми пишеш.
		Изолда тягостно въздиша:
	— О, чуй молбата ми, любими,
2696	като заложник остави ми
	в палата кучето Хюсден.
	Когато бъде то до мен,
	за тебе ще си мисля аз
2700	и всеки мой печален час
	в час радостен ще се превръща.
	Аз кучето ти ще обгръщам
	с такива грижи и внимание,
2704	каквито никое създание
	до днешен ден не е познало;
	на него ще отдам изцяло
	най-свидното си в този свят*…
	[* __Ст. 2707:__ Изолда иска при себе си Хюсден като заместител на Тристан. Относно символизма на кучето като двойник на героя вж. бел. към ст. 1636. Вж. също ст. 2783–2786.]
2708	Вземи тоз пръстен със печат
	и непрестанно го носи,
	ръката ти за да краси.
	Ако вестител пратиш, нека
2712	покаже го, та на човека
	веднага вяра да му хвана.
	И нито кралската забрана,
	ни волята на други хора
2716	тогаз не ще ме спрат да сторя
	каквото той ми повели,
	без притеснение дали
	не се на укори излагам,
2720	щом туй честта ми не засяга.
	Тристан, аз много те обичам
	и в нашата любов се вричам.
	Ще ми оставиш ли Хюсден?
2724	— Да, мила. Туй ще е от мен
	за обичта ни скъп залог.
	И нека да ни пази Бог!
	А пък кралицата добавя:
2728	— Щом мой ще е Хюсден, тогава
	твой нека бъде моят пръстен!
	Изолда сваля го чевръсто
	и го на пръста му надява;
2732	и толкоз хубаво им става,
	че се целуват един друг.
		А в този миг Огрен оттук
	отива в Мон* — прекрасен град,
	[* __Ст. 2735:__ Монт Сейнт Майкъл в Корнуел. Тамошният манастир бил подразделение на прочутото абатство Мон Сен-Мишел в Нормандия.]
2736	на стоки разни пребогат.
	Оттам купува облекло,
	каквото рядко би могло
	да се намери: кожи ценни,
2740	бельо, копринени премени,
	обувки, шапка, ръкавици…
	Жребец със златна амуниция
	намира за Изолда той
2744	и всички стоки плаща в брой.
		Цял Корнуел е известе`н,
	че Марк в уречения ден
	с Изолда ще се помирява
2748	и че при Страшни брод ще става
	сдобряването със жена му.
	А благородниците само
	туй чакат: те на тържеството
2752	се стягат да вървят, защото
	Изолда тачат и обичат.
	И всички почват да се стичат
	към Страшни брод. Със изключение
2756	на тримата: тях изкупление,
	заслужено, не ги подмина:
	един от тях от лък загина,
	а другите двамина бяха
2760	с меч повалени и умряха;
	дори пазачът не избяга
	от свойта смърт: с една тояга
	от Перинис след кратък бой
2764	сред храстите убит бе той.
	Тъй Бог реши да отмъсти
	на четирима подлеци*…
	[* __Ст. 2766:__ Този вид авторски анонси на бъдещи събития са типични по-скоро за епопеята, отколкото за романа. В епопеята те се обясняват с това, че епическият сюжет възпява познати на всички събития и от публиката се иска просто да ги съпреживява, докато романната интрига е изградена на принципа на непознатата развръзка, който поддържа интереса на слушателя/читателя. Фактът, че авторската прогноза не се сбъдва както е обявена, може да се тълкува от различни гледни точки. Ще се огранича с едно жанрово съображение: натоварен с романна функция, епическият прийом анонс (или т.нар. „пролепса“), е подвеждащ: съспенсът, предпоставка за интереса на публиката на романа, продължава.]
		Така, в уречения ден,
2768	от свитата си придружен,
	на кон пристига Марк, напет,
	а по поляната навред
	се виждат шатрите просторни
2772	на всички негови придворни:
	за всекиго там място има.
		Тристан със своята любима
	към шатрите се приближава
2776	и лесно краля разпознава.
	Понеже той изпитва страх,
	че Марк за сторения грях
	дори да го убие може,
2780	желязна ризница е сложил
	под дрехите — да го предпазва.
	Той пътьом на Изолда казва:
	— Кралице, давам ви Хюсден.
2784	Обичайте го, както мен,
	и непрестанно се грижете
	за него… Ах, Изолда, ето
	Марк и придворните барони,
2788	и рицари, и много воини.
	След малко ще се приближим
	и няма как да продължим
	да разговаряме така.
2792	Затуй ви казвам отсега:
	щом вест ви пратя, ще ви моля
	да действате по мойта воля.
	— Тристан, аз вярвам в любовта ви.
2796	Но ако някой се представи
	и пръстена не ми покаже,
	тогаз, каквото ще да каже,
	аз няма да му хвана вяра.
2800	А пръстенът ще ме накара,
	каквото и да се изправи
	пред мен (дори стени най-здрави),
	да сторя онова, което
2804	поискало ти е сърцето.
	— Да ти помага Бог! — отвръща
	Тристан и нежно я прегръща.
	А тя подхваща пак с копнеж:
2808	— Ти*, мили, ще ме предадеш
	[* __Ст. 2808:__ В този диалог Тристан и Изолда минават свободно и без видима причина от „ти“ на „вие“ и обратно. Тази свобода е често срещана практика в литературата по онова време, когато правила за „ти“ — и „вие“-формите още не съществуват.]
	след мъничко на Марк в ръцете:
	тъй на отшелника съветът
	(комуто дълги дни желая)
2812	ще се осъществи накрая.
	Но за едно те моля аз,
	стой в кралството до онзи час,
	когато ще се разбере
2816	дали достатъчно добре
	държи се кралят спрямо мен.
	Любими, в този тъжен ден,
	когато ида във палата
2820	при Марк, ти се върни в гората
	при горския пазач Ори.
	Спомни си нощите добри,
	когато двамата там спахме,
2824	и колко с теб щастливи бяхме*!
	[* __Ст. 2824:__ До този момент разказът не е споменавал за въпросния Ори.]
	Дано се всичко нареди
	така добре като преди!
	За тримата злодеи знай,
2828	че чака ги заслужен край —
	три трупа на земята прашна…
	Какво, че гледката е страшна,
	те трябва в ада горят!
2832	Ти при Ори във онзи кът
	ще имаш най-добър подслон.
	Ще идва Перинис на кон
	от мене вести да ти носи.
2836	Любими мой Тристан, дано си
	навек под божия закрила!
	— Не се боя от нищо, мила.
	Но ако някой теб обиди,
2840	`той няма светъл ден да види.
	— Благодаря ти за това,
	Тристан, От твоите слова
	ми става леко на душата.
2844		Промушвайки се през тълпата,
	те приближават се до краля;
	Марк пръв напредва, без да сваля
	надменния си взор, познат
2848	на всички в двора. Изотзад
	е сенешалът от Динан.
		А междувременно Тристан,
	повел Изолдиния кон,
2852	пред Марк застава и с поклон
	му казва: — Връщам ти жената,
	кралю. Едва ли във страната
	по-доблестна съпруга има.
2856	Тя е едно неоценимо
	богатство. Разреши ми, сир,
	с меч да докажа най-подир
	пред твоя двор, че между мене
2860	и нея нищо непочтено
	не се е случило до днес.
	Кралю, кълна се в свойта чест,
	че някой ни наклевети
2864	и на лъжи повярва ти.
	Ако се проваля, на клада!
	Но прав ли съм, глави ще падат.
	Кралю, при теб ли да остана
2868	или към Лонуа да хвана?
		Баронът от Линколн, Андре*,
	[* __Ст. 2869:__ Тук Андре не проявява враждебно чувство към Тристан. Впоследствие придружава Изолда, за да я следи (ст. 3875–3880). В края на фрагмента от романа на Берул Тристан се сражава срещу Андре (който не познава своя нападател) и го ранява (ст. 4035–4041).]
	на краля казва: — По-добре
	ти в двора да го задържиш:
2872	така врага си ще страшиш.
		Не е Марк вече непреклонен,
	от неговия гняв и помен
	не е останал. Марк тогава
2876	Изолда при Динас оставя,
	с Тристан се след това отделя
	и нещо важно му споделя.
	А сенешалът е известен
2880	като достоен, искрен, честен.
	Той отзовава се веднага
	и на кралицата помага,
	за да свали от своя стан
2884	тя своя шал златотъкан.
	Под него туника красива
	отчасти роклята й скрива,
	а наметало — в сърма, в злато —
2888	стои й сякаш е излято
	(Огрен съвсем не чувства жал,
	че толкова пари е дал).
	Динас ту в русите коси,
2892	ту в светлосивите очи
	заглежда се и се шегува.
	Но от това пък негодуват
	бароните проклети (нека
2896	измъчва ги съдба нелека!).
	Те казват му: — Кралю, в измяна
	Изолда бе заподозряна.
	Отстъпите ли този път
2900	и те отново се сберат,
	това ще бъде поощрение
	за стореното прегрешение.
	Той трябва да върви в чужбина.
2904	И ако до една година
	Изолдиното поведение
	не породи у вас съмнение,
	едва тогава го върнете.
2908	— Ще следвам вашите съвети,
	да казва кой каквото ще.
		Когато известяват те
	Тристан какво е Марк решил,
2912	той на Изолда с поглед мил
	прощални думи проговаря.
	А тя мълчи, от срам изгаря
	в това враждебно обкръжение.
2916	Каква тъга, какво мъчение!
	Тристан потегля… Марк го пита
	в кои предели ще се скита
	и му предлага най-богато
2920	да го дари с пари и злато.
	— Сантим дори не бих приел
	от теб, кралю на Корнуел, —
	отвръща му Тристан тогава. —
2924	При крал воюващ заминавам —
	на него само ще разчитам.
		И Марк със цялата си свита
	Тристан изпраща до морето…
2928	Кралицата със скръб в сърцето,
	не мръдва, с поглед в него взрян.
	Щом изпращачите с Тристан
	един след друг си сбогом вземат,
2932	обратно всички път поемат.
	Последен на брега остава
	Динас — той много настоява
	Тристан в дома му да гостува.
2936	Когато вече се сбогуват,
	Тристан му казва: — Ех, Динас,
	настана за раздяла час.
	Ти знаеш по каква причина
2940	оттук аз трябва да замина.
	Ако изпратя Говернал
	с молба до тебе, бих желал
	да я изпълниш безусловно.
2944		И те със преданост съдбовна
	прегръщат се и клетва дават,
	каквото занапред да става,
	на клетвата си да държат,
2948	тъй както иска го дългът.
	Тъй твърдо и пред своя крал
	не бил се никога държал
	Динас… Обзети от тъга,
2952	си тръгват двамата сега.
		В едно стърнище край шубрака
	Марк спрял се е Динас да чака.
	Бароните си заминават,
2956	но край града се появяват
	тълпи: мъже, жени, деца
	отиват с грейнали лица
	Изолда и Тристан да срещнат.
2960	Отново в мъка безутешна
	едни изпадат, щом узнават
	вестта, че той си заминава.
		Все пак ликува мнозинството,
2964	камбаните ехтят, защото
	Изолда в двора се завръща.
	И всеки зид, и всяка къща
	блести в копринена премяна,
2968	а улицата е застлана
	с цветя уханни, с клонки свежи*.
	[* __Ст. 2969:__ Улиците били застилани с цветя и клонки при тържествените кралски посещения в някой град. Така описва и Матей влизането на Иисус в Йерусалим (_Матей_, ХХІ, 8–9).]
	И тръгва празничен кортежът
	към църквата „Свети Самсон“*.
	[* __Ст. 2971:__ Енорийската черква Свети Самсон в Лансиен, Корнуел, е съществувала.]
2972	Един ли граф или барон
	с възторг в кралицата се взира.
	Представителите на клира
	в епитрахили и стихари
2976	се надпреварват кой ще свари
	да я приветства като мине.
	А тя, в одежди тъмносини,
	от коня грациозно слиза
2980	и с другите във храма влиза.
	Епископът се появява,
	ръка вежливо й подава,
	дължима почит й отрежда
2984	и до олтара я отвежда.
	Динас пред другите застава
	и на Изолда плат подава
	(сто марки сребърни той чини
2988	и свети, сякаш че рубини
	блестят на златна диадема).
	Изолда царствено го взема
	и на олтара го поставя;
2992	от него после ще направят
	епитрахил — той ще се пази
	в съкровищницата за празник.
	В „Свети Самсон“ той все така
2996	използва се и досега.
	След тази празнична визита
	Марк с цялата си вярна свита
	с Изолда влиза във палата —
3000	там, на трапезата богата,
	в чест на Изолда да празнуват
	и до насита да пируват.
	След сватбеното тържество
3004	такова пищно пиршество
	едва ли някой бил видял.
	Марк за сто крепостни издал
	декрет да ги освободят
3008	и в рицарство да посветят
	надлежно двадесет момчета.
		А пък сега ще разберете
	какво Тристан в момента прави.
3012	Преминал хълми и морави,
	той сред вековните гори
	намира горския Ори;
	там в избата е настанен
3016	и е на топло приютен.
	Ори е ревностен ловец —
	той носи вкъщи ту сърнец,
	ту лопатар или глиган,
3020	ту заек див или фазан,
	и много е щастлив, че може
	храна на госта да предложи.
	А и Изолда доста често
3024	по Перинис му праща вести.
	Така приятни дни Тристан
	ведно с Ори прекарва там —
	в самотната обител, дето
3028	любов възражда му сърцето,
	далече от сплетните в двора.
		Сега пък чуйте ме, сеньори,
	за подлеците що ще кажа
3032	(дано ги Господ Бог накаже,
	защото тяхна е вината,
	че Марк прогони от палата
	Тристан!). И месец не изтекъл
3036	от приема и Марк си рекъл
	да иде с тримата на лов.
	Той спрял в степта край плитък ров,
	обходил с взор околността
3040	и забелязал пепелта
	от огън, току-що изгаснал.
	И тъкмо Марк се бил захласнал
	по кучешкия лай, когато
3044	онез злосторници познати
	го заговарят: — Сир, кажете
	как можете да разберете
	дали любовница била е
3048	Изолда на Тристан? Кой знае
	що имало е между тях?
	Та тя слуха за сторен грях
	не е отрекла никой път.
3052	А пък бароните държат
	да знаят истината, сир.
	Изолда трябва най-подир
	в съда тоз случай да изложи.
3056	Щом легне в брачното ви ложе,
	кажете й, че го дължи
	на двора. Ако възрази,
	ще значи, че не заслужава
3060	тя в кралството ви да остава.
		Тук кралят се ядосал много:
	— Сеньори, няма ли, за Бога,
	най-сетне с клюките да спрете?
3064	Я без увъртане кажете
	каква ви е сега целта.
	Държите, очевидно, тя
	в Ирландия да се завърне.
3068	Нима Тристан не се обърна
	към вас, заставайки в защита
	на честността й. Кой опита
	в двубой да го опровергае?
3072	Заради вас Тристан сега е
	извън страната, в кралство друго.
	Нима и своята съпруга
	от двора трябва да изгоня?
3076	Сто сопи заслужава оня,
	в когото зрее този план.
	Ще бъде остро порицан
	(кълна се и в свети Етиен*)
	[* __Ст. 3079:__ Марк се позовава на популярния великомъченик Етиен (Стефан) вероятно и от съчувствие към Тристан и Изолда, които бароните продължават да подозират. Разбира се, зад подобен намек за мъченичество на Тристан и Изолда прозира нескритата симпатия на Берул към влюбените.]
3080	тоз, у когото някой ден
	разкрия замисли престъпни.
	Тристан навярно зле постъпи.
	Но той е силен. Престанете
3084	да се заяждате! Свидетел
	ми е свети Тремор*, че аз
	[* __Ст. 3085:__ Свети Тремор от Карекс (в западната част на континентална Бретан, днешно Финистер). Името на светеца съвпада с латинската дума tremor (страх) и е в съзвучие със заплашителния тон на Марк.]
	във вторник — утре — в ранен час
	Тристан ще ви докарам тук.
3088		Туй стряска ги, но изход друг
	не виждат те, освен веднага
	по домовете си да бягат.
	— Дано се в ада провалите,
3092	защото само ни срамите —
	им казва кралят разгневен. —
	Горко ви! Още този ден
	вест ще му пратя да се връща.
3096		Объркани, те се обръщат
	назад и бързат да се махнат:
	„Провал ни чака. Марк е смахнат.
	Напук на клетви и закани
3100	Тристан в палата ще остане.
	А той, научи ли къде е
	някой от нас, с меч ще пролее
	кръвта му… Нека пак вървим
3104	при краля да го уверим
	че го оставяме на мира.“
		Те не след дълго го намират
	и заговарят го, но всуе…
3108	Не иска нищо Марк да чуе.
	Ех, ако можеше в затвора
	да прати тези подли хора!
	— Послушай, сир, — подемат те. —
3112	гневът ти срещу нас расте,
	а ние за честта ти бдим.
	Нали наш дълг неотменим
	е да ти даваме съвети.
3116	Но те, уви, не са приети…
	Дано накаже Господ всеки
	твой враг с възмездие навеки!
	А ние, твоите васали,
3120	кога сме ти съвет лош дали?
	Щом в нас не вярваш, ще мълчим,
	не искаме да те гневим.
		На своето седло облегнат,
3124	Марк доизслушва ги, засегнат,
	а после казва: — Не приемам
	тъй да представяте проблема.
	Тристан излезе с предложение
3128	с меч да се търси разрешение.
	На вас това не се понрави.
	Сега не искам помощта ви,
	не смятам с вас да влизам в спор;
3132	махнете се от моя двор.
	Кълна се и в свети Андрей,
	че действате като злодеи:
	нанесохте ми тежка рана
3136	в сърцето: тя не ще престане
	да ме боли поне година.
	Заради вас сега в чужбина
	е племенникът ми Тристан.
3140		Бароните (Деноалан
	и Ганелон, и Годоин*)
	[* __Ст. 3141:__ Това е първото поименно назоваване на тримата барони. Досега Берул си е служил по техен адрес главно с епитета „измамници“ (felons) (вж. бел. към ст. 26). От трите имена единствено това на Ганелон е семантизирано като прозвище: така се казва предателят от Песен за _Роланд_. За отбелязване е също, че в оригинала прилагателното felon предхожда назоваването на тримата по име и се повтаря непосредствено след това. Въпросното прилагателно е истинският идентификатор на този групов персонаж. Именуването на тримата барони не ги индивидуализира, нито ги представя в нова светлина.]
	издигат глас като един,
	но кралят не обелва зъб
3144	и мигом им обръща гръб.
	Отново в плен на злоба дива
	те в замъците си отиват,
	решени да му отмъстят.
3148		Марк не дочаква този път
	ни кучета, нито викачи.
	Щом стига Тинтагел*, той скача
	[* __Ст. 3150:__ Тинтагел, където Марк има резиденция, е разположен в Северозападен Корнуел. Преди това Марк пребивава в Лансиен (ст. 2455). Разказът не обяснява обстоятелствата по тази смяна на престолнините.]
	от коня си и се промъква
3152	незабелязан. Тъкмо мръква,
	когато в своите покои
	с меч при Изолда влиза той.
	Изолда, в пълна изненада,
3156	на колене пред краля пада,
	но той отново я изправя.
	А тя поклон дълбок му прави,
	но вижда го объркан, мрачен
3160	и без ескорт. „Нима туй значи,
	че е заловен моят мил?“ —
	се пита тя със вид унил.
	Кръвта нахлува й в лицето,
3164	страхът смразява й сърцето
	и тя припада смъртно бледа
	в прегръдката му. Марк я гледа,
	целува я и пита: — Ах,
3168	какво ти е? — Изпитвам страх.
	— Не бой се! — Тя се посвестява
	от чутото и промълвява:
	— Кралю, личи по твоя вид,
3172	че на ловците си сърдит.
	Заради лов човек не бива
	да се ядосва и унива.
		Марк със усмивка и отвръща,
3176	а после нежно я прегръща
	и казва: — Мила, в двора има
	от доста дълго време трима
	барони подли: те целят
3180	все с нещо да ми навредят:
	на щастието ми посягат.
	Аз трябва, както се полага,
	да ги разоблича, защото
3184	дори да ги изгоня, злото
	се е загнездило у тях;
	от никого те нямат страх.
	И тъй като аз все им правя
3188	отстъпки, те не ме оставят
	на мира. Явно никой път
	те няма да се променят.
	Нали със думи заядливи,
3192	с лъжи, с постъпки нечестиви,
	уви, тез недостойни хора
	подведоха ме и от двора
	аз своя племенник Тристан
3196	прогоних и сега презрян
	той скита по земи далечни.
	От техните интриги вечни
	омръзна ми и съм решен
3200	Тристан да отмъсти за мен.
		Щом чува тя това признание,
	за миг обзема я желание
	открито да му отговори,
3204	ала не смее да го стори.
	Разсъдъкът й я предпазва:
	не бива всичко да му казва.
	И тя мълви: „О, небеса,
3208	и тука стават чудеса,
	щом кралят е обзет от яд
	към подлеците в тоз палат.“
		А после с Марк споделя: — Чух,
3212	че носи се за мен лош слух.
	Да ме погубят ли целят?
	Дано се в ада провалят,
	щом все ме карат да треперя!
3216	В теб само мога да намеря
	подкрепа. — Да, кралице, има
	между бароните ми трима,
	които са предубедени
3220	и срещу теб са настървени.
	— Защо? — Защото те държат
	да чуят дворът и градът
	от теб надлежно обяснение
3224	за стореното прегрешение
	с Тристан. — А ако го направя?
	— Аз предполагам, че тогава…
	— Сир, ще го сторя — Но кога?
3228	Защо не още днес? Сега?
	— За толкова къс срок не мога.
	— Достатъчен е. — Сир, за Бога,
	разчитам на съвет от вас.
3232	Та те на мира нито час
	не ме оставят! Аз не знам
	какви мотиви да им дам.
	Ако пред цялата страна
3236	отхвърля своята вина,
	ще минат дни и с настървение
	те пак ще искат обяснение.
	Кралю, та в целия палат
3240	аз нямам ни един познат,
	на който мога да разчитам.
	Кого да моля за защита?
	Надявам се, кралю, все пак
3244	да мога да узная как
	от тази трудност да изляза,
	пък кой каквото ще да казва.
	И да застана пред закона,
3248	и клетва да им дам съм склонна,
	аз всичко мога да направя…
	Те нека само срок поставят.
	Ала в уречения ден
3252	ще дойде крал Артур при мен
	със свитата си. Щом и тях
	аз убедя, че нямам грях,
	клеветниците ми тогава
3256	ще се натъкнат на разправа
	с присъстващите там барони
	от Корнуел и от Саксония.
	Пристигнат ли Артур, Жирфле,
3260	Говен и сенешалът Ке,
	и сто най-предани васали,
	те биха всекиму предали
	каква е истината, даже
3264	да трябва с меч да се докаже.
		Кралю, държа пред чужденците
	клеветниците и лъжците
	от Корнуел да се явят.
3268	Да бъде известе`н градът,
	че на уречената дата
	ще трябва бедни и богати
	да са на Бялата поляна.
3272	Ако на твоята покана
	не могат да се отзоват,
	тогава нека ги лишат
	от туй, което притежават.
3276	А лично аз не се съмнявам,
	че крал Артур, щом вест получи
	от мен, каквото да се случи,
	ще дойде. Знам предаността му.
3280		След тези думи кралят само
	й заявил: — Ти имаш право.
	Веднага се разпространява
	вест, че събитията щели
3284	да станат в срок от две недели.
	И до бароните тя стига
	и задоволство се надига
	в душите им… Но те не знаят
3288	какъв ще бъде всъщност краят.
		И както искала, тъй става:
	кралицата не закъснява
	чрез Перинис и до Тристан
3292	да прати вест за своя план:
	— Кажи му с колко много мъка
	аз преживявам таз разлъка
	с увереност, че само той
3296	с любов предишния покой
	ще ми възвърне пак в душата.
	Той бил е на височината
	при моста с дървения свод
3300	край блатото при Кални брод.
	Настъпи ли денят уречен,
	като прокажен преоблечен,
	Тристан да иде и застане
3304	там (в близост с Бялата поляна),
	в едната си ръка с тояжка,
	а пък във другата със чашка,
	за да събира милостиня.
3308	Той ще получи от мнозина
	монети сребърни и златни
	и ще ми ги даде, когато
	се срещнем в някой таен кът.
3312		Перинис, както всеки път,
	приел заръката с готовност.
	Когато слънцето отново
	заслизало по небосвода,
3316	Перинис вече бил пребродил
	гората гъста и по мрак
	навлязъл в онзи храсталак,
	където тих подслон намерил
3320	Тристан. В момента той вечерял
	и като забелязал госта
	да идва, се зарадвал доста,
	защото знаел, че ще има
3324	вест от кралицата любима.
	Перинис точно му предал
	молбата и Тристан разбрал
	какво се иска. Той навел
3328	главата си и се заклел
	и в Господа и във светците,
	че много скоро подлеците
	с главите си ще се простят
3332	или на клони ще висят.
	— Ти на кралицата кажи
	за прежното да не тъжи,
	да има пълна вяра в мен,
3336	че аз в уречения ден,
	където трябва, ще отида,
	че тялото ми не ще види
	вода, дордето с меч в ръката
3340	не отмъстя за теглилата,
	от подлеците причинени.
	Каквото в случая от мене
	зависи, аз ще го направя,
3344	та при процеса с чест и слава
	да се измъкне тя, дай Боже.
	Кажи й да не се тревожи:
	аз като просяк ще приседна
3348	при Кални брод и ще протегна
	ръката си за милостиня.
	Край мене крал Артур ще мине
	и лептата му ще получа.
3352	Държа Изолда да научи,
	че ще изпълня този план —
	с решимост казва му Тристан.
	— Подробно всичко ще представя —
3356	отвръща пажът и добавя,
	излизайки по стъпалата:
	— Ще ида при Артур в палата
	да му предам на този ден
3360	и той да иде, придружен
	от най-отбраната си свита:
	онез сто рицари, които
	свидетели ще се явят,
3364	щом подлеците се решат
	кралицата пак да излагат.
	— Върви и Бог да ти помага!
		Перинис яхва своя кон
3368	и наближава Карлион*
	[* __Ст. 3368:__ Карлион — град в Южен Уелс. Сноудон е друго селище в Уелс с резиденция на Артур (ст. 3375).]
	след дългия и труден път
	(ако изпълнен е дългът,
	той ще получи неизбежно
3372	възнаграждение надлежно).
	Там пажът с питане разбира,
	че кралят вече се намира
	във Сноудон. Един пастир
3376	му обяснява: — Слушай, сир,
	той с рицари със войнска слава
	край кръгла маса заседава
	(като света се тя върти*);
	[* __Ст. 3379:__ Пръв нормандският писател Вас въвежда в _Роман за Брут_ (1155) мотива за Кръглата маса. Берул я уподобява със Земята. Сравнението се среща в по-разгърнат вид и в други романи (например в _Търсенето на Светия Граал_, 1225–1230), които описват двора на Артур като център на световната цивилизация.]
3380	там можеш да го видиш ти.
	— Ще продължа натам тогава.
		Щом до двореца приближава,
	от своя кон Перинис слиза
3384	и при събралите се влиза.
	Един от тях го забелязва
	и тутакси на краля казва,
	че рицар млад за него пита.
3388	Под погледа на тази свита,
	която вече заседава,
	най-чинно Перинис застава
	и казва: — Нека Бог да пази
3392	от зло и крал Артур, и тази
	дружина най-благочестива.
	Аз от кралицата красива
	Изолда поздрав ви предавам…
3396		Артур отвръща му тогава:
	— За думите, които чух,
	благодаря. Светият дух
	дано да й вовек помага,
3400	а и на тебе, момко драги!
	Сега пред всички свои хора
	те уверявам, че ще сторя
	това, което иска тя.
3404	А тебе ще те посветя
	във рицарство, затуй че днес
	ми носиш много важна вест
	от най-красивата жена,
3408	каквато в никоя страна
	не срещнах — и в Тудела* даже.
	[* __Ст. 3409:__ Тудела — град в Испания на брега на р. Ебро.]
	Дойдох във двора, за да кажа
	вест много важна според мен
3412	на вас, кралю, на сир Говен
	и на бароните. Те знаят,
	че днес кралицата и кралят
	живеят вече в мир: пред взора
3416	на дворцови и други хора
	те стигнаха до помирение…
	Тристан направи предложение
	да бъде на дуел решено
3420	дали достатъчно почтена
	била е нашата кралица.
	Но никой благороден рицар
	не щя с Тристан да се сражава.
3424	А някои пък настояват
	Изолда лично оправдание
	да каже на всеослушание.
	Но в двора близки няма тя…
3428	А кой новак без помощта
	на друг би плувал във водата?
	Откакто аз стоя в палата,
	се уверих, за съжаление,
3432	че кралят няма свое мнение
	и се от другите влияе*.
	[* __Ст. 3433:__ Перинис не се ограничава с ролята си на пратеник на Изолда. Той коментира една страна от характера на Марк, за която никой досега не е говорил публично. Нерешителността на краля, неспособността му да прозре сам истината за Изолда и Тристан го тласкат от една крайност към друга. Берул не описва вътрешния мир на Марк, което неминуемо би разкрило дълбокия трагизъм на персонажа. В този роман колебливостта на Марк поражда най-вече резки обрати в повествованието, изградено на редуващи се конфликти и помирения между антагонистите.]
	Затуй кралицата желае
	да сте в уречения ден
3436	на Страшни брод, обиколен
	от най-заслужилите в двора
	и от стотина ваши хора.
	Когато тя се оправдае
3440	пред вас, от всеки ще се знае,
	че вие ще я защитите,
	при нужда, срещу подлеците.
		При тези думи кой от жал
3444	не би дори сълзи пролял?
	Там всички, от тъга обзети,
	си казват: „Колко са проклети!
	Защо Изолда злепоставят?
3448	Защо ли кралят се поддава
	на клюките им, а Тристан е
	прокудил да стои в изгнание?
	Дано рай божи да не види
3452	тоз, който не склони да иде,
	без силите си да скъпи,
	кралицата да подкрепи,
	ако Артур го призове!“*
	[* __Ст. 3455:__ И в двора на Марк, и в двора на Артур народът съчувства неизменно на Тристан и Изолда. Като разказвач с постоянно присъствие в повествованието Берул симпатизира открито на влюбените и цели да изгради подобно отношение и у читателя/слушателя. В този смисъл колективният образ на народа е звено и между разказвача и публиката, и в същото време техен аналог.]
3456		Пръв взема думата Говен:
	— Ах, вуйчо, нека с ваше знание
	предвиденото изпитание
	завърши зле за подлеците!
3460	И Ганелон ще различите
	сред тях… Преди години той
	със мен посмя да води бой,
	но аз го проснах на земята:
3464	та с него станахме познати
	благодарение на меча.
	Ако се пак пред мен изпречи,
	ще го сразя и на въжето
3468	ще го обеся… След което
	защо Тристан да се явява?
		Жирфле на свой ред продължава:
	— Кралю, те всички до един
3472	презират я: и Годоин,
	и Ганелон и Деноалан.
	Дано, от Господа презрян,
	за цял живот да полудея,
3476	ако при схватка не успея
	с меч Годоин да съсека.
	Аз даже ще се отрека,
	когато с дамите общувам,
3480	разнежено да им целувам
	брадичките сегиз-тогиз.
		При тези думи Перинис
	поклон му прави. А Евен,
3484	синът на Динас, разгневен,
	подема с непресторен яд:
	— Деноалан ми е познат;
	той куп лъжи ще съчини
3488	с цел някого да обвини
	пред Марк, но аз прекрасно зная
	с какво да го опровергая:
	заклевам се в закон и вяра,
3492	че ако някъде го сваря,
	от меча ми ще си пострада.
	На подлеците тъй се пада.
	Как краля ще превръщат те
3496	в играчка в своите ръце*!
	[* __Ст. 3496:__ Изявленията на Говен, Жирфле и Евен са пример за словесно предизвикателство, което традиционно предхожда битката или двубоя. Този типично епически похват подсказва, че подвигът задължително протича в две фази — на словото и на физическата сила.]
		Тук Перинис добавя: — Сир,
	за подлеците най-подир
	дойде решителният час.
3500	Доколкото аз знам, при вас
	престъпниците получават
	това, което заслужават.
		Артур отвръща, поласкан:
3504	— На рицарите в моя стан,
	младежо, този дълг се пада.
	Върви да ти дадат обяда. —
	И с по-настойчив глас добавя:
3508	— На всеки рицар се вменява
	(тук думата ми е закон!)
	да е с добре нахранен кон,
	да бъде с лъснати доспехи,
3512	да сложи подходящи дрехи,
	за да се появи пред тази,
	която (Господ да я пази!)
	такава важна вест ни прати.
3516	И знайте, че ще си изпати
	тоз, в който видя колебание.
		И дворът пламва от желание
	да свърши драмата веднага…
3520	А Перинис се вече стяга
	да си върви… Артур държи
	за малко да го придружи
	и яхва Паселанд припряно,
3524	защото важно е отрано
	добре да се предвиди кой е
	най-годен с копието свое
	да влезе в схватката фатална
3528	за дамата многострадална.
	Артур на Перинис предлага
	за рицарството да се стяга,
	ала младежът заявява,
3532	че има време дотогава.
	Дордето заедно вървели,
	Артур и Перинис не спрели
	и миг кралицата да хвалят.
3536	В момента на раздяла кралят
	заръчал: — Бързо си върви,
	приятелю, и поздрави
	кралицата още сега
3540	от предания й слуга.
	Кажи й, че без опасение
	Артур за нейното спасение
	на всяка стъпка е решен.
3544	Не ще забравя как тя мен
	спаси… Спомни й за стрелата,
	която се заби в гредата*!…
	[* __Ст. 3546:__ Някои критици долавят в думите на Артур споменаване на епизод, описан от Айлхарт фон Оберг. Не откривам подобен епизод в романа на немския разказвач. Макар че Берул очевидно има предвид друга версия, ние не знаем коя е тя.]
	Аз вярвам, че и тя самата
3548	ще сподели с вас как нещата
	се бяха случили тогаз.
	— Кралю, тъй ще постъпя аз.
		Тук двамата се разделили,
3552	след като всичко уточнили.
	Перинис бързал да се върне
	със чувството за дълг изпълнен
	и на Изолда той по ред
3556	разказал как е бил приет
	от крал Артур и от Тристан.

	А тази нощ Марк бил в Лидан —
	след пълнолунието още
3560	не минали и десет нощи.
		И ето, че денят уречен
	за срещата настъпвал вече.
	Тристан снел своите доспехи,
3564	облякъл овехтели дрехи,
	ушити от груб вълнен плат,
	и куцайки като сакат,
	поел, загърнат в наметало
3568	изцапано и почерняло.
	Но неговият меч кален
	бил му на кръста прикрепен.
	До него крачел Говернал:
3572	и той към Страшни брод вървял
	и дружески го поучавал:
	— С Изолда трябва да внимаваш.
	Без глупости! Защото тя
3576	нито с очи, нито с уста
	не може да направи знак.
	— Учителю, аз зная как
	да се държа в такъв момент.
3580	Но много важна е за мен
	подкрепата ви. Не желая
	бароните да ме познаят.
	Вземете копието, щита,
3584	и на жребеца ми юздите.
	Понеже той е чисто бял
	и всеки би го разпознал,
	с платнище го добре завийте;
3588	щом стигнем, се така прикрийте,
	че да не могат и до края
	придворните да ви познаят.
	Артур, доколкото аз знам,
3592	със свитата си ще е там
	и крал Марк също. От чужбина
	ще дойдат рицари мнозина,
	в турнири, за да се сражават
3596	и да печелят чест и слава.
	Заради моята любов
	на всичко вече съм готов:
	с оръжието си в сражение
3600	ще демонстрирам дръзновение,
	с каквото никой рицар днес
	не би се бил за свойта чест.
	На копието ми сложете
3604	наследственото флагче, дето
	кралицата ми подари.
	Аз умолявам ви, дори
	в най-трудния момент, да бдите
3608	припряност да не проявите.
		И тъй, със чашка и тояга,
	Тристан поема път веднага,
	а Говернал се връща пак
3612	в заслона, в гъстия шубрак,
	оръжието си да вземе
	и без да губи много време,
	отново тръгва и с бърз ход
3616	настига го при Кални брод.
	Седи той там, побил отпред
	тояжката си, а навред
	простира се земя блатиста.
3620	Кален във битки поривисти,
	здрав, силен, мускулест и снажен,
	той не прилича на прокажен,
	на хром или паралитик,
3624	макар да е с подпухнал лик.
		Щом другите пристигат вече,
	той гледа да им се изпречи
	на пътя и със жален глас
3628	се вайка: — Ах, горкият аз,
	та мислил ли съм, че ще нося
	бедняшки дрехи и ще прося?
	Но друг път нямам… Що да сторя?
3632		И преминаващите хора
	по някоя пара му дават,
	без упреци да му отправят.
	Друг някой вечно да е бил
3636	сред просяци, не би добил
	такъв чак опит в занаята.
	По нещо пускат му в ръката
	мнозина, даже и слугите,
3640	макар че често те самите
	са в немотия. Свел глава,
	Тристан им шепне, че това
	му идва като дар от Бога.
3644	Едни му дават твърде много,
	но други удрят го с пестник,
	наричат го голтак, мръсник.
	Ала това не възмущава
3648	Тристан; той даже им прощава,
	защото в Бога има вяра.
	Те с нечовешка злост го карат
	да страда; с думи непристойни
3652	наричат го крадец, разбойник.
	С тояга той ги отстранява,
	петнайсетина наранява
	тъй, че потича кръв дори.
3656	Щом дръннат в чашката пари
	от младите аристократи,
	той ги възславя многократно
	и казва, че за тяхно здраве
3660	ще пие — адската жарава
	в гърдите си да изгаси.
	Словата му дори сълзи
	извикват… Никой се не сеща,
3664	че има здрав човек насреща,
	а не недъгав и прокажен.
	В туй време купища багажи
	прислугата ще разтовари:
3668	за знатните си господари
	ще вдигне шатри многоцветни.
	Прииждат рицари безчетни
	отвсякъде… А Кални брод
3672	привлича толкова народ,
	че мочурливият бряг цял
	превръща се във мека кал,
	в която множество коне
3676	затъват чак до колене.
	Тристан от радост е обзет
	и вика: — Карайте напред!
	Юздите дръжте! Пришпорете
3680	по-настоятелно конете!
	Нататък вече няма тиня.
		Опитват те, ала мнозина
	затъват… Щом ботуши няма,
3684	човек от тази кал голяма
	не би могъл да се избави.
	А пък Тристан шега си прави
	и на затъващите вика:
3688	— Мен съжалете! Бог велик е,
	ще ви спаси, ако от вас
	получа свойта лепта аз,
	че нови дрехи бих желал.
3692		Нарочно сякаш бе избрал
	Тристан туй място за просия.
	С лудешката си занесия
	той с другите шега си прави
3696	и радост иска да достави
	на златокосата любима.
	Сред глъчка невъобразима
	ехтят безспирно вопли жални
3700	на хора със одежди кални.
	А ето, че се появява
	и крал Артур. И той застава
	със свойте рицари от класа
3704	на славната си Кръгла маса
	във близост до самия брод,
	пред струпалия се народ,
	стъписан пред опасността
3708	да хлътнат всички във калта.
	Проблясват щитовете нови,
	конете вече са готови,
	на челото с герб хералдичен,
3712	да се представят в бой епичен.
	Турнирите започват вече…
	Щом разпознава отдалече
	Артур, Тристан му прави знак:
3716	— Кралю, виж куция ми крак,
	пъпчивия ми болен вид…
	Сир, аз съм беден инвалид.
	Баща ми педя ниви няма,
3720	мизерията ни голяма
	доведе ме до този хал.
	Говорят, че си щедър крал,
	и в теб е моята надежда.
3724	Сега аз виждам те в одежди
	от регенсбургска тъкан сива;
	чудесен реймски плат покрива
	прекрасната ти бяла кожа,
3728	а на краката си пък сложил
	красиви гетри от коприна.
	Аз в мойте дрипи ще простина,
	а ти от студ не се боиш.
3732	Кралю, нали ще ми дариш
	тез гетри?
		Кралят се смилява
	и с благородство му ги дава.
	Голтакът взема ги и пак
3736	присяда на самия бряг
	и се стреми при всеки случай
	от идващите да получи
	пари или пък дрехи в дар.
3740	В тоз миг на кон пристига Марк,
	внушителен, ала навъсен,
	и вижда този просяк мръсен
	как с кречеталото си трака,
3744	как гъгнейки и с глас прегракнал
	говори и ръка протяга:
	— Кралю, дано ти Бог помага!
	Дай нещичко!
	Тогава кралят
3748	качулката си бързо сваля
	и казва: — На ти, братко, тази
	качулка моя да те пази
	от студове при лоша зима.
3752		С признателност Тристан я взима
	и под наметката я пъхва.
	Крал Марк го гледа и въздъхва:
	— Ти откъде дойде при нас?
3756	— Кралю, от Карлион съм аз,
	а пък баща ми от — Уелс…
	— В какви конци си се оплел?
	— Преди около три лета*,
	[* __Ст. 3759:__ Намек за трите години, откакто влюбените са под въздействието на еликсира.]
3760	под напъна на младостта,
	по хубавица се увлякох
	и куп несгоди си навлякох.
	И ден, и нощ аз оттогава
3764	с туй кречетало проглушавам
	народа: милостиня прося.
	— А тези пъпки от какво са?
	Бих искал всичко да ми кажеш.
3768	— Кралю, мъжът й бе прокажен,
	от него ми дойде туй зло,
	защото същото легло
	деляхме… Ала тя за мен
3772	е най-красивата, освен
	една… — Кажи коя е тя!
	— Изолда. Тя по красота
	я бие… Двете си приличат
3776	и по това, че се обличат
	с еднакви дрехи*.
	[* __Ст. 3777:__ Разказът на „прокажения“ е изпълнен с намеци за личните истории на тримата протагонисти. Проказата символизира любовта като сила, която маргинализира влюбените. Текстът на Берул разгръща този символ на три смислови равнища. 1) Ивен и групата прокажени олицетворяват плътското желание, което тлее у тях като неугасим огън. Всяка жена, предназначена за задоволяване на подобно желание, би се изложила на пъклени страдания. Затова Ивен моли Марк да му предаде Изолда, вместо да я изгори на кладата (ст. 1188–1220). 2). Подобно на други епизоди, когато Тристан прибягва до лъжа или променя външния си вид, маската на прокажен, която той избира, за да прикрие идентичността си, не е случайна: тя прикрива и в същото време разкрива истината за героя. Въздействието на проказата тук е успоредено с въздействието на любовното биле: неутолимо, парещо желание. За първопричина на проказата е посочен Марк. Така му е отредена функция, симетрична на любовния еликсир, доколкото и кралят, и билето са препятствия за свободното любовно чувство. 3) Дръзкото сравняване на любимата на просяка с Изолда бележи кулминацията в паралела между историята на прокажения и тази на Марк и Изолда.
	Сцената с просещия прокажен е типично комедийна. Публиката се смее и изпитва чувство за превъзходство над Марк, защото долавя истината в намеците на прокажения, които кралят смята за безсмислици.]
		Марк тогава
	усмихва се и отминава.
	Изтеглил меча, вдигнал щита,
3780	Артур го среща и го пита
	как е Изолда. Марк отвръща:
	— След малко тя ще дойде също,
	кралю. Андре я придружава.
3784		И двамата крале застават
	зарадвани на този бряг
	в очакване да видят как
	през Кални брод ще мине тя
3788	и ще се добере до тях.
	И подлеците нам познати
	(дано ги Господ в ада прати!)
	при просяка ще се поспрат,
3792	но само за да разберат
	къде по-точно да прегазят,
	та от калта да се предпазят.
	Тристан с тояжката тогаз
3796	им сочи торфения пласт
	и казва: — Ето там минете!
	Мнозина рицари с конете
	там минаха.
		И те тогава
3800	нататък бързо се отправят,
	но в тиня невъобразима
	след миг затъват тези трима
	барони подли. — Пришпорете
3804	конете си и се сетете
	за мене — вика им Тристан. —
	От Бог е всеки призован
	по нещичко да ми даде.
3808		Но те не виждат накъде
	да продължат… Кога все пак
	ще стъпят на устойчив бряг?
	Те с виковете си събират
3812	участниците във турнира
	край просяка, а той не секва
	изменниците да упреква:
	— Защо не ползвате, сеньори,
3816	тъй както трябва ваште шпори?
	Я дрехите си ми хвърлете
	и си помагайте с ръцете,
	за да преминете туй блато!
3820	Самият аз видях когато
	мнозина минаха от тука.
		И продължава той да чука,
	на подбив, с тънката тояжка
3824	по вече пълната си чашка
	и безподобен шум да вдига.
	Но тъкмо в този миг пристига
	кралицата. Тя засиява,
3828	от радост, щом Тристан познава
	и щом съглежда подлеците
	в кал, стигаща им до гърдите.
		Оттатък блатото стоят
3832	крале, барони; те следят
	как другите в калта се валят,
	как просякът, без взор да сваля,
	подтиква ги: — Дойде, сеньори,
3836	кралицата, за да говори
	пред вас за свое оправдание.
	На който липсва му желание
	да я изслуша, той остава
3840	в калта.
	Това развеселява
	присъстващите, а Тристан
	обръща се към Деноалан:
	— Сеньор, за моята тояга
3844	хвани се, мишците напрягай
	и ще излезеш.
		Оня хваща,
	Тристан я пуска и го праща
	в калта и само мръсен кичур
3848	коса над тинята наднича.
	Изваждат го и чак тогава
	прокаженият заявява:
	— Сеньор, не е вината в мен.
3852	Та виж, че аз съм вкочанен,
	парализиран съм в ръцете,
	подагра имам на нозете,
	а мускулите ми са сухи
3856	като кора на стволи кухи.
		Изолда до Динас застава;
	той, виждайки какво там става,
	намигва й: навярно знае
3860	кой с подлеците си играе,
	и силна радост го обзима,
	когато гледа тези трима
	изменници в калта как газят,
3864	как мъчат се, за да излязат,
	как преобличат се пред взора
	на насъбралите се хора…
	Та как от тази мръсотия
3868	ще могат те да се измият?
	Динас й казва с глас тревожен:
	— Кралице, тази тиня може
	да ви изцапа облеклото.
3872		А тя усмихва се, защото
	от нищо вече няма страх.
	Динас съглежда, че край тях
	стои Андре, и той оставя
3876	кралицата и преминава
	с Андре по безопасен брод
	при струпалия се народ,
	където в свойто обкръжение
3880	кралете чакат с нетърпение.
	А пък кралицата, самичка,
	под втренчения взор на всички
	до своя кон се приближава
3884	и си седлото нагласява
	(ни щитоносец, ни слуга
	не би го нагласил така,
	че никак да не се изкаля):
3888	нагръдника и чула сваля,
	юздата под седлото тика,
	с една ръка държи камшика,
	а с другата полата вдига.
3892	Така до Страшни брод тя стига,
	с камшик замахва и успява
	да мине блатото. Тогава
	кралете с цялата си свита
3896	я гледат с истинска възхита
	а струпалите се с внимание
	следят със колко прилежание
	тя всеки жест и стъпка прави.
3900	У нея всичко им се нрави:
	чудесното палто, което
	от чутния Багдад е взето,
	полата, туниката фина
3904	от хермелин и от коприна,
	короната върху главата,
	лицето румено, косата
	която до гърба й стига.
3908	Изолда гордо поглед вдига
	и към голтака се обръща:
	— Ще ми потрябваш*!
	[* __Ст. 3910:__ В оригинала изразът има и еротична конотация. От този момент нататък думите на Изолда стават двусмислени.]
		Той отвръща:
	— Кралице благородна, аз
3912	на всичко съм готов за вас.
	С какво ли мога да съм нужен
	на ваша милост? — Ще ми служиш
	като магаре*: ще премина
	[* __Ст. 3915:__ Сред множеството символични значения на магарето в словесната традиция в тази сцена на преден план излизат сексуалното и еротичното. Сексуалната линия води началото си от _Златното магаре_ на Апулей (ІІ в. н.е.). В _Любовен бестиарий_ (средата на ХІІІ век) от Ришар дьо Фурнивал магарешкият рев се явява метафора на песента на влюбения поет.]
3916	калта на твоята гърбина.
	— Но как така? Аз съм сакат,
	пъпчив, прокажен, слабоват.
	— Я заеми удобна поза!
3920	Проказата не е угроза
	за мене. Искам да те яхна!
		Тристан не може да не ахне:
	— Ах, боже мой, кажи ми как
3924	ще свърши всичко туй? Все пак
	приятно ми е да я слушам.
		Сакатият се нагърбушва,
	подпрян на своята тояга.
3928	— По-бързо! Застани веднага
	така, прокаженико недни,
	че по-добре да те възседна!
		С усмивка той се покорява,
3932	с гръб към кралицата застава
	и тя го тутакси възсяда
	като жребец, за изненада
	на насъбралите се тука.
3936	Той почва бавно да куцука,
	залита — ще се строполи,
	преструва се, че го боли,
	и продължава да си влачи
3940	краката. Много минувачи
	мълвят: — Прокаженика вижте
	……………………………
	Кралицата се е качила
3944	на него като на кобила,
	за да я пренесе отсреща.
		В туй време някой се досеща:
	— И ние, стига да речем,
3948	ще можем да се притечем
	на помощ…
	И натам се втурват.
	……………………………
	Артур и други, на свой ред,
3952	се приближават по-напред
	по твърдата напречна дига.
	Щом просякът до нея стига,
	тя бърза на брега да скочи,
3956	а той, преди да се насочи
	обратно, дръзва да попита
	дали ще може да разчита
	парче хляб тя да му даде,
3960	че иска нещо да яде.
	— Кралице, този просяк днес
	заслужи дажбата си с чест —
	намесва се Артур. А тя
3964	отвръща: — Тача щедростта,
	кралю, но този просяк гаден
	съвсем не ми изглежда гладен.
	За два дни би ли той изял
3968	това, което е събрал?
	Нали усетих аз самата
	как пълна му стои торбата,
	пък и прилични дрехи носи.
3972	От вас той гетри си изпроси,
	качулка Марк му подари —
	те струват толкова пари,
	че цяло стадо би си взел
3976	или едно магаре с цел
	тор във лозята си да кара.
	Безспорно тоз неблагодарник
	не заслужава и петак…
3980	Нали и сам видяхте как
	той милостиня получава*.
	[* __Ст. 3981:__ И тук, подобно на срещата под бора (ст. 220–222), комедията, разигравана от влюбените, афишира вкуса към материалните блага: мъжът иска, кралицата отказва.]
		Кралете се развеселяват,
	слуга жребеца й довежда,
3984	а рицарите се подреждат,
	за да си продължат турнира.
		След всичко туй Тристан намира
	наставника си Говернал,
3988	а той е вече оседлал
	два хубави кастилски коня,
	с привързани меч, щит и броня,
	със подходящо покривало
3992	лицето си е скрил изцяло,
	тъй че единствено очите
	да бъдат мъничко открити,
	и на жребеца си в раван
3996	поема редом до Тристан.
	А той е яхнал кон чевръст
	(най-бързия околовръст)
	и е притулил с чер сатен
4000	лика си, меча си кален,
	жребеца и лъка си ловен,
	А пък със герба родословен,
	дар от Изолда, толкоз мил,
4004	и скъп, Тристан е украсил
	върха на копието остро.
	Тъй двамата пътуват доста
	и стигат __Бялата поляна__,
4008	а там е разположен станът
	на славния Артур. Говен
	отправя взор озадачен
	накъм Жирфле: — Държа да знам
4012	кои задават се оттам.
	Кажи, ти имаш усет верен.
	— Човекът — черен, конят — черен…
	Като че ли се сещам кой е:
4016	от Рицарите черни той е.
	А онзи с пъстрите одежди
	на иностранец ми изглежда…
	Май в тях витае дух нечист.
4020		А двамата, с ход поривист,
	със шлем стоманен на главата,
	с меч, щит и копие в ръката,
	вървят напред, въоръжени,
4024	като че ли са тъй родени.
	Артур и Марк за тях разпитват,
	забравили ли за свойте свити,
	които се на групи стичат
4028	и любопитните привличат.
	Тристан и Говернал откриват
	Изолда: тя е досетлива
	и тутакси ги разпознава,
4032	ала с Бранжиен встрани остава.
	С меч, шлем и щит въоръжен,
	Андре пристига в тоз момент
	и влиза със Тристан в двубой,
4036	без да се сеща кой е той…
	Ала Тристан го разпознава,
	на ударите устоява,
	с меч удря го между ребрата
4040	и го поваля на земята
	по гръб, със счупена десница
	пред спрялата при тях кралица.
	А Говернал пък забелязва
4044	при шатрите да се показва
	един от горските пазачи,
	тоз, който щеше на палачи
	Тристан да прати. Говернал,
4048	за мъст отдавна зажаднял,
	го мушва право във сърцето
	на копието с острието*
	[* __Ст. 4050:__ По-рано (ст. 2761–2764) авторският анонс бе предсказал, че горският пазач ще бъде убит с тояга от Перинис.]
	пред взора на Жирфле, Ивен,
4052	Синглор, Тола, Корис, Говен.
	И толкоз бързо всичко става,
	че сбралите се не успяват
	на помощ да се притекат.
4056	Кралицата и този път,
	прикривайки се със воал,
	усмихва се без капка жал.
	Говен възкликва с думи ядни:
4060	— Какво ще правим с тези гадни
	злосторници, сеньори? Ето,
	пазачът с копие в сърцето
	лежи безжизнен на земята.
4064	Те за страхливци ли ни смятат?
		А крал Марк бърза да добави,
	че този, който с тях се справи,
	ще бъде щедро награден.
4068	Но Говернал във тоз момент
	с Тристан през брода преминава
	и никой се не осмелява
	да ги подгони: всички считат,
4072	че туй са призраци, изпитват
	небивал страх и се прибират,
	преди да прекрати турнирът.
	Артур и Марк едва тогава
4076	с Изолда се отдалечават.
	……………………………
	и пътят кратък им изглежда.
	Щом стигат шатрите, кралете
4080	веднага слизат от конете…
	А колко шатри в тази млака
	и колко скъпо струва всяка!
	По тях мнозина са заболи
4084	не блатна тръст, а гладиоли.
	Поляната от свят гъмжи,
	защото всеки мъж държи
	да е със своята любима,
4088	а който пък възможност има,
	подаръци разменя с друг.
	Ловци на групи идват тук
	кой със кошута, кой с елен.
4092	Кралете искат този ден
	да чуят до една молбите
	на хората… Подир игрите
	Артур вечеря и решава
4096	да иде да се съвещава
	със Марк… (На мен на този свят
	по-пищен двор не е познат.
	Тук следва кратко описание
4100	на бляскавото одеяние:
	то е предимно от коприна,
	а вълненото у мнозина
	е боядисано в червено
4104	и е богато украсено).
	Но ако всички са засмени,
	кралете са съвсем вглъбени
	и чудят се какво да сторят,
4108	та пред събралите се хора
	Изолда да се оправдае,
	лъжците да опровергае
	и да си защити честта.
4112		До твърде късно през нощта
	от веселби ехти лесът…
	Кралете лягат си да спят…
	Преди да зазори зората,
4116	гърмеж отеква в небесата:
	сигнал, че хубав ден настава;
	тръбачи вече известяват
	часа за ставане от сън.
4120	Мъглата вдига се навън,
	сланата бързо се стопява
	и топло слънце засиява.
	И ето, че кралете виждат
4124	пред шатрите им как прииждат
	тълпи — там рицарите смели
	са и жените си довели.
	Върху тревата е постлан
4128	килим от сив брокат, тъкан
	в Никея и чак тук донесен.
	Незнайният творец чудесен
	мотив с животни е бродирал.
4132	Върху килима се намират
	кивоти, скъпи амулети,
	от злато кръстове излети,
	реликви стари, много ценни,
4236	със верен усет подредени.
	Кралете се събират пак,
	за да обсъдят точно как
	дебатите да проведат,
4140	та справедлив да е съдът.
	Артур започва пръв, по навик:
	— Кралю, тоз, който те застави
	да свикаш туй стълпотворение,
4144	в мен предизвиква изумление
	и преминава всяка мяра.
	Ти много лесно хващаш вяра
	на всяка клюка и лъжа.
4148	Затуй злосторникът можа
	тъй лесно да те подведе
	и як бой трябва да яде
	заради подлата измама.
4152	Изолда, тази честна дама,
	не ще съдът да се отлага.
	Онези, дето й налагат
	това жестоко изпитание,
4156	ги чака тежко наказание:
	те на въжето ще висят,
	ако на своето държат
	и я упрекнат във поквара.
4160	С това те смърт ще си докарат.
	Изолда права ще застане
	пред всички хора, тук събрани,
	и над реликвите свещени
4164	десницата си ще протегне,
	за да положи клетва свята
	пред Бога, че до тази дата
	с Тристан не ти е изменила,
4168	че тя не ти е опетнила
	достойнството, кралю, до днес
	и че държи на свойта чест.
	А на бароните кажи
4172	да спрат със своите лъжи!
	— Сир, твоят упрек заслужавам.
	Глупакът само се поддава
	на клопките на завистта.
4176	Щом тя си защити честта,
	с клеветниците й тогаз
	ще се разправя лично аз.
	Ще си призная най-подир,
4180	че мимо волята ми, сир,
	така се стекоха нещата.
	Мерзавците след тази дата
	ще трябва много да внимават.
4184		В туй време хората застават
	най-чинно в няколко редици.
	Многострадалната кралица
	между кралете е все още.
4188	Глава привел над свети мощи,
	стои Говен. Артур насочва
	взор към Изолда и започва:
	— Кралице, чакаме от вас
4192	да потвърдите тук пред нас,
	че вие със Тристан до днес
	сте спазвали морал и чест,
	че ви не тегли страст любовна,
4196	че храни той любов синовна
	към вуйчо си от дълги дни
	и затова и вас цени.
		Тя казва: — Бог ми е свидетел,
4200	сеньори. В тези мощи свети
	кълна се… и в онез, които
	до днешен ден все още скрити
	стоят в ковчежетата стари,
4204	кълна се и в свети Хиларий*,
	[* __Ст. 4204:__ Свети Хиларий убедил дъщеря си да остане девствена и след брака. Така станал покровител на целомъдрието. В собственото му име (Хиларий — смешен) обаче се долавя иронично намигане на крайния му аскетизъм.]
	че никога до днешна дата
	не ми е бил между бедрата,
	повярвайте ми, никой друг
4208	освен любимия съпруг
	и скитника, когото аз
	пред краля и пред всички вас
	възседнах, и така преминах,
4212	без да затъна в тази тиня.
	Това е моето признание…
	……………………………
	Държите ли да отговоря
4216	и на въпроси, ще го сторя.
		Мнозина, вече убедени
	от тези думи откровени,
	споделят помежду си: „Боже,
4220	кой друг с такава гордост може
	подобна клетва да направи!
	Тя толкова добре се справи!
	Какво по-ясно оправдание
4224	след туй най-искрено признание.
	Току-що всеки тук разбра,
	че между нейните бедра
	били са оня клетник беден,
4228	когото вчера тя възседна,
	за да премине през калта
	(то бе към девет сутринта),
	и крал Марк, нейният съпруг:
4232	те двамата и никой друг“.
		След чутото Артур застава
	пред Марк и твърдо заявява,
	тъй че да чуят всички там:
4236	„Пределно ясно стана нам,*
	[* Според Даниел Поарион, издател и коментатор на текста на Берул, тези думи са казани от Говен — племенника на крал Артур, докато други коментатори (Ернест Мюре, Филип Валтер) ги приписват на крал Артур. В превода възприемаме второто виждане, тъй като в стих 4248 и следващите Изолда благодари на Артур и се обръща към него със «Сир», а не с «Монсеньор», както би се обърнала към Говен. Б.пр.]
	кралю Марк, как стоят нещата.
	И нека вече спрат с лъжата
	клеветниците до един:
4240	и Ганелон, и Годоин,
	а и Деноалан злодея,
	че щом дочуя зов от нея
	на помощ да се притека,
4244	тогава моята ръка
	пред нищо няма да се спре,
	за да докажа най-добре
	кой има право…
	Най-подир
4248	Изолда промълвява: — Сир,
	благодаря ви.
		Тя разбира,
	че в двора на Артур презират
	онези трима подлеци.
4252	Артур обръща пак гледци
	към златокосата кралица:
	— Мадам, със своята десница
	ви гарантирам, че дордето
4256	все още ми тупти сърцето,
	не ще се вече осмелят
	лъжците да ви клеветят.
	Аз моля Марк като приятел
4260	от днес на никой подстрекател
	внимание да не обръща.
	— Така ще е от днес… — отвръща
	крал Марк… И всеки се отправя
4264	към кралството си: Марк остава
	във Корнуел, Артур в Дюрхам
	се връща, а Тристан, пак сам,
	но с облекчение в душата,
4268	отново скрива се в гората.
		Крал Марк на всички страх внушава,
	в мир кралството си управлява
	и вече, гдето и да ходи,
4272	навсякъде Изолда води.
	Ала пред нищо не ще спрат
	мерзавците за кой ли път:
	при тях пристига друг издайник
4276	и казва: — Имам важни тайни,
	сеньори, да ви поверя.
	Ако ви лъжа, да умра!
	Марк срещу вас бе разгневен
4280	зарад Изолда. Нека мен
	да ме обесят на въжето,
	не ви ли отведа там, гдето
	Тристан спотайва се, готов
4284	(когато кралят е на лов)
	във спалнята му да отиде
	любовницата си да види.
	Като лисица обигран
4288	е прелъстителят Тристан.
	Сеньори, тази нощ идете
	зад къщата и погледнете,
	преди да зазори зората,
4292	и ще го видите (в ръката
	с лък и стрели и с меч на кръста),
	че крачи в тъмното чевръсто,
	за да се срещне тайно с нея.
4296	Във огън нека да изтлея,
	щом не изляза прав, сеньори.
	— Как тъй уверено говориш?
	— С очите си го аз видях.
4300	— Тристан ли? — Да. И го познах.
	— Кога? — Таз сутрин. — Сам ли беше?
	— Не. Редом с Говернал вървеше.
	Сега се нейде забавляват.
4304	— Дали Динас ги приютява?
	— Признавам, че съм в неведение.
	— Динас е сигурно в течение.
	А ще ги видим ли все пак?
4308	— О, да. Аз знам къде и как:
	откъм прозореца… Но аз
	днес ще получа ли от вас
	във дар една пара` поне?
4312	— О, да! Разбира се, как не!
	В светата Църква се кълнем,
	че щедър дар ще ти дадем.
	— Тогава чуйте ме къде
4316	да идете: едно перде
	в Изолдината спалня има.
	Преграда лесно отстранима
	затваря малката градина.
4320	Един от вас, снабден с върлина,
	ще се прехвърли със отскок
	оттатък тесния поток,
	за да застане там, отгдето
4324	ще може с този прът пердето
	да отстрани, за да се види
	Тристан, когато той отиде
	с кралицата да си говори.
4328	Ако един от вас тъй стори,
	до два-три дни ще види сам
	Тристан като отива там.
	Ако ви лъжа, нека стана
4332	на пепел.“ — „Тъй да е, разбрано!“ —
	в хор му бароните отвръщат.
	Сплетникът се прибира вкъщи,
	а после тримата решават
4336	кой пръв Тристан ще наблюдава
	как нощем, без да се страхува,
	той се с кралицата целува.
	И тъй, щом Годоин избран е
4340	пръв край стената да застане
	да види как Тристан в тъмата
	се приближава до палата,
	бароните се разотиват.
4344	Кралицата, непредпазливо
	(тя в заговор не се съмнява),
	чрез Перинис предупреждава
	Тристан, че следващия ден
4348	Марк ще нощува в Сен-Любен
	и че в покоите си тя
	ще го очаква сутринта.
		Тук ще научите, сеньори,
4352	какво любимият й сторил:
	навън все още тегнел мракът,
	когато прекосил гъстака
	и ненадейно мъж видял;
4356	той в него Годоин познал —
	нали отивал също там.
	Тристан се поприкрил и сам
	си казал: „Ще е по-добре
4360	той мене да не ме съзре,
	та лесно с него да се справя!“
	И като стиснал меча здраво,
	зад нисък храст нащрек застанал,
4364	но Годоин по друг път хванал.
	Тристан решил да го догони,
	но не успял, защото оня
	веднага се отдалечил.
4368	Тристан след малко различил
	по пътя и Деноалан:
	на вран кон яздел той в раван,
	а кучетата си бил пратил
4372	да гонят дивеч из гората.
	Но още преди те да могат
	да стигнат някаква бърлога,
	стоящият нащрек Тристан
4376	ранил така Деноалан,
	че най-добрият врач дори
	не можел да го изцери.
	Отметнал плащ, Тристан напада,
4380	Деноалан е изненадан
	и удря тутакси на бяг.
	Ала Тристан с отскок все пак
	настига го и го сразява.
4384	Какво ли друго му остава,
	щом другият си мисли само
	как с меч да причини смъртта му,
	но всъщност търси си белята.
4388	Тристан отсича му главата,
	без другият да викне даже:
	„Ранен съм!…“ А за да покаже
	на своята любима как
4392	разправя се със своя враг,
	с меч плитките му той отрязва.
	След туй потегля и си казва:
	„А Годоин в кой път ли сви?…
4396	Завчас избяга ми, уви!
	А ако още малко беше
	изчакал, непременно щеше
	да разбере, че му се пада
4400	такава хубава награда,
	с каквато аз Деноалан
	зачетох: да лежи заклан.“
	След като своя меч прибира,
4404	Тристан в умрелия се взира,
	оставя тръпнещото тяло
	по гръб в полето опустяло,
	притиска торса му кървящ
4408	с дърво, намята своя плащ,
	за да отиде там, където
	Изолда с трепет във сърцето
	го чака… Ала там пристига
4412	и Годоин; той с прът привдига
	пердето, за да наблюдава
	какво във стаята ще става.
	Пръв Перенис се забелязва,
4416	а до Изолда се показва
	Бранжиен: тя с гребен във ръката
	прилежно сресва й косата.
	Но в същия момент Тристан
4420	прониква в спалнята припрян,
	с две плитки в лявата ръка
	и с лък във дясната. Така,
	след като снема с жест чевръст
4424	копринения шал, в цял ръст
	той пред любимата застава.
	Кралицата го поздравява,
	но вижда как извън стъклата
4428	пребягва сянка от главата
	на Годоин. В миг тя разбира
	защо подлецът се намира
	край спалнята и разгневена,
4432	потръпвайки от пот студена,
	към милия си се обръща
	и с глас престорен му отвръща:
	— За мен ли носите това,
4436	сеньор? А тази тетива,
	доколко се опъва тя?
		Тристан мълчи… Но мисълта
	за нещо лошо го смразява.
4440	Лъка опъва, но остава
	объркан… След това я пита
	за Марк и неговата свита.
	Тя казва му каквото знае.
4444	……………………………
	Да бе се Годоин спасил
	от гибел, той би породил
	помежду краля и жена му
4448	такъв голям конфликт, че само
	със смърт би бил той разрешен.
	От Бог да е благословен
	Тристан, затуй че му попречи!
4452	Но в този миг той чува вече
	Изолда: — Зареди стрелата,
	опни до края тетивата,
	мой мили, става лошо нещо!
4456		Тристан веднага предусеща,
	че риск го дебне; поглед вперва
	в пердето и се разтреперва:
	през него вижда в тъмнината
4460	отвън на Годоин главата
	и иска, без да губи време,
	на прицел тоз подлец да вземе.
	— Ах, Господи, до днес лъкът
4464	ми беше верен всеки път —
	си казва той. — Дано така
	да ми послужи и сега.
	Исусе, който си избавил
4468	рода си, би ли ме оставил
	да отмъстя на подлеците,
	които ни почернят дните?
		Той тъй опъва тетивата,
4472	че в следващия миг стрелата,
	по-бърза от сокол в небето,
	уцелва Годоин в лицето,
	в окото му направо влиза
4476	и от тила след туй излиза,
	ще кажеш, че се е провряла
	през ябълка съвсем узряла.
	В момента, в който възнак пада,
4480	подлецът удря се в ограда
	и после просва се така,
	че нито с крак, нито с ръка
	не е способен да пошава
4484	и признак за живот не дава;
	и тъй издъхва, без да може
	да промълви: „Ранен съм!… Боже!…“
P$
