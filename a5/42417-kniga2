>	V
>	От вътрешно море

	През 1902 година, когато завърши възстановяването на Чайнатаун в Хонолулу, в едно откъснато от света селце на Хирошима кен*, в южния край на най-големия японски остров, упорито продължаваха да се придържат към древния обичай за ухажване. Всички знаеха, че е смешен, но може би тъкмо по тази причина даваше добри резултати.
	[* Префектура Хирошима. — Б.пр.]
	Когато някой напращял младок откриваше подходяща за женитба девойка, той не говореше направо с нея, нито пък канеше нейна приятелка, за да разкрие намеренията си. Вместо това се изхитряше да се изпречва на пътя й десетки пъти в седмицата. Да речем, неговата избраница върви под криптомериите* от шинтоисткото светилище към къщи, а той внезапно ще се появи — безмълвен, мрачен, скован — като човек, който току-що е видял привидение. Или пък, връщайки се с рибата от магазина, тя неочаквано ще зърне развълнувания, но сдържан младеж да я гледа настойчиво.
	[* Вечнозелено иглолистно дърво, до 60 м високо и 2 м в диаметър. — Б.пр.]
	Неговата роля в тази странна игра изискваше да не говори, да не споделя тайната си с никого. Що се отнася до нея, правилата я задължаваха нито за миг, дори с трепване на ресниците, да не издава, че знае какво прави той. Момчето изникваше тихо пред нея, а тя отминаваше, сякаш не го е забелязала. Но, разбира се, ако девойката бе благоразумна, щеше да намери начин да окуражи ухажванията, тъй че накрая той да изпрати родителите си при сватовниците, които пък да започнат официалните разговори с нейните родители. Защото едно момиче от това село никога не можеше да каже кой от навъсените, раздирани от желания младежи щеше да се превърне в сериозен кандидат. И по някакъв мистериозен, никому непонятен докрай начин, без да го поглежда и дори без някога да е говорила с него, тя показваше, че е готова.
	Ако не се броят видовете от царството на пернатите, при които ухажването се осъществява с помощта на почти същия ритуал, това сексуално предизвикателство бе между най-странните на земята, но в селцето от Хирошима кен вършеше работа, защото включваше и една допълнителна стъпка, за която още не съм споменал и към която именно бе прибягнал младият Камеджиро Сакагава.
	През 1902-ра той бе на двадесет години: недодялан, кривокрак нисък младеж с гърди като бъчва и лице на булдог, с тъмна гладка кожа и черна като смола коса. Имаше мощни ръце, които стърчаха настрани от тялото, сякаш мускулатурата им бе прекалено обемиста, за да бъде свита, и създаваше впечатление на висок метър и петдесет и пет заряд груба сила, кипящ от жизнени нагони, ала объркан, защото не разполагаше с подходящ обект, върху който да ги излее. С други думи, Камеджиро бе влюбен.
	Влюби се в същия ден, в който съветът на семейство Сакагава реши той да замине с кораба за Хаваите, където имало колкото щеш работа в плантациите за захарна тръстика. Чувствата му не бяха реакция на перспективата да напусне дома си, защото за него не бе тайна, че родителите му, обременени от грижата за осем деца и една възрастна жена, не са в състояние да набавят достатъчно ориз, за да изхранват семейството. Сам бе свидетел колко рядко се появяваше на трапезата им риба (а месо — изобщо никога), тъй че бе готов да замине.
	Случи се късно един следобед. Застанал в малкото оризище на семейство Сакагава, той бе отправил поглед към проблясващите острови във Вътрешно море и в този ярък миг, докато клонящото на запад слънце играеше върху най-красивите от всички води, разбра, че може би напуска Хирошима кен завинаги. „Казах, че ще отида само за пет години — твърдоглаво промърмори на себе си той — но може да стане какво ли не. Може вече да не видя тези острови. Може никога повече… да не ора тази нива.“
	И го завладя разяждаща мъка, защото между всичките земи, които бе в състояние да си представи, на света положително нямаше по-прекрасен кът от тези ниви по крайбрежието на Хирошима кен.
	Камеджиро не можеше да бъде наречен поет и при най-свободно тълкуване на това понятие. Той дори не беше грамотен, нито пък някога бе виждал книжка с картинки. Вкъщи не говореше много, а сред младежите в селото бе известен по-скоро с умението да се бие, отколкото с красноречието си. Никога не бе обръщал внимание на момичетата и макар за повечето неща да следваше съветите на баща си, упорито отказваше да помисли за женитба. Ала сега, докато стоеше в колебливата светлина преди здрачаване, за пръв път видя страната на своите предци през призмата на историята, страстите и любовта — на мъжете понякога се случва да възприемат по този начин земята, върху която са израсли — и изпита огромно желание да протегне ръце и да задържи залязващото слънце. Искаше му се да продължи духовната прегръдка с жалката нивица, с която така се бе сраснал. „Може никога да не се върна! — каза си той. — Само как прогаря слънцето своя път в морето! Ще речеш, че…“ Той не облече мислите си в думи, но както стоеше насред оризището, до глезените в тиня, бе завладян от неудържим копнеж. Колко прекрасна беше неговата страна!
	Все още във властта на това настроение, младежът потегли към къщи, защото, както повеляваха японските обичаи, всички оризови ниви бяха събрани на едно място, докато домакинствата, към които принадлежаха, бяха скупчени в малки селца. Тази орна земя не се прахосваше за строеж на къщи, затова селяните трябваше да изминават от нивите до домовете си значително разстояние. И така, онази вечер дребният, подобен на булдог Камеджиро Сакагава с щръкналите настрани мускулести ръце вървеше към къщи. Да бе срещнал мъж, който някога го е обидил (нещо обикновено в селския живот), той без съмнение веднага би го напердашил, защото му се струваше, че му се иска да се бие. Но се случи друго: както крачеше по пътеката, зърна в края на селото девойката Йоко и макар преди това да я бе срещал често, едва в този миг, когато я видя да върви с леко развята от вятъра дреха и с бяла работна забрадка на главата, си даде сметка колко близка е тя до духа на тази земя и изпита почти непреодолимо желание да я дръпне настрани от пътеката, в оризовата нива, и да свърши работата без никакво бавене.
	Вместо това спря безмълвен, докато тя приближи. Очите му я следваха, дебелите му ръце трепереха и когато мина край него, девойката разбра, че този Камеджиро, дето е избран да замине за Хаваите, през следващите дни непрекъснато ще я наблюдава. Започна да поглежда за него на най-странни места и той наистина се оказваше там — безизразен, несвалящ очи от нея, с непохватно висящи ръце. И без да показва дори с едно потрепване, че го е забелязала, тя му предаде идващото от вековете послание: „Няма да сбъркаш, ако го направиш“.
	Ето защо, в една мека пролетна вечер, когато оризищата бяха започнали да се обагрят в нежнозелено — сладко обещание за бъдещата реколта, Камеджиро Сакагава тайно се преоблече в традиционните одежди на нощните любовници в Хирошима кен. Сложи си най-хубавите панталони, чистите сламени сандали и риза, която не мирише. Най-подозрителната част от облеклото му обаче беше увитата около главата маска от бяло платно, която покриваше носа и устата. Подобаващо издокаран, той се измъкна от дома на семейство Сакагава по една странична пътека, стигна до къщата на Йоко и чака няколко часа, докато обитателите й приключиха с работата за деня, угасиха светилниците и по плъзгащите се врати престанаха да се мяркат сенки. Като се увери, че Йоко си е легнала и родителите й най-вероятно са заспали, той се прокрадна до нейната стая, която бе открил след дълги наблюдения на къщата. По някакъв тайнствен, известен само по селата начин тя бе предусетила, че ще я посети тъкмо тази нощ, плъзгащата се врата бе оставена незаключена и маскираният Камеджиро в миг се шмугна вътре.
	Йоко го видя на бледата лунна светлина, но не каза нищо. Без да маха маската, защото така повеляваше обичаят, той се промъкна до леглото и сложи лявата си ръка на бузата й. После взе дясната й ръка в своята и хвана пръстите по определен начин, който още от раждането на Япония имаше едно-единствено значение, „Искам да спя с тебе!“, а тя по собствена воля промени положението на неговите пръсти, което пък открай време означаваше „Може“.
	Без да пророни дума, без дори за миг да смъкне маската, Камеджиро тихо се мушна в постелята на влудяващото го момиче. Тя не му разреши да свали дрехите й, защото знаеше, че после ще трябва бързо да направи много неща, но това не затрудни Камеджиро и след няколко мига на непохватно упорство той я подготви да го приеме. Дори в разгара на страстта Йоко не промълви и дума, а когато двамата се отпуснаха в пълно удовлетворение и той заспа като животно, не докосна маската, тъй като нейното предназначение беше да я пази. Тя би могла да го отблъсне във всеки момент от любовната прегръдка и той щеше да е принуден да си тръгне. На следващия ден можеше да се срещнат на селската улица (както и щяха да се срещнат) и никой от двамата нямаше да се чувства неловко, защото, докато маската бе на мястото си, Йоко нямаше да знае кой е бил в стаята й. Докато маската го пазеше, Камеджиро нямаше да бъде подложен на унижение, нито пък щеше да пострада репутацията му. Каквото и да кажеше или да стореше Йоко, то не можеше да го засрами, защото официално него го нямаше там. Традиционният начин на ухажване в Хирошима беше глупава система от правила, но вършеше работа.
	Когато Камеджиро се събуди, за момент не успя да си спомни къде се намира, а сетне усети тялото на Йоко до себе си и сега вече двамата започнаха да се милват като истински любовници. Дългата нощ напредваше и когато се любеха сладко за трети път, те станаха по-безразсъдни: изцяло погълнати от радостта на притежанието, неразумно вдигнаха много шум, бащата на Йоко се събуди и се развика:
	— Кой е в къщата ми?
	Подчинявайки се на правилата, Йоко веднага изпищя:
	— О, какъв ужас! Някакъв мъж се опитва да се промъкне в стаята ми! — И продължи жално да ридае, докато из цялото село заблещукаха светлини.
	— Някакво животно се опитва да изнасили Йоко сан! — изкрещя една старица.
	— Трябва да го убием — извика бащата на Йоко, нахлузвайки панталоните си.
	— Семейството ни е опозорено завинаги! — вайкаше се майката.
	Тъй като всяка от тези фрази бе викана в нощта с точно същата интонация векове наред, всички знаеха как да ги разбират. Но от първостепенно значение за запазване на семейното достойнство бе цялото село да се събере и да тръгне да търси изнасилвана. Нощната процесия, водена от разгневения баща на Йоко, вече се оформяше.
	— Видях мъж, който побягна по този път! — съобщи старицата.
	— Мръсен злодей! — процеди друг. — Да посегне на девойка!
	Селяните тичаха насам-натам и диреха изнасилвача, но много внимаваха да не правят две неща: не проверяваха младежите в селото, тъй като това би показало кой от тях липсва и следователно е предполагаемият престъпник; нито пък поглеждаха в малката плевня, където се държеше оризовата слама, знаейки, че среднощният похитител със сигурност се крие там и че ще е твърде неловко, ако бъде открит, защото тогава всички ще трябва да се преструват, че го бият.
	В плевнята при разкудкудякалите се кокошки Камеджиро обу панталоните си, изчисти калта от сандалите и прибра маската. Като свърши с това, му остана време да си помисли: „Тя е по-приятна и от морския бриз“. Но когато по-късно през деня я видя да се връща от рибарницата, погледна в друга посока, а девойката се престори, че не го забелязва, и това беше хубаво, защото все още не бе постигнато съгласие Йоко да се омъжи за него и ако тя предпочетеше да не го прави, щеше да е по-добре никой от двамата официално да не знае кой се е опитал да я изнасили. Всъщност през целия този ден и няколко дни след това Йоко беше общопризнатата героиня на селото, понеже, както изтъкна една възрастна жена: „Не си спомням някое момиче да е викало по-силно от Йоко сан, докато се бранеше от онзи ужасен мъж… който и да е бил той.“ Бащата на Йоко също получи много похвали, задето бе пробягал всяка уличка, крещейки с цяло гърло: „Ще го убия!“. Селяните казваха одобрително на съпругите си: „Онзи, който се е опитал да влезе в къщата, има голям късмет, че бащата на Йоко не го хвана“.


	И тъй, последните дни преди отплаването на кораба бяха прекарани в подобни преструвки. Камеджиро, обект на голямо възхищение заради готовността му да замине за Хаваите, работеше усилено в семейното оризище не защото някой го караше, а защото обичаше да усеща как расте оризът. Съседите, чиито предци бяха обработвали околните ниви хилядолетия наред, се отбиваха да се сбогуват с него, а той казваше на всеки от тях:
	— Ще се върна.
	И колкото повече повтаряше тези думи, толкова по-силно вярваше, че само смъртта може да му попречи да се върне при малките, засенчени от планината и плискани от морето нивички на Хирошима кен.
	Три-четири пъти в седмицата той надяваше вълшебната си маска и се промъкваше повече или по-малко скришом в постелята на Йоко. Двамата получаваха един от друг огромно удоволствие, в скриващата всичко нощ се намираха взаимно завладяващо тайнствени и без изобщо да са обсъждали въпроса, постепенно стигнаха до общото убеждение, че някой ден ще се оженят. Камеджиро, комуто нежното тяло на девойката доставяше безкрайна наслада, се молеше тя да забременее, та преди да замине за Хаваите, да е принуден да се ожени за нея. Но не му бе писано и когато настъпи последната седмица, той със запъване каза на майка си:
	— След като прекарам малко време на Хаваите и ви изпратя много пари, може и да се оженя… — Гъста червенина заля тъмната му кожа и той се приготви да й се довери: — Ще поговориш ли тогава с Йоко чан вместо мен?
	Но майка му отдавна бе чакала тази възможност да посъветва своя любим син и сега изля целия си запас от хирошимски мъдрости.
	— Камеджиро, чувала съм, че е ужасно за един мъж да замине през океана като тебе. Не че ще те ограбят, защото ти си силен и би могъл да се справиш с подобни неща, както и с всичко останало. — Тя бе прехвърлила петдесетте, дребна женица с приведени рамене и дълбоки бръчки от безкрайните часове под слънцето. Обичаше ориз и можеше да изяде по четири купички на едно хранене, но никога не бе имала възможност да си го позволи, затова си бе останала все така мършава, както на младини, когато бащата на Камеджиро се бе промъкнал в стаята й.
	— Онова, което безпокои майките, Камеджиро — заобяснява тя — е синовете им да не се оженят несполучливо. Всеки ден, докато те няма, аз ще се тревожа, защото ще си те представям в ръцете на някоя никаквица. Трябва да се пазиш от това, Камеджиро. Не бива да се обвързваш необмислено. Когато дойде време да си вземеш съпруга, накарай разсъдливи приятели да проучат потеклото й. Сега ще ти кажа нещата, които искам да запомниш.
	Да си японец е най-хубавото нещо на света. Какъв прекрасен народ са японците! Трудолюбив, честен, чист народ. Камеджиро, баща ти и аз сме чували, че на Хаваите хората са безгрижни и много тъмнокожи. Ако се ожениш за някоя от тях… — Тя се разплака с истински, скръбни сълзи, след известно време отиде до висящия над огнището котел и си сипа в една паничка малко ориз. Сетне, подкрепила силите си, продължи: — Ако вземеш такава жена, Камеджиро, ние не искаме да се връщаш повече тук. Ти ще си позор за семейството, за селото и за цяла Япония.
	Камеджиро слушаше внимателно, защото майка му беше много веща по тези въпроси. Тя непрекъснато следеше мълвата и през последните три седмици бе изминала двадесет и пет километра, за да разговаря с хора, до които бяха стигнали разни новини от Хаваите.
	— Не се жени за китайка — твърдо рече тя. — Те са умен народ и, както ми казаха, на Хаваите имало много от тях, но не се мият толкова често като нас и колкото и да забогатеят, си остават китайци. Ако вземеш за съпруга китайка, в никакъв случай не можеш да се върнеш в това село.
	Камеджиро, много мъже от Хирошима кен се изкушават да се женят за момичета от Севера. Виждал си тук някои от тези жалки същества? Те не умеят да говорят както трябва и през цялото време казват зу-зу, докато накрая се почувстваш неудобно заради тях. Аз никак не ги уважавам и никога не съм чувала някое от тях да е станало добра съпруга. Съгласна съм, че са малко по-добри от китайките, но не много. Ако те поблазни мисълта да се ожениш за момиче от Севера, спомни си съпругата на Мазару. Зу-зу, зу-зу! Такова момиче ли искаш? — презрително попита тя.
	Като хвърли с пръчиците още оризови зърна в сбръчканата си, но енергична уста, майка му продължи:
	— Има и много мъже, които опитват с девойки от Юга, ала кой порядъчен мъж ще иска съпруга от Ямагучи? Дълбоко в сърцето си ти наистина ли уважаваш жената на Такеши сан? Ще пуснеш ли такава в дома си? Би ли желал един ден да ми доведеш подобно момиче и да кажеш: „Майко, това е съпругата ми“? И когато попитам откъде е, ще се чувстваш ли горд, ако трябва да признаеш: „Тя е от Ямагучи“?
	Сега мъдрата възрастна жена стигна до най-трудната част от своето поучение и затова още веднъж се подкрепи с малко ориз, като допълни купичката с чай и гарнитура от сушени водорасли.
	— Ако се ожениш за момиче от Севера или за момиче от Юга — поде тя — ще се почувствам съкрушена, но да ти кажа честно, ще се опитам да им бъда много добра майка и ти няма да ме проклинаш за поведението ми. Ала има два брака, които са недопустими, Камеджиро. Ако пренебрегнеш това, по-добре не се връщай. Няма да си „добре дошъл“ нито в селото, нито в тази къща, нито в която и да е част на Хирошима кен. — Тя замълча тържествено, погледна през вратата, за да се увери, че никой не подслушва, и продължи: — Ако се ожениш, когато не съм ти подръка, Камеджиро, помоли двамата си най-близки приятели да проучат семейството на момичето. Знаеш кои са най-важните неща. Да няма болни, да няма луди, никой да не е в затвора, всичките й предци да са били добри, силни японци. Но после задай на своите съветници този въпрос: „Сигурни ли сте, че не е от Окинава?“. — Тя замълча драматично. Остави купичката с ориз, вдигна пръст към сина си и каза: — Не довеждай в тази къща момиче от Окинава. Ако се ожениш за такова момиче, ти си мъртъв.
	Тя почака зловещото предупреждение да стигне до съзнанието на сина й, после добави:
	— Опасността се състои в това, Камеджиро. Ние от Хирошима кен веднага подушваме онези от Окинава. Аз мога да позная едно момиче от Окинава, дори ако видя само няколко сантиметра от китката му. Но съм чувала, че на Хаваите хората забравят как се прави това. Там има много народ от Окинава и техните жени залагат капани на почтените японци. Съжалявам, че не мога да дойда с теб на Хаваите, защото аз умея да разкривам тези хитри твари. Опасявам се ти да не се заблудиш и да ни опозориш, Камеджиро.
	Възрастната жена отново се разплака, но оризът спря потока на сълзите й и тя стигна до кулминацията на своето предупреждение:
	— Има, разбира се, едно нещо, за което всеки верен син трябва да помисли, преди да се ожени, защото го дължи не само на родителите, но също така на братята и сестрите си. Камеджиро, казах ти, че ако вземеш момиче от Окинава, ти си мъртъв. Но ако се ожениш за ета, ти си нещо повече от мъртъв.
	Отвращението, което се изписа на лицето на Камеджиро, беше доказателство, че той презира всички ата не по-малко от майка си, защото те бяха най-нисшата каста в Япония, най-нежеланите. През изминалите столетия те работели като касапи и кожари и продавали умрели животни. Сега живееха в ужасна мизерия, напълно изолирани от японската цивилизация, и щом им се удадеше възможност, търсеха далечни убежища като Хаваите. Само следа от кръв на ата можеше да отрови цяла фамилия, чак до далечните братовчеди, с които не се поддържа връзка, и Камеджиро потръпна.
	Майка му продължи печално:
	— Казах, че умея да откривам хората от Окинава и бих могла да те предпазя от тях. Но от една ата… не зная. Те са умни! Носят в себе си злото, а се опитват да се представят за обикновени люде. Крият се зад други имена. Захващат се с нови занятия. Сигурна съм, че мнозина от тях са се промъкнали на Хаваите, а как ще ги разпознаеш, Камеджиро? Какво ще правиш, ако в Хирошима кен плъзне мълвата, че те е хванала някоя ата?
	Майка и син тръпнаха няколко минути при мисълта за този ужас, а после тя заключи:
	— Затова, когато ти дойде времето, Камеджиро, според мен ще е най-добре да се ожениш за девойка от Хирошима. Е, аз не харесвам момичетата от самия град Хирошима, защото са големи кокетки. Те излизат скъпо на мъжете си и непрекъснато искат да се фотографират. Виждала съм много девойки от град Хирошима и макар да ме е срам да го кажа, някои от тях май не са по-добри от простите момичета на Ямагучи. А доколкото имам впечатление, и девойките от другия край на Хирошима кен не са особено благонадеждни. Затова не се хващай на въдицата само защото някоя непозната ти е казала, че е Хирошима гензу. Това може да не означава нищо.
	И внимавай да не се сродиш със семейство, в което някога е имало предприемач. Старай се да избягваш градските фамилии. Право да ти река, Камеджиро, ще е най-добре да си вземеш някое девойче оттук, по-отблизо. Аз, разбира се, нямам много добро мнение за семействата от село Атазуки, защото те са прахосници, но мога да кажа, че в цяла Япония надали ще откриеш по-хубави момичета от тези в нашето село. Така че, като дойде време да се жениш, иди при писмописец и го накарай да ми прати вест, а когато ми я прочетат, аз ще ти намеря някое местно момиче и вярвай ми, Камеджиро, така ще е най-добре. — Тя направи драматична пауза, а сетне додаде, сякаш току-що й бе хрумнало: — Да кажем, някое добро и силно момиче като Йоко чан.
	Камеджиро погледна майка си и не отвърна нищо, а тя довърши ориза си.
	Когато дойде време да се сбогува със своите родители, той ги увери, че никога няма да стори нещо, с което да опозори тях или Япония. Неговият рязък баща го предупреди:
	— Да не ми доведеш в къщата някоя окинавка или някоя ета!
	Майка му обобщи моралните принципи на Хирошима с думите:
	— Където и да отидеш, Камеджиро, помни, че си японец. Събери в гърдите си сила и бъди добър японец. Никога не забравяй, че един ден ще се върнеш в префектура Хирошима, най-гордата и великата в цяла Япония. Ела си у дома с чест или изобщо не си идвай.
	После баща му го отведе настрани и му каза тихо:
	— Бъди горд. Бъди японец. Събери в гърдите си сила.
	Когато потегли от селото, той видя край светилището цветущото момиче Йоко сан и му се дощя да остави ридаещите си родители, да се втурне към нея и да извика: „Йоко чан! Щом спечеля пари, ще изпратя сватовниците!“ Но яките му крака нямаха сила да го понесат в тази посока, а и да бе тръгнал, щеше да му изневери гласът, защото официално те не се познаваха и всички онези вълнуващи неща, които се бяха случили зад тъмната плъзгаща се врата, не бяха станали наистина — нали той нито веднъж не бе свалил маската!
	И така, Камеджиро продължи да върви: жилав, як дребосък с ръце, висящи като пълни ведра, но когато мина покрай светилището с вперен право пред себе си поглед, все пак получи по някакъв неведом начин уверението на Йоко, че ако си направи труда да я поиска за жена, тя ще отиде при него. И чак до Хаваите го съпътстваше чувството на безмерно щастие.
	Първите три километра пътят му водеше покрай брега на Вътрешно море и пред него постепенно се разкриваше менящата се панорама на приказните острови. Зелени, сини и с кафявия цвят на скалите, те се издигаха от хладните води, протягайки боровете си чак до небето. На един от тях се извисяваше като божия птица отвесна пурпурна порта, бележеща мястото на древно шинтоистко светилище. На други Камеджиро видя да стърчат потъмнели от времето каменни стени на будистки храмове. Колко прекрасна беше тази пътека! Как пееше земята, докато ветровете откъм морето люлееха насам-натам зреещите класове на оризовите ниви!
	На всяка крачка Камеджиро неочаквано откриваше нещо красиво, защото вървеше по един от най-славните пътища в света, и песента на този ден вечно щеше да звучи в ушите му. По някое време той спря, загледа се омаян в множеството острови, вълшебно пръснати сред прозрачните води, и се закле: „Няма да мине много време и аз ще се върна при Вътрешно море“.


	Когато „Киото мару“ ги стовари в Хонолулу, той заръча на преводача от имиграционната служба:
	— Сложете на документите ми печат за пет години.
	За щастие не разбра онова, което служителят промърмори на помощника си:
	— Де да можех да повярвам, че тези дребни жълти копелета ще останат само пет години!
	Ала на Хаваите имаше и други хора, които посрещаха японците без лоши мисли, защото същия ден хонолулският вестник „Мейл“ излезе с уводна статия:
C>
	„Джандърс и Уипъл“ трябва да бъдат поздравени, задето осъществиха плановете си и докараха 1850 силни и здрави японски селяни, които ще работят в нашите плантации за захарна тръстика. Те имат намерението, ако се окаже необходимо, на по-късен етап да доставят още толкова. Вчера ние посетихме „Киото мару“, за да видим новодошлите, и можем да съобщим, че имат вид на яки мъже. Управителите на плантации, които вече са ръководили японски работници, единодушно заявяват, че те чувствително превъзхождат злополучните китайци, на чието място идват. Японците са покорни, изключително чисти, съблюдават законите, не са пристрастени към хазарта и горят от желание да свършат поне осемдесет процента повече честна работа, отколкото мързеливите китайци.
	За разлика от китайците, японците нямат склонност да се обединяват в ожесточени групички. Бидейки селяни, те харесват работата в плантациите и ще си стоят на полето, следователно имаме основание да очакваме, че ще бъде сложен край на мошеничествата, с помощта на които през последните години хитрите азиатци бягаха от честната работа в тръстиковите ниви и монополизираха магазините в града ни. Японците са известни с нежеланието си да се занимават с търговия, но „Джандърс и Уипъл“ са взели допълнителни предпазни мерки, като са докарали само силни и здрави мъже от селски райони. Между тях няма лукави жители на Токио, зловещо спотайващи се в своите банди. Собствениците на плантации могат също така да бъдат сигурни, че външният вид на работническите лагери бързо ще се подобри, защото японците обичат да се занимават с градинарство и скоро жилищата им ще станат приветливи.
	Пристигането на тези японци е особено благоприятно за нас в два аспекта. Първо, увериха ни, че техните мъже не сключват бракове с жени от каквато и да било друга раса, освен своята собствена, и ние имаме пълното основание да очакваме, че ще бъде сложен край на срамните сцени, когато азиатци в напреднала възраст се женят за най-хубавите млади хавайки. Второ, поради феодалната структура на японското общество, при която всеки японец е предан до смърт на господаря си, фирмите като „Джандърс и Уипъл“ ще установят, че новите им работници вероятно ще са между най-лоялните на земята. Управителите на плантации, които са работили с японци, уверяват, че те харесват твърдата ръка, очакват да им се казва какво да вършат, реагират безотказно на строгото, дори грубо отношение и са свикнали от време на време, когато работата им не отговаря на изискванията, да понасят силни удари. За разлика от китайските си братовчеди, те нито негодуват срещу справедливите наказания, нито се обединяват тайно против онези, които им ги налагат.
	С една дума, ние сме убедени: бъдещето ще покаже, че истинският просперитет на Хаваите е започнал с доставянето на тези яки работници, и когато след изтичането на срока, за който са наети, потеглят обратно за Япония, всеки с пълен джоб честно спечелено злато, ще ги изпратим с нашето топло „алоха“. Днес ги посрещаме като удачна замяна на китайците, които се представиха толкова зле. Алоха нуи нуи!
C$

	* * *

	Повечето от хиляда осемстотин и петдесетте японски работници, които слязоха от парахода в онзи септемврийски ден на 1902 година, получиха назначение в плантации на Оаху — острова, на който се намира Хонолулу, и се почувстваха потиснати от безплодните райони навътре в сушата. Дотогава не бяха виждали кактуси, но като земеделци се досещаха, че те говорят лошо за почвата, върху която растат, и сивкавочервената пепел ги ужаси. Разбираха, че до тези места не достига вода, и макар да не бяха отглеждали говеда, не им бе трудно да забележат, че дръгливите животни, които бродеха из пустеещите поля, страдат не само от жажда, но и от глад. Бяха разочаровани от тази изгорена от слънцето земя, която обещаваше толкова малко, и един селянин пошушна на приятелите си:
	— Америка съвсем не е такава, каквато разправяха.
	Но Камеджиро Сакагава не преживя това разочарование, защото бе попаднал в група работници, изпратена на друго място, и когато се озова там, веднага видя, че новата му земя е между най-плодородните в света. Дори великолепните ниви край Вътрешно море не бяха по-хубави от района, който щеше да обработва. За да стигне до този истински рай, младият Камеджиро не бе преведен по прашните пътища на Оаху; бе качен на малко междуостровно корабче, което иначе се използваше за транспортиране на прокажени, и след дълга, изпълнена с неволите на морската болест нощ, бе свален на остров Кауаи. На кея ги чакаше нетърпеливо висок конник с насечено от белези лице и когато капитанът на корабчето прояви несръчност при приставането, лично зараздава гръмогласни заповеди, сякаш той командваше тук. До него подтичваше дребен японец и щом съотечествениците му най-сетне слязоха от параходчето, им каза:
	— Човекът на коня се нарича Дивия Уип Хоксуърт. Ако работите добре, и той ще е добър. Ако не — ще ви бие по главите. Затова работете добре.
	Докато преводачът им говореше, Дивия Уип навлезе с коня между хората, пресегна се с камшика за езда и повдигна брадичката на Камеджиро Сакагава.
	— Разбра ли? — изръмжа той.
	Дребният преводач попита:
	— Ано хито га юта кото уакари машита ка?
	Набитият Камеджиро кимна и Дивия Уип отпусна камшика, наведе се и потупа новия работник по рамото. После обърна коня, застана в началото на редицата и изрева:
	— Тръгваме! — Поведе ги от пристана към един нажежен път, където чакаха няколко каруци за захарна тръстика със запрегнати коне. — Качвай се! — изкомандва той и когато японците се настаниха в ниските коли с дълги, овързани с въжета ритли, се придвижи в челото на колоната и викна: — Напред към Ханакаи!
	Процесията напусна пристанищния град и бавно потегли на север по източния бряг на острова.
	Докато пътуваха, мъжете за пръв път видяха цялото великолепие на Хаваите, защото им се бе паднало да работят на един от най-прекрасните острови в Тихия океан. Отляво се издигаше до небесата остра назъбена планина, покрита с вечна зеленина. Родена милиони години преди другите планини на Хаваите, тя първа бе моделирана от ерозията и бе придобила неповторими, радващи окото форми. По някое време ветровете бяха издълбали цял тунел в най-високия масив, през други епохи по-меките скали се бяха разпаднали и само отделни базалтови остриета бяха останали да стърчат като стражи. Надясно се простираше величествен бряг, прорязан от дълбоки заливи и очертан от пенестия прибой, който неспирно връхлиташе върху тъмните скали и искрящия бял пясък. На всеки километър пред Камеджиро и спътниците му се разкриваше нова поразителна гледка.
	Но от всичко видяно този ден най-впечатляваща бе червената земя. В продължение на милиони години вулканичните изригвания бяха бълвали пласт след пласт богати на желязо скали, през следващите милиони години това желязо бавно и неусетно се бе разпадало и сега можеше да се види като гигантски камари блещукаща ръжда — прочутата червена почва на Кауаи. Тук-таме в обвитата със зеленина планина зееха белези от откъснали се скали и разкриваха червена като свежа кръв почва. На други места нивите, покрай които минаваха, искряха подобно жарава, след като пламъците току-що са се уталожили. В някои дълбоки долини пък, където бе проникнала и малко черна пръст, получилото се червено бе почти керемидено. Ала цветът на почвата навсякъде бе червен. Тя светеше в стотици различни нюанси, но беше най-красива, когато се открояваше сред пищната зеленина на острова, понеже двата цвята се подчертаваха взаимно. Кауаи като че ли напълно заслужаваше името, с което любовно го наричаха: остров градина.
	Защото в щедрата, богата на желязо червена почва растяха множество дървета: палми, опасващи крайбрежието; пандануси, които се преплитаха в гъста джунгла; баняни*1 с техните хиляди въздушни корени; хау и коу*2, незаменимите дървета на тези острови; бързорастящата дива слива, която бе внесена от Япония, за да се осигурят на работниците дърва за горене; и тук-таме по някоя кралска палма*3, чийто на места обрасъл с мъх ствол се издигаше величествено до небесата. Но имаше едно дърво с изключително значение за Кауаи, което правеше живота и земеделието на този остров възможни. Там, където мощните североизточни пасати заливаха сушата с морска вода и солен въздух и унищожаваха всякаква растителност, хората бяха засадили странното, копринено, сиво-зелено дърво казуарина*4, наричано понякога и желязно. Покрай брега растяха горички от това любопитно дърво, покрито с двадесет и пет сантиметрови иглички и подобни на топчести копчета шишарки, и засланяха острова. Зеленината на казуарината беше оскъдна и на пришълеца всяко отделно растение се струваше така крехко, сякаш всеки момент ще загине, но тя притежаваше огромна способност да се възстановява, вирееше най-добре на свирепите солени пасати, които лудо развяваха нежните й иглички и превиваха червенокория й ствол. Тогава дървото се вкопчваше още по-здраво в земята и спасяваше острова. Океанските ветрове връхлитаха върху клоните, игличките задържаха солта, яростта на бурята се усмиряваше и под закрилата на казуарината всичко живо се чувстваше в безопасност.
	[*1 Дърво от рода на фикусите. От клоните му се спускат въздушни корени, които се врастват в земята и стават много дебели, понякога с обиколка до 10 м. Така едно дърво може да изглежда като цяла горичка с огромна корона и многочислени стволове. — Б.пр.]
	[*2 Дървета с твърда дървесина, от която се правят домакински съдове и поплавъци за канута. — Б.пр.]
	[*3 Висока палма с перести листа и белезникав, често удебелен в долната част ствол, отглеждана в тропическите райони заради красотата й. — Б.пр.]
	[*4 Увисналите, членести вейки на дървото напомнят оперението на австралийската безкрила птица казуар. — Б.пр.]
	Докато японците пътуваха през потъналата в зеленина страна на чудесата, откъм океана се надигна буря и върху сушата се изля дъжд като из ведро, но стиснал здраво юздите на подплашения кон, Дивия Уип извика на своя преводач:
	— Ишии сан, кажи на хората, че тук на Кауаи не бягаме от бурите!
	Нисичкият и слаб японец затича от каруца на каруца, крещейки:
	— На този остров вали по десет пъти на ден. Но слънцето бързо се показва. Ние не обръщаме никакво внимание на дъжда.
	И както бе предсказал, след няколко минути силната буря ги отмина и забесня в близката долина, ала над нея скоро се изви дъга. Камеджиро и другарите му пътуваха тъкмо по посока на дъгата.
	Бяха пристигнали в долината на Ханакаи, долината на океана, но този факт още не им бе известен, защото шосето, по което се движеха, на това място бе към два километра навътре в сушата. Скоро вдясно от него се появи красив път, водещ надолу към океана. Той бе ограден от двадесет чифта сивостволи и прави кралски палми, които Уип бе изпратил от Мадагаскар по един от корабите на „Хоксуърт и Хейл“. Тези величествени стражи бдяха над пътя, както навремето каменните лъвове на асирийците. Когато навлязоха в дълбоката сянка на палмите, работниците почувстваха, че наближават нещо много специално, и след малко стигнаха до двадесет двойки норфолкски борове, благородни дървета, подобни на скулптури, първоначално расли само на един остров в Южния Пасифик. Преди няколко години Уип бе получил двеста млади фиданки и ги бе пръснал навсякъде из Хаваите. След тях следваше най-красивата част от пътя: вляво, на север, се нижеше непрекъсната редица кротонови храсти*, които Уип бе внесъл от Гвадалканар, Соломоновите острови, и тези ниски, прекрасни растения му бяха най-любими от всичко в неговата плантация. Преливащите им в зелено, червено, пурпурно, златно и синьо листа бяха за Хоксуърт постоянен източник на възторг. Отдясно пък бяха засадени хибискусови дървета, ниски и храстоподобни, с над десет вида лъскави като коприна нежни цветове, всичките в различни ослепителни багри. Уип най-много обичаше яркожълтия хибискус, по-едър от голяма чиния, който сияеше като злато под лъчите на слънцето.
	[* Растение от семейството на млечките. — Б.пр.]
	После пътят рязко изви на юг и навлезе в обширна затревена площ. Както бе прието по онова време на Хаваите, нямаше специална алея, която да води към дома на Хоксуърт. Гостите минаваха с колите през моравата откъдето си поискат, защото колкото и стъпкана да оставаше след тях тревата, на следващия ден неизбежният дъжд и слънцето заличаваха всички следи. Пред къщата имаше само две дървета. Вдясно растеше африканска магнолия с тъмнозелени листа и разточително пръснати в короната й огненочервени цветове, а вляво се издигаше едно от най-странните дървета в природата, златното дърво, което Уип бе открил в Южна Америка. Всяка година то се обсипваше с безброй яркожълти цветове и тъй като бе високо над петнадесет метра, гледката бе поразителна.
	Къщата беше дълга и ниска, построена първоначално от най-отбран дървен материал в Китай, а сетне разглобена и транспортирана до Ханакаи с един от товарните кораби на „Хоксуърт и Хейл“. Тя бе разположена от североизток на югозапад и южната й фасада се състоеше от осем високи гръцки колони, носещи верандата, върху която бе съсредоточен животът на семейството. Защото гледката от ланаи — откритата тераса — приковаваше погледа. Мека зелена морава се спускаше до ръба на стръмната скала на стотина метра над повърхността на океана, който тук се врязваше дълбоко в сушата и образуваше залива Ханакаи. Когато силна буря връхлиташе Кауаи, беснеещият океан протягаше в залива вездесъщата си ръка, но там се оказваше в плен и започваше да се мята нагоре по червените скали като затворен в клетка звяр. Изхвърлените най-високо водни пръски застиваха за миг, после се сгромолясваха с рев по отвесните стени. Да станеш свидетел на такава буря в Ханакаи означаваше да видиш океана в пълната му мощ. Но на север и на изток, там, откъдето идваха бурите, недостъпна за погледа откъм къщата, се издигаше преградата, от която зависеше животът в Ханакаи: казуарините — безмълвни, стенещи труженици, чиито иглички отсяваха солта; пречупваха гръбнака на свирепите ветрове, и ако златното дърво бе чудото на тази част от Кауаи, то съществуваше единствено поради това, че казуарините поемаха ударите на стихията върху себе си.


	Под закрилата на казуарините Дивия Уип спря да се порадва на красотата в своя любим кът от островите. Той му бе подарен от обожаващия го дядо, капитан Рейфър Хоксуърт, който пък го бе получил от алии нуи Ноелани. Уип бе донесъл тук своите съкровища, събирани по целия свят. Най-хубавото манго, най-ослепителните хибискуси, най-красивите коне на Хаваите се отглеждаха в Ханакаи. И сега, докато оглеждаше червената земя и слушаше рева на блъскащия се в скалите океан, той промърмори: „Какви щастливци са тези японци, че са дошли да работят тук!“.
	Разбира се, Камеджиро и другарите му не влязоха с Уип в къщата. В края на пътя господин Ишии, преводачът, ги поведе точно в обратната посока, към казуарините, и след по-малко от километър те стигнаха до ниска и дълга дървена барака, която се състоеше от една-единствена стая с три врати и няколко прозореца. Вътре имаше пет-шест маси и изкорубени дървени легла. Отвън стърчаха два неописуемо вонящи клозета с кладенец помежду им. Никакви цветя, никакви дървета, нищо, което да придава на мястото малко по-приветлив вид, затова пък голямо изобилие от червена кал, гъсталак от дива слива, от който можеха да се секат дърва за горене, и във всички посоки — зелена пустош от избуяла захарна тръстика. Това бе лагерът Ишии, известен така заради преводача, който го ръководеше.
	В този лагер нямаше жени, нямаше удобства за отдих, нямаше лекар, нито храм. Имаше много ориз, тъй като Дивия Уип държеше хората му да бъдат хранени добре. Във всеки лагер — защото този беше само един от седемте в плантацията Ханакаи — някой от мъжете биваше назначен за рибар и носеше на масата всичко, което успееше да налови в щедрите води около рифовете на Кауаи. Твърдото намерение на Уип Хоксуърт беше всеки ангажиран от него работник да се труди тук пет или десет години, да спестява парите си, а сетне да се върне в Япония. Така нямаше нужда от жени и от храмове, не бе особено необходим и лекар, тъй като той наемаше само най-здравите.
	В Ханакаи работниците на Хоксуърт ставаха в четири часа сутринта, закусваха топла храна и тръгваха към нивите, за да бъдат там в шест. Работеха до шест вечерта и се връщаха в лагера Ишии кой, когато стигне. За това им се плащаха по шестдесет и седем цента на ден, но храната и продънените легла бяха безплатни. Разбира се, когато се прибираше реколтата, оставаха на полето по деветнадесет часа, без да им се дава и стотинка допълнително.
	През първия си работен ден Камеджиро Сакагава се върна по здрач, усещайки как силата напира в костите му. Заоглежда се за някое място, където да се изкъпе, защото, както всички японци, и той държеше фанатично на чистотата. Беше поразен, когато разбра, че не са се погрижили за нещо толкова естествено. Можеше да изпомпа вода от кладенеца, но как да се изкъпеш прилично със студена вода? През тази първа вечер, макар и възмутен, трябваше да се задоволи с това. Чу мърморенето на другарите си, които си спомняха блаженството на горещите бани в Хирошима, начаса отиде при Ишии сан и каза:
	— Мисля да направя баня за лагера.
	— Няма дървен материал — отвърна Ишии сан. Неговата работа бе да защитава интересите на господин Хоксуърт.
	— Видях малко стари дъски в края на нивата — рече Камеджиро.
	— Можеш да ги вземеш, но няма гвоздеи — предупреди го Ишии сан.
	— Забелязах някакви пирони на мястото, където е укрепяван напоителният канал.
	— Ръждиви ли бяха?
	— Да.
	— Можеш да ги вземеш.
	През втория си пълен ден от пристигането на Хаваите Камеджиро започна строежа на банята. Повечето време работата му не спореше, защото не успяваше да намери подходящ дървен материал, нито пък имаше откъде да вземе парче галванизирана ламарина за под коритото, където щеше да се пали огънят. Накрая хвана Ишии сан, който се отнасяше насмешливо към цялото начинание, и го накара да говори с господин Хоксуърт — Хоксууърту, така му викаха японците — и високият господар изръмжа:
	— За какво ти е дотрябвала галванизирана ламарина?
	— За да се къпя — отвърна Камеджиро.
	— Аз се къпя със студена вода — сопна му се Хоксуърт.
	— Аз не! — озъби се и Камеджиро и Хоксуърт се завъртя на седлото да разгледа това джудже с дългите, стърчащи настрани от тялото ръце.
	— Не ми отговаряй така! — заплашително каза Хоксуърт, като насочи камшика си към него.
	— Ние трябва да се поддържаме чисти — настоя на своето Камеджиро, без да отстъпи пред камшика.
	— Вие трябва да работите — бавно изрече Хоксуърт.
	— Но след работа искаме да бъдем чисти — твърдо отвърна японецът.
	— Ти май си търсиш боя! — извика Хоксуърт, скочи от коня и хвърли юздите на един от придружителите си. Ишии сан, преводачът, започна да се поти и зафъфли:
	— О, не, сър! Този човек е отличен работник!
	— Млъквай! — сряза го Хоксуърт и бутна настрани дребния си служител. Приближи се до Камеджиро и понечи да го сграбчи за раменете, но в този момент забеляза огромните мускули на опърничавия работник, както и че той няма намерение да позволи дори на господаря си да го докосне. Двамата мъже стояха насред тръстиковата нива и се гледаха. Другите японци трепереха от ужас да не стане някоя беля, но Камеджиро, за своя изненада, не бе ни най-малко разтревожен. Той изучаваше големия американец и си мислеше: „Само да направи още една стъпка към мен, ще забия глава в мекия му корем“.
	Напрежението премина във взаимно уважение и Дивия Уип попита Ишии сан:
	— Какво иска той?
	— Строи баня за лагера — повтори Ишии.
	— Точно това не ми е ясно — отвърна Хоксуърт.
	— Японците не могат да живеят без всекидневната си баня — обясни Камеджиро.
	— Помпайте си вода и се къпете — рече Уип.
	— Гореща баня — добави Камеджиро.
	Двамата мъже се гледаха втренчено един дълъг миг, после Уип се разсмя непринудено и попита:
	— Та значи ти трябва рифелувана ламарина?
	— Да — кимна японецът.
	— Ще я имаш — отсече Хоксуърт, намигна на Камеджиро, сякаш бяха хлапета, които си играят, и го потупа с камшика под брадичката. Японският работник бавно отмести дръжката с един пръст. Двамата мъже се бяха разбрали.
	Когато банята бе построена — квадратно корито на крачета, дълбоко метър и двадесет — Камеджиро стъкми тръба от три бамбукови стъбла, която докарваше вода от помпата. Запали под галванизираната ламарина огън от клони на дива слива и щом водата се загря, заудря по парче желязо, за да свика лагера. Всеки мъж се събличаше, окачваше дрехите си на греда със стърчащи от нея пирони и получаваше едно канче гореща вода, с което да се насапуниса и изплакне вън от коритото. Сетне изкачваше трите дървени стъпала, влизаше в изпускащата пара вода и блаженстваше в продължение на четири минути. През това време следващият се плакнеше и щом предишният излезеше с неохота, нетърпеливо се потапяше в коритото. Камеджиро поддържаше огъня и доливаше още вода, когато беше необходимо.
	Първите десет души плащаха за банята по един цент и теглеха чоп кой да влезе най-напред в коритото. За следващите цената бе половин цент, всеки желаещ можеше да използва водата. Дълго след падането на нощта, когато пенитата бяха грижливо скътани и другите мъже вече вечеряха, Камеджиро се събличаше, слагаше под ламарината още едно дърво — защото обичаше банята по-гореща, отколкото повечето хора — и след като се насапунисаше грижливо и се изплакнеше отвън, влизаше в останалата вода. Горещината й го обгръщаше и го караше да забрави Хирошима и трудностите на деня. Казуарините на изток държаха бурите на разстояние, а топлата баня прогонваше всички грижи.
	Преди да се отпусне в леглото, той неизменно поглеждаше с дълбок респект единственото си ценно притежание — поставения в черна рамка портрет на японския император. Нисичкият работник се покланяше на мрачния брадат владетел. Единствената истина в неговия живот, която не подлежеше на никакво съмнение, бе, че лично императорът знае какво е поведението му всеки момент и се наскърбява, когато той не се държи както подобава. Всяка вечер, преди да заспи, слагаше на везните всичките си дела от изминалия ден с надеждата, че императорът ще ги одобри.
	За да набавя необходимите за горещата баня дърва, Камеджиро ставаше сутрин в три и половина и продължаваше работата си, докато другите се хранеха. След като осигуреше нужното количество съчки, той грабваше две топки ориз, малко туршия и парче риба и ги ядеше, бързайки към нивата. В шест, когато работният ден приключеше, хукваше към къщи преди останалите, за да запали огъня, и нямаше време да се нахрани, докато не се изкъпеше и последният човек, а после хапваше каквото бе останало. По този начин бяха събрани парите за важната стъпка, която щеше да предприеме тринадесет години по-късно, през 1915 година.


	Не беше лесно да се натрупат пари, дори когато човек работеше така упорито, както Камеджиро. Например през 1904 година в Азия се заговори за събития, които стопиха спестяванията му, но при създалите се обстоятелства никой, достоен да се нарече мъж, не би постъпил по-различно от него. От няколко месеца Япония си имаше неприятности с Русия и божествената повеля на императора към народа му бе стигнала чак до далечния Кауаи, където Ишии сан бе прочел с треперещ глас пред събралите се японци неговия декрет:
	„Тъй като най-чистосърдечното Ни желание е да запазим мира на Изтока, Ние наредихме на Нашето правителство да преговаря с Русия, но вече сме принудени да заключим, че тя не проявява искрено желание да се споразумеем. Затова се разпоредихме правителството Ни да прекъсне преговорите с Русия и решихме да предприемем по свое усмотрение действия за гарантиране на Нашата независимост и самозащита.“
	— Какво означава това? — попита Камеджиро.
	— Война — отвърна един по-възрастен мъж.
	После гласът на Ишии сан се извиси благоговейно и той предаде специалното послание на далечния император към всички верни поданици: „За осъществяването на намеренията Ни разчитаме на вашата лоялност и храброст, убедени сме, че ще запазите неопетнена честта на Нашата империя“.
	— Банзай! — изрева един бивш войник.
	— Япония ще победи! — завикаха работниците.
	Ишии сан почака да утихне врявата, после обяви:
	— В петък служител на самия император ще дойде в Ханакаи да събира пари за имперската армия. Да покажем на света, че сме лоялни японци! — Той се поколеба за момент, след това рече: — Аз ще дам единайсет долара.
	Тълпата ахна, хората си даваха сметка каква голяма част от мизерната му заплата представлява това. Още един се вдъхнови и викна:
	— Аз ще дам деветнайсет долара.
	Множеството заръкопляска, обещаваните суми ставаха все по-големи и Камеджиро бе увлечен от всеобщата разпаленост. Япония беше в опасност. Представи си нивите на своите родители, прегазени от руските варвари, и си помисли колко маловажни са неговите спестявания от банята. В емоционален унес, виждайки пред очите си строгото брадато лице на императора, той се изправи и викна гръмогласно:
	— Аз ще дам всичките си пари от банята! Седемдесет и седем долара.
	Понесоха се мощни овации и един будистки свещенослужител рече:
	— Нека сърцата ни се преизпълнят с решителност да пазим честта на Япония така, както стори днес Сакагава Камеджиро!
	Мъжете захлипаха и запяха песни, а Ишии сан призова с високия си тънък глас:
	— Нека всеки приближи и се закълне във вярност към императора!
	Без някой да им е наредил, работниците се подредиха в стегнати редици и когато минаваха покрай мястото, където стоеше будисткият свещенослужител, удряха крак в маршова стъпка. Сковано притиснали длани към коленете, те се покланяха сякаш пред самата августейша особа и викаха: „Банзай! Банзай!“.
	След като възторгът се уталожи и императорският емисар си замина с парите, лагерът мъчително зачака новини от войната. Носеше се мълва, че на остров Кюшу били дебаркирали руски войски, и през нощта Камеджиро пошушна на Ишии сан:
	— Не е ли по-добре да се върнем в Хонолулу и се опитаме да намерим кораб, който да ни закара до Япония?
	— Не — мрачно отвърна Ишии. — В края на краищата това, което достига до нас, са само слухове.
	— Но Япония е в опасност! — промълви Камеджиро.
	— Трябва да чакаме по-достоверни новини — настояваше на своето Ишии сан и тъй като умееше да чете и пише, хората го слушаха. 1904 година отмина в тревожни предчувствия.
	През януари 1905 година неговото благоразумие бе възнаградено, до Кауаи стигна вестта, че голямата руска крепост Порт Артур е паднала след обсадата на японците. Кауаи — тоест живеещите там японци — бе луд от радост и в плантаторския град Капаа бе организирано факелно шествие. Тържествата едва бяха отшумели и дойде новината за още по-изненадващата победа в Мукден, а скоро след това — и за драматичните събития в пролива Цушима. Японците, командвани от адмирал Того, бяха влезли в сражение с руски флот от тридесет и осем големи кораба; деветнадесет от тях бяха потопени веднага, пет бяха пленени, а от останалите четиринадесет едва три се добраха до Русия. Повече от десет хиляди неприятелски войници бяха удавени, а шест хиляди бяха взети в плен. Японците загубиха само три малки торпедни катера и около седемстотин човека. Хонолулският „Мейл“ нарече Цушима „една от най-категоричните победи, постигани от отделна нация срещу превъзхождащ я противник“.
	Като научи тази зашеметяваща новина, Камеджиро избухна в сълзи и каза на приятеля си Ишии сан:
	— Чувствам се така, сякаш моите пари от банята са потопили руския флот.
	— И имаш право — увери го Ишии сан. — Защото тези пари са израз на безсмъртния японски дух. Я погледни нещастните американци! Техният президент им говори, а нищо не се променя. Никой не му обръща внимание. Ала когато императорът отправи послание към нас, ние го чуваме, макар да сме захвърлени накрай света.
	Камеджиро се замисли за момент върху това, после попита:
	— Ишии сан, днес ти чувстваш ли се горд?
	— Чувствам се така, сякаш сърцето ми е балон, който ме носи над дърветата — отвърна Ишии сан.
	— На мен пък ми се струва, че в гърдите ми непрекъснато гърмят оръдия — довери му Камеджиро. — Оръдията на адмирал Того. — Очите му отново се просълзиха и той попита: — Ишии сан, мислиш ли, че ще е уместно да отправим една молитва за този велик адмирал, който спаси Япония?
	— По-добре да присъства и свещенослужителят. Това е негова работа.
	— Но какво лошо има, ако ние самите се обърнем с лице към Япония и си кажем молитвата?
	— С удоволствие бих го направил — призна си Ишии сан и двамата работници коленичиха в червената прах на Кауаи, всеки с мисълта за Хирошима, за оризовите ниви, за пурпурната порта, извисяваща се над японското море, и се помолиха тяхната храбра страна винаги да завоюва победи.
	По това време Камеджиро бе спестил от надниците и от банята нови тридесет и осем долара, а в лагера подозираха този факт и когато до Кауаи стигна вестта, че в самия център на Хонолулу ще се състои разкошно честване на победата, на което ще могат да присъстват всички хавайци, и че остров Кауаи е поканен да изпрати двама души да дефилират в японски униформи и да изпълняват ролите на безсмъртни военачалници като адмирал Того, всички се съгласиха, че единият от тях трябва да е Камеджиро, защото той можеше да плати пътя си. Другият беше един човек на име Хашимото, той също имаше известни спестявания. В края на май 1905 година двамата яки работници потеглиха за Хонолулу с междуостровния параход „Килауеа“. Там комитетът ги снабди с красиви униформи, които съпругите на местни японци бяха изкопирали от снимките в списанията, и Камеджиро се видя в целия блясък на полковник, издокаран така в памет на един от командирите, който по време на обсадата на Порт Артур се бе хвърлил срещу руските оръдия. Този полковник, на име Ито, бе разкъсан на парчета и се бе превърнал в безсмъртен национален герой. А следобеда на 2 юни 1905 година преливащият от гордост полковник Сакагава застана в редиците и самоуверено закрачи по улиците на Хонолулу, през Нууану до парка Аала, където хиляди японци образуваха процесия. Тя продължи тържествено до японското консулство, а там изпълнен с достойнство мъж в редингот и черна папийонка поздравяваше ликуващата тълпа, кимайки важно. Работник от плантацията на „Джандърс и Уипъл“ на Оаху, облечен с униформа като на адмирал Того, даде от стъпалата пред сградата знак за виковете „банзай“ и официалната манифестация се разтури. Камеджиро и неговият другар Хашимото се върнаха в парка Аала, където на жадното за зрелища множество се предлагаха демонстрации на японска борба и бой с мечове. Но тържествата по случай победата щяха да имат и един по-различен нюанс, който Камеджиро никога нямаше да забрави. В десет часа, когато тълпата бе най-гъста, в нея се разтвори пътека и осем професионални гейши от една чайна тръгнаха да заемат мястото си на подиума за танци. Една от тях мина със своята леко полюшваща се походка толкова близо до него, че пудрата от нейната коса влезе в ноздрите му, и Камеджиро бе принуден да си признае, за първи път от три години, че го измъчва отчаян глад за момичето Йоко от Хирошима.
	Погледът му се замъгли и той си представи, че отново закрива лицето си с маската и се готви да се промъкне в спалнята й. Усещаше ръцете й около себе си, в ухото му звучеше нейният глас. Тълпата го притискаше от всички страни, но той вече не беше част от нея — бе в Хирошима през пролетта, когато оризищата преливат в нежнозелено. Завладя го ужасна мисъл: „Аз никога няма да напусна Кауаи! Ще умра тук и никога повече няма да видя Япония! Ще прекарам целия си живот без жена!“.
	В мъката си тръгна из тълпата, като заставаше така, че да докосне една или друга омъжена японка. Не ги пипаше, не ги поставяше в неловко положение, искаше само да ги види и да почувства, че наистина съществуват. Изцъклените му очи ги гледаха втренчено. „Такъв глад изпитвам!“ — рече си той, докато се придвижваше, за да пресрещне една матрона, най-малко двадесет години по-възрастна от него. Тя се тътреше, без да повдига крака от земята, както повеляваше японският стил, и тихото шумолене от преминаването й му се стори един от най-приятните звуци, които някога е чувал. Инстинктивно протегна ръка и я сграбчи за рамото. Шумоленето секна. Жената го погледна смаяно, избута ръката му и промърмори:
	— Ти си японец! Дръж се прилично! Особено пък докато носиш тази униформа!
	Усмирен, той избяга от блъсканицата и намери Хашимото, който каза дръпнато:
	— Тези проклети гейши ме влудяват. Хайде да намерим някой публичен дом.
	Двамата работници от Кауаи тръгнаха да изучават района около Аала, но един непознат им пошушна:
	— Къщите, които търсите, са все в Иуилеи.
	И тъй, те побързаха да отидат в този квартал на града, ала публичните домове бяха пълни с по-богати клиенти и не успяха да влязат.
	— Ще награбя първата жена, която видя — рече Хашимото.
	— Не! — опита се да го спре Камеджиро, който не бе забравил как го бе скастрила японката.
	— Върви по дяволите! — кресна му другият. — Момичета! Момичета! — развика се на японски той. — Ето ме, идвам да ви открия! — И хукна по една от уличките на Иуилеи.
	Камеджиро, засрамен, че се намира на такова място, облечен като пожертвалия живота си в Порт Артур полковник Ито, избяга оттам и се върна в парка. Часове наред седя и зяпа танцьорките. Този път се държеше настрани от жените. Сетне при него дойде възрастен японец с бутилка саке и рече:
	— О, полковник! Каква славна война бе това! А забеляза ли най-интересното тази вечер? Докато дефилираше нашата армия, нито един проклет китаец не се осмели да се появи на улицата! Слушай какво ти говоря, полковник! През 1895-а победихме китайците, а през 1905-а — руснаците. Две от най-големите нации на земята. С кого ли ще се бием след десет години? С Англия? С Германия?
	— Цял свят може да се гордее с Япония — съгласи се Камеджиро.
	— И най-важното, полковник — продължи пияницата — хората тук, на Хаваите, вече ще трябва да ни уважават. Високомерните луна — немските надзиратели, които ни бият с камшици, и норвежките, които ни презират, ще трябва да се отнасят към нас, японците, с уважение! Ние сме велик народ! Затова, полковник, обещай ми едно нещо, и ще ти дам още саке. Следващия път, когато европейски луна посмее да те удари в тръстиковите ниви, убий го! Ние, японците, ще дадем на целия свят да се разбере!
	Празненството беше страхотно, достойно за извоюваната от отечеството внушителна победа, и макар да бе струвало на Камеджиро голяма част от неговите спестявания и да му бе напомнило колко е самотен, той чувстваше, че си бе заслужавало. Но то имаше едно злощастно последствие, което никой не би могъл да предвиди и което продължаваше да живее в неговото съзнание дълго след като самото честване бе избледняло в паметта му.
	Всичко бе започнало в публичните домове на Иуилеи, след като Камеджиро заряза на улицата своя похотлив приятел. Младежът бе проникнал насила в един от бардаците и пет-шестима възмутени от нахлуването му германци го бяха напердашили яко. Захвърлен в канавката, той бе намерен от хавайски младеж, сутеньор на група момичета. Както бе прието на островите, младежът го замъкна в дома си, където неговата сестра проми раните на объркания японец. Двамата можеха да разговарят единствено на развален английски, ала очевидно си бяха казали достатъчно, защото Хашимото се върна на кораба за Кауаи, следван от хавайката. Тя бе висока, дружелюбна, едроока и носеше със себе си само един овързан с канап вързоп, но, изглежда, харесваше мускулестия, лишен от сантименталности Хашимото и явно възнамеряваше да остане с него.
	— Ще се оженя за нея — храбро заяви Хашимото.
	Камеджиро все още бе облечен като полковник и нещо — тържествата по случай победата ли, униформата ли — този ден го настройваше особено патриотично. Едва приятелят му бе изрекъл фаталните думи „Ще се оженя за нея“, и той се хвърли в атака, сякаш наистина бе военен командир. Сграбчи Хашимото за ръката и го предупреди:
	— Ако направиш подобно нещо, цяла Япония ще се срамува от тебе.
	— Може и никога да не се върна в Япония — рече Хашимото.
	Импулсивно, като истински полковник, Камеджиро го удари през лицето и кресна:
	— Да не си посмял да говориш така! Япония е твоята родина!
	Хашимото бе изненадан от неочакваното поведение на полковник Сакагава, но си даваше сметка, че заслужава да го смъмрят, затова промърмори:
	— Уморих се да живея без жена.
	Това придаде на разговора не дотам военен тон, Камеджиро престана да бъде полковник на императора и отново се превърна в приятел.
	— Хашимото сан, достатъчно голямо прегрешение е, че си ходил в такава къща, но да вземеш със себе си едно от момичетата и да се ожениш за него! Трябва да събереш сили и да се държиш като почтен японец.
	— Тя не е от публичен дом — заобяснява Хашимото. — Тя е добро момиче, от работливо семейство.
	— Но не е японка! — възрази Камеджиро.
	Не успя да постигне нищо с Хашимото, който бе твърдо решен да не живее повече сам. След като на Кауаи нямаше японски момичета, той щеше да вземе своята хавайка и да се ожени за нея. Но в пламенното си желание за женска компания не бе помислил за още по-пламенния патриотизъм на японската общност. Когато се разчу какво е направил, върху него се стовари цялата съкрушителна мощ на свещения японски дух.
	— Ти опетни името на Япония — порицаваха го по-възрастните мъже, които се бяха научили да живеят без жени.
	— Ти опозори японската кръв — скръбно добавяха други.
	— Нямаш ли гордост, не чувстваш ли в себе си духа на Ямато? — питаха го по-младите.
	— Не разбираш ли, че това е позор за всички нас? — вайкаха се приятелите.
	Хашимото се оказа твърд човек.
	— Повече няма да живея сам — упорито повтаряше той. — Ще живея със съпругата си, както е редно за всеки мъж.
	— Тогава ще бъдеш завинаги отлъчен от японската общност — извика един непреклонен старец. Той беше на Кауаи от много години, също бе копнял за жена, но бе постъпил като истински японец и сега произнесе присъдата от името на всички поданици на императора: — Заради това, че се държа безсрамно, заради това, че не опази свещената кръв на Япония, отсега ще живееш отделно. Не искаме човек като тебе да работи с нас, да се храни с нас, да живее с нас. Махай се!
	Хашимото започваше да чувства ужасяващата тежест на присъдата и се примоли:
	— Но всеки мъж има нужда от жена! Какво очаквате да правя?
	Разпален младеж зае мястото на стареца, който бе обявил отлъчването, и изрече войнствено:
	— Не и да се жениш за чуждоземни жени! Ти не си китаец, готов да вземе всяка, която успее да докопа. Ти си японец!
	— Какво да правя? — изплака Хашимото. — Да живея сам цял живот ли?
	— Използвай всеки месец проститутките, както всички нас — извика разпаленият младеж. Имаше предвид момичетата, които управата на имението докарваше в деня за плащане и местеше по разписание от лагер на лагер.
	— Но настъпва време, когато мъжът не иска вече проститутки — умолително рече Хашимото.
	— Тогава живей без тях — сопна му се един възрастен човек. — Като Акаги сан. Хей, Акаги сан? От колко години не си докосвал жена?
	— От деветнайсет — отвърна един жилест ветеран на тръстиковите ниви.
	— А ти, Ямазаки сан?
	— От седемнайсет — обади се почернял от слънцето селянин от Хирошима.
	— Те са почтени, честни японци! — заяви младежът. — Те ще чакат тук до самата си смърт и ще се надяват за съпруга от Япония, но ако не пристигне такава, не биха и помислили да се женят за друга. Японският им дух е висок. Ти, Хашимото, нямаш чест. А сега се махай!
	Така Хашимото напусна лагера Ишии и заживя с хавайската си съпруга в град Капаа. Наложи се да го уволнят от плантацията в Ханакаи, защото останалите японци отказваха да работят с един отстъпник, който бе омърсил японската кръв. Понякога, когато хората от лагера отиваха в Капаа да поиграят комар или да се напият с околехау, силна забранена напитка, приготвяна от корените на растението ти, се случваше да срещнат бившия си другар Хашимото, но никога не разговаряха с него. Той не можеше да посещава японския храм, нито вечеринките, нито да играе на някоя от японските игри, нито да слуша декламаторите, които сегиз-тогиз идваха от Токио и прекарваха цели дни из лагерите, разказвайки за подвизите на славните герои от японската история.
	Хашимото бе изключен от всякакво нормално общуване и макар че другите младежи, на които вероятно също се искаше жена и положително изпитваха изкушение да вземат за съпруги хавайки, китайки или скитащи бели девойки, често си спомняха ужасяващия пример на неговото отлъчване, запретеното му име никога не се споменаваше. Жадуващите за момичета мъже никога не се предупреждаваха един друг: „Не забравяй какво се случи с Хашимото!“. Те инстинктивно мислеха за него, защото нему бе казано: „Цяла Япония ще се срамува от онова, което стори ти“. Младежите бяха убедени, че лошата вест е стигнала и до последното селце в родината: „Хашимото Сутекичи се е оженил за хавайка и цяла Япония се срамува от него“. Не беше от значение какво е отношението към тази женитба в Хонолулу, Хонолулу не ги интересуваше, но онова, което мислеха в Япония, бе от огромна важност, защото всеки в лагера Ишии възнамеряваше един ден да се върне у дома. А бе немислимо да заведеш там каквато и да било друга съпруга, освен почтена японка.

	* * *

	Годините, последвали анексията, не бяха добри за Дивия Уип Хоксуърт. По-тежките съдружници в „Хоксуърт и Хейл“ не го допускаха до какъвто и да било отговорен пост в компанията. Независимо че поливаните от артезиански кладенци земи със захарна тръстика процъфтяваха и му бяха донесли вече няколко милиона, по морални причини му се отказваше съответстващо на неговите способности участие в ръководството на „Хоксуърт и Хейл“. Затова той се установи на Кауаи.
	С неукротима енергия Уип си осигури стотици японски работници, прокара напоителни канали, разчисти земята и показа на цял Кауаи как се отглежда захарна тръстика по най-съвременни методи. Построи си собствена фабрика за обработване на реколтата и пълнеше със захар големите товарни кораби на линията „Хоксуърт и Хейл“.
	Все със същата енергия вдигна и къщата в Ханакаи, собственоръчно засади кротоновите храсти и хибискусите. Когато разкроеният дървен материал пристигна от Китай, лично надзираваше строежа и именно той даде идеята широкото пространство около сградата да се покрие с плочи, в пролуките, между които да расте трева, така че човек усещаше под краката си едновременно твърдия камък и меката трева. Това бе разкошен дом, кацнал на ръба на пропастта, в дъното на която бушуваше океанът. Но тази къща не позна щастието, защото скоро след като се премести там с третата си жена, хавайско-китайската красавица Чин-чин, която по онова време бе бременна, тя го пипна да се мотае с момичетата от процъфтяващите в Капаа публични домове. Без да му направи дори сцена, Чин-чин просто си поръча файтон и замина за главния град Лихуе, откъдето взе един от корабите на „Хоксуърт и Хейл“ за Хонолулу. Разведе се с Уип, но задържа както дъщеря му Илики, така и още неродения му син Джон. Сега в Хонолулу имаше две госпожи Уипъл Хоксуърт, които караха по-улегналото общество да се чувства малко неловко: първата му жена, Илики Джандърс Хоксуърт, движеща се само в най-отбраните мисионерски среди, и втората, Чин-чин Хоксуърт, която живееше в китайската общност. Двете никога не се срещаха, „Хоксуърт и Хейл“ се грижеха всяка от тях да получава месечна издръжка. Сумите бяха щедри, ала не чак колкото изпращаните на втората съпруга на Дивия Уип, пламенната млада испанка Алома Дуарте Хоксуърт, чието име често се появяваше по вестниците в Ню Йорк и Лондон.
	През онези първи години на XX век Дивия Уип живееше сам в Ханакаи — изнервен, нещастен мъж. Периодично пропиляваше по цели дни в някоя задна стаичка на публичен дом в Капаа, съперничейки си със собствените наемни работници за благоволението на азиатските проститутки. Друг път се вземаше в ръце и организираше фантастичните спортни прояви, с които бе известен Кауаи. Той имаше голяма конюшня с ниски, яки и бързи коне и хубав затревен хиподрум, където уреждаше надбягвания. Китайци и хавайци правеха луди залагания и губеха наведнъж заплатите си за цяла година. Недоверието на Уип към японците произтичаше отчасти и от факта, че на неговите конни състезания те не се обзалагаха безразсъдно. Той обичаше да казва: „Мъж, който не може да се развълнува от едно конно надбягване, не е никакъв мъж и ако някой иска тези дребни жълти копелета, отстъпвам му ги“. Но когато му изтъкваха, че благодарение на тях отглежда повече захарна тръстика, отколкото който и да е друг плантатор на островите, той винаги признаваше: „Работата е техният бог и аз ги уважавам заради това. Но симпатиите си запазвам за мъже, които обичат конете“.
	Връхната точка на всеки сезон бяха организираните от Дивия Уип турнири по поло, защото това бе най-забележителната игра на островите, а той поддържаше хергеле от тридесет и седем отбрани понита. Игрите се провеждаха на красиво затревено игрище, опиращо в стръмните скали на Ханакаи, и кулминацията на всяка от тях настъпваше, когато внезапно преваляване прехвърляше дъга над играчите. Като по някаква магия двама борещи се за топката ездачи изскачаха от пороя и се озоваваха под лъчите на слънцето, а върнеха ли се, попадаха под ситен дъждец. Състезанията по поло в Ханакаи бяха между най-зрелищните спортни събития, които човек може да види, и островитяните често изминаваха пеша много километри, за да насядат покрай кротоновите храсти.
	Дивия Уип бе изключително добър играч и за да поддържа качеството на отбора си, винаги наемаше лично своите надзиратели. Ще се отпусне небрежно в дълбокия стол и ще наблюдава приближаващия се по дългата тераса пореден кандидат, изучавайки походката му. „Този върви подвижно, гъвкаво, красиво“ — ще си рече. Първият му въпрос винаги биваше един и същ: „Младежо, имаш ли стабилен седеж?“. Ако човекът започнеше да мънка или пък не знаеше какво да разбира под „стабилен седеж“, Уип любезно го отпращаше и преставаше да мисли за него. Но ако отвърнеше „Яздя от тригодишен“, продължаваше да го разпитва. По традиция надзирателите на Кауаи бяха или немски имигранти, или норвежци и си предаваха един на друг предупреждението: „Ако не си добър на поло, не си и прави труда да търсиш работа в Ханакаи“.
	След като наемеше някого, Уип му съобщаваше трите си изисквания: „Лъснати ботуши до коленете, и ги искам излъскани до блясък. Бял брич за езда, и го искам бял. И накрая, надзирателите в Ханакаи никога не бият работниците“.
	Всъщност в началото, постъпвайки на работа, малко от германците и норвежците бяха добри на поло, но Уип им даваше уроци всеки следобед в четири часа и с времето дори японците започнаха да се чувстват горди, че техният господар и надзирателите им отстояват първото място срещу всички останали от Кауаи.
	Но голямото вълнение наставаше, когато от време на време някой знаменит тим от Хонолулу, състоящ се главно от потомци на родовете Джандърс, Уипъл и Хюлет, усъвършенствали играта в Йейл — защото звездите на Йейлската четворка вече години наред бяха все от Хаваите — наемаше кораб, за да докара понитата и клакьорите си, и щурмуваше Кауаи. Тогава в Ханакаи идваха хаолите от всички местни плантации, по цялата тераса се хвърляха огромни, три метра дълги и също толкова широки дюшеци и на всеки от тях спяха по осем до десет случайно събрали се хора, а зад казуариновите дървета се стъкмяваха кухни. Вечер се организираха пищни балове, мъжете обличаха смокинги, а жените блестяха във вечерните си тоалети от Париж и Кантон. Често се правеха турнири, в които четири или пет отбора си оспорваха първото място, и цяла седмица всички гостуваха в Ханакаи. Тогава животът ставаше великолепен, с шампанско и флиртове, и Уип току успяваше да затвори в една или друга от затъмнените спални съпругата на някой посетител, тъй че по време на състезанията по поло над Ханакаи вечно тегнеше зловещата сянка на възможен скандал.
	Прокрадваше се и още една сянка, защото както игрището за поло и кротоновите храсти съществуваха само благодарение на защитния пояс от невзрачни казуарини, който държеше на разстояние бурите и убийствената сол, така животът на хаолите се гарантираше от тихите японски работници, които живееха без жени в своите бараки и ги пазеха от потта, тежкия труд и усилията за изграждане на бъдещето.
	Любопитното бе, че когато мъжете от Хаваите отиваха в Йейл за срещите със съвипускници и когато бившите им състуденти, живеещи сега в престижни центрове като Бостън и Филаделфия, ги питаха: „Какво задържа един толкова способен човек като теб на Хаваите?“, Джандърсовци, Хейловци и Уипъловци обикновено отговаряха с копнеж: „Присъствали ли сте някога на състезание по поло в Ханакаи? Виждали ли сте океана в нозете си, бурите, които връхлитат едновременно с дъгата? Когато понито ти се подхлъзне, оставя на игрището широк червен белег. Можеш да живееш хиляда години във Филаделфия, и пак няма да видиш нещо, което да напомня сезона на състезанията по поло в Ханакаи“. Установилите се във Филаделфия абсолвенти на Йейл не бяха в състояние да проумеят това, но техните бивши съвипускници, играли поло на Хаваите, никога не забравяха, че през онези години хавайското общество бе между най-отбраните в света.
	Щом състезателите си заминеха, щом се демонтираха полевите кухни и търпеливите дребни японски градинари се заловяха да лекуват, досущ като човешка рана, всяка изровена от копито драскотина по игрището, Дивия Уип се оттегляше в просторната си надвесена над океана къща и се напиваше. Пиян, той никога не ругаеше и не налиташе на бой. В такива моменти стоеше настрана от бардаците в Капаа и от широката тераса, от която се виждаше океанът. Пиеше в малка затъмнена стаичка и си спомняше думите на своя дядо: „Момичетата са като звезди, можеш да протегнеш ръка и да щипнеш всяка по връхчетата. А после на изток изгрява луната, грамадна и съвършена. И това вече е нещо друго, нещо съвсем различно“. Сега, на четиридесет и пет години, на Уип му се струваше, че луната няма намерение да изгрее за него. Той някак си бе пропуснал да срещне жената, която можеше да обича както неговият дядо бе обичал хавайската принцеса Ноелани. Беше опознал стотици, но не намери онази, която един мъж би могъл да желае и уважава вечно. Жените, които будеха желанието му, бяха лъжливи по природа, а почтените с положителност биха се оказали досадни. Може би щеше да е най-добре, поне така си мислеше той в подобни моменти, да продължава в същия дух: да поддържа познанство с две-три от по-приличните момичета в Капаа, да се среща с отегчените от съпрузите си жени на приятели и да се надява, че при случайните посещения в по-благоустроените работнически лагери ще попадне на някоя домакиня, която си търси развлечение. Това не бе лош начин да се живее и в крайна сметка със сигурност щеше да му излезе по-евтино от опитите да създава семейства с цяла върволица празноглави жени, с които сетне се налагаше да се развежда. Но често, след като стигнеше до това заключение, през бамбуковите щори на затъмнената стая, където се бе свил, проникваше светлина — светлината на голямата луна, изплувала от океана на изток и вече шестваща величествено високо над Пасифика. Тя бе всевиждащ маяк, достатъчно ярък, за да накара моравата на Ханакаи да заблести като сребърен килим, и достатъчно любопитен, за да открие всяка къщурка, сгушена под казуариновите дървета. И когато потърсеше Дивия Уип, той първо прибираше стъпала, опитвайки се да се скрие като дете, но тя не се отказваше и Уип обикновено ставаше, отваряше вратата към терасата и тръгваше насреща й. Дълго стоеше в трептящото й сияние, заслушан в разбиващите се в бездната вълни, а луната продължаваше по набелязания си път и изчезваше зад назъбените хребети на запад.
	Имаше нещо свръхестествено в начина, по който в такива моменти работещите за Уип хавайци усещаха неговото настроение. По двама, по трима те тайнствено се появяваха със своите укулеле, подрънквайки лениво тихите мелодии на островите, а той ги чуваше и викаше: „Хей, пупуле, елате насам!“. Мъжете се събираха ненатрапчиво около него, Уип грабваше нечие укулеле и подхващаше отдавна забравена песен — от онези, на които го бе учила баба му. Превръщаше се в хаваец — мрачен, сдържан, жадуващ за посланието на нощта — и часове наред редеше с хората си песен след песен. Един или друг от работниците промърморваше: „Хей, шефе, да ти се намира малко околехау?“, Уип отваряше бутилка уиски, тя минаваше бавно от уста на уста и тъжните стари хавайски мелодии не секваха. На разсъмване мъжете дискретно се оттегляха по един, по двама, тътрейки крака, но човекът, чието укулеле бе взел Дивия Уип, продължаваше да стои търпеливо, докато накрая не се принудеше да каже: „Май е време да вървя, шефе“ и дългата нощ свършваше.


	След подобни интерлюдии Дивия Уип винаги се захващаше със своите ананаси. На едно закътано плато, горе-долу с размерите на два тенискорта, разположено в горната част на долината Ханакаи и на около двеста метра от африканската магнолия, той си бе направил специална градина и я бе наторил, за да я използва като разсадник за ананаси. Беше убеден, че предопределението на Хаваите е такова: по високите места да се отглежда този плод, а в по-ниските — захарна тръстика. Ентусиазирано обясняваше своите теории на всеки, който бе готов да го слуша:
	— Виж, естествено е двете култури да вървят успоредно. Тръстиката има нужда от вода, по два кубически метра за всеки килограм захар. Ананасите нямат. Тръстиката вирее по ниските места, ананасът — по високите. Вече не е рентабилно да се напояват най-високите части на склона, за да се засажда тръстика, там най-добре се развива ананасът. И ако отглеждаш тук долу тръстика, а там горе ананаси, когато плодовете узреят, само ги консервираш в захарен сироп и продаваш и двете с огромна печалба.
	Защо, мислите, дойдох на Кауаи? Защото този остров предлага идеалната комбинация от земя за отглеждане на тръстика и земя за отглеждане на ананаси. Преди да си тръгна, ще разгадая тайната, която ще направи Ханакаи най-богатата плантация в света.
	Погледнеше ли земята на Хаваите с нейното благоприятно съчетание на високи и сухи с ниски и влажни ниви, той неизменно изпитваше вълнение. Но обърнеше ли очи към своето опитно поле, побесняваше. Защото там растяха повече от деветнадесет различни вида ананаси „и нито един, който да става за нещо“. Показваше на посетителите си всичко, което бе намерил до момента.
	— Тези, с извитите остри бодили по листата — ще те изпонасекат, ако се опиташ да прибереш реколтата от цяла нива — са „Пернамбуко“ и аз съм готов да ви подаря всеки проклет „Пернамбуко“, който съм отгледал. Другите, на ивиците, са „Зебрица“, на вид са хубави, но плодът им е отвратителен. Онези, интересните, трицветните, са „Брактеатус“ и известно време хранех надежди за тях, ала плодовете им са много дребни. Имам растения, които приличат на миши опашки, и други — подобни на камшици, а някои са назъбени като сърпове. Единствените два сорта, с които си струва да се занимаваш, са „Гватемала“ и „Нова Гвинея“, но те не виреят тук.
	— Трябва ли да разбираме, че не разполагаш с нищо, с което си заслужава да се захване човек? — питаха го агрономите.
	— Да. Не бих се опитал да отглеждам с търговска цел никой от тези сортове.
	— Значи стигаш до извода, че ананасите не са подходящи за Хаваите?
	— Е… не бих се съгласил с това.
	— Нещо друго ли имаш предвид? Някакъв нов сорт?
	— Може би… може би един ден ще открием сорта, който е най-подходящ за тези острови.
	В подобни моменти Хоксуърт ставаше суров и потаен, защото, макар и да не бе вече във властта на никоя жена и с неохота да бе излязъл от обичайната схема на любовните връзки, несъмнено бе обладан от страстен копнеж по нещо, което веднъж бе видял. През 1896 година в един хотел в Рио де Жанейро му сервираха ананас „Кайена“ и в мига, в който зърна този издут като буренце, сладък и тежък плод, той разбра, че това е ананасът за Хаваите. Представяше си, че няма да срещне никакви трудности, ще отиде при някой агроном и ще каже: „Искам пет хиляди стръка «Кайена»“ и се опита да направи тъкмо това. Но скоро откри, че французите, контролиращи крайбрежния район на Гвиана, където се бе развила тази прекрасна разновидност от семейството на ананасите, са също толкова въодушевени от нейната перспективност. Забранено бе растенията да се изнасят вън от колонията. На пристанището в град Кайена, дал името на този превъзходен сорт, багажът на заминаващите пътници се проверяваше най-щателно и когато Уипъл Хоксуърт и съпругата му Чин-чин пристигнаха във Френска Гвиана от Рио, още преди да са слезли от кораба, властите знаеха, че той притежава голяма плантация на Хаваите и че ще се помъчи да открадне няколко корена „Кайена“. С галско коварство гощаваха Уип с безброй прекрасни ананаси „Кайена“, едри, сочни и ароматни, но той не видя нито едно от растенията. Когато небрежно предложи да посетят определена плантация, му бе отговорено, че там валяло. Когато се опита да подкупи един вулгарен тип, за да му донесе няколко стръка, човекът се оказа правителствен шпионин, поставен пред хотела тъкмо с тази цел. И когато, отчаян, реши да си тръгне с празни ръце, митничарите претърсиха всеки сантиметър от багажа му, уверявайки го усмихнато:
	— Имаме сведения, че се правят опити тайно да се пренесе оръжие за затворниците на Дяволския остров.
	Уип също им се усмихна и рече:
	— Разбирам, налага ви се да бъдете много бдителни.
	И тъй, не успя да се сдобие с растението.
	Купуваше различни други разновидности и нежно се грижеше за тях, защото си даваше сметка, че „Кайена“ трябва да се е получила от случайното кръстосано опрашване на два различни вида, които сами по себе си не представляват нищо. Затова и най-жалкото, мършаво, подобно на миша опашка растение в опитното му поле се радваше на същите грижи, както и най-добрата „Гватемала“. Но плодовете, които се получаваха, бяха толкова далеч от „Кайена“, че Уип ставаше все по-болезнено чувствителен на тази тема. Внесе от Австралия растения, дето уж били „Кайена“, но те не даваха онези плодове с гладка кора, които бе видял в Южна Америка. И сега усещаше вкуса им в устата си и си ги представяше натъпкани в отговарящи на размера им консервни кутии. От ума му не излизаше онзи съвършен ананас, за който знаеше, че съществува, но бе недосегаем за него. Завладя го натрапчивата мисъл да си набави няколко корена, от които да започне. Известно време крои план за тайна експедиция по суша от Парамарибо в Нидерландска Гвиана, но разговорите му с географи, които познаваха този район, го убедиха, че джунглата там е непроходима. Опита се да подкупи френски служители в колонията, ала властите се доверяваха на собствените си хора не повече, отколкото на Уипъл Хоксуърт, и непрекъснато ги проверяваха. Въпреки че изсипа в Гвиана подкупи на стойност двадесетина хиляди долара, не получи в замяна нито стрък ананас.
	Сетне един ден в Ханакаи довтаса на клатушкаща се кранта дълъг като върлина англичанин на име Шилинг, скочи от седлото и си поиска уиски със сода.
	— Струва ми се, аз съм човекът, който ви трябва — рече Шилинг, изяждайки края на думите.
	— Не ми трябват повече надзиратели — отвърна Уип — а освен това не си и достатъчно як.
	— Нямам намерение да си изкарвам прехраната с работа — каза върлинестият англичанин. — Дошъл съм да ви продам нещо.
	— Не се сещам за нищо, от което да имам нужда — отряза го Уип.
	— Аз пък се сещам за нещо, за което ще сте готов да платите много пари, господин Хоксуърт.
	— Какво?
	— Две хиляди първокачествени корони* от „Кайена“.
	[* Снопчето листа върху ананаса. — Б.пр.]
	Ръцете на Уип сякаш замръзнаха и той спря да налива уискито. Не се престори, че това не го интересува, гърлото му пресъхна и адамовата му ябълка заподскача. Остави бутилката, обърна се и загледа настойчиво посетителя си.
	— „Кайена“ ли? — попита той.
	— Първокачествени корони.
	— Откъде ги имате?
	— Баща ми е холандец, приел британско поданство. Познава разни хора в Гвианите.
	— Жизнеспособни ли са короните?
	— Вече са пуснали корени в един парник в Англия.
	Хоксуърт сграбчи диво високия мъж за ръката.
	— Сигурен ли си, че се развиват?
	— Донесъл съм снимка — отвърна Шилинг и я извади, беше се фотографирал в оранжерия сред ананаси. В средата на някои от храстчетата несъмнено се подаваха характерните плодове на „Кайена“.
	— Господин Шилинг… — нервно поде Уип.
	— Доктор Шилинг, ботаник. Ще ви продам кайените, господин Хоксуърт, но искам да ми поверите тяхното отглеждане тук на Хаваите.
	— Готово! — съгласи се Дивия Уип. — Ще изпратя специален кораб да ги вземе. Можете ли да ги запазите живи по време на пътуването през Атлантика и покрай нос Хорн?
	— Аз съм ботаник — повтори доктор Шилинг.
	Докато чакаше завръщането на англичанина, Дивия Уип насочи трескавата си енергия към подготовката на специална градина за двете хиляди растения, които съгласно подписания договор Шилинг се бе задължил да докара, и както работеше, си рече: „Ще ми се да намеря човек, на когото да вярвам, че ще се грижи за тези ананаси така, както бих го правил аз“. И си спомни за японския селянин, който беше готов да се сбие с него заради поцинкованата ламарина за своята баня. „Точно такъв човек ми трябва реши той. — Мъж с кураж.“
	Оседла коня и язди из тръстиковите ниви, докато не откри Камеджиро.
	— Ей ти, човече! — извика той.
	— На мен говори? — попита якият дребен японец, дружелюбно ухилен.
	— Съгласен ти станеш началник една градина?
	И споразумението бе сключено. Сега Камеджиро всяка сутрин тичаше от лагера да обработва предназначената за ананасите градина, стривайки пръстта с ръцете си, а вечер бягаше обратно да обслужва своята баня. Като го виждаше все така забързан, Дивия Уип си рече: „Този работи за трима!“ и повиши надницата му на седемдесет и пет цента.
	Под личното му ръководство Камеджиро изора земята на дълбочина шестдесет сантиметра. Уип бе доволен, когато наситеното й червено блесна на слънчевата светлина, защото от книгите бе научил, че ананасите се нуждаят най-много от желязо, а на практика Кауаи си беше от чисто желязо. На всеки три месеца градината се преораваше наново и се тореше със специално гуано; за да бъде плодородна. Около обработената площ бяха изкопани вади, за да се оттича ненужната вода, и бе засаден защитен пояс от казуарини и диви сливи, да я пазят от случайни солени пръски. Малко младоженки можеха да се похвалят, че са влезли в дом, подготвен за тях с такава грижа, с каквато Дивия Уип подготвяше тези най-важни от всичко лехи за своя разсад. Когато свърши, той застана в средата на рохкавата пръст и извика на Камеджиро:
	— Един ден там горе само ананаси, а? — И посочи на всички страни към високите полета по склона, докъдето поглед стига, защото намеренията му бяха до едно да ги засади с кайени, по четири хиляди растения на акър. И тогава парите, дето бе печелил досега от отглеждането на захарна тръстика, щяха да изглеждат като дребни монети, с които децата си играят на магазин.
	Първата реколта от кайените надмина очакванията на Уип. Доктор Шилинг се оказа както ботаник, така и алкохолик. Високият англичанин ръководеше размножаването на растенията, които щяха да доведат до революция в икономиката на Хаваите, от салона на къщата в Ханакаи и очевидно нямаше никакво намерение повече да го напуска. От двете хиляди кайени, отмъкнати от плантациите във Френска Гвиана, почти хиляда и деветстотин дадоха разкошни плодове и тези първи ананаси смаяха жителите на Хаваите. Верен на себе си, Уип ги раздаде, казвайки на всички:
	— Сега започвайте да орете нивите по високото. От тях ще потече ароматна река от чисто злато.
	Ананасът дава реколта бавно, само по един плод на пълни две години. Всъщност той е съплодие или сбор от плодове, всяко от съставящите го кубчета се образува от отделен цвят. Когато плодът узрее, са възможни четири различни начина за размножаване: короната на ананаса може да бъде внимателно отчупена и засадена; издънките, които покарват в основата на плода, могат да бъдат откъртени и засадени; филизите, никнещи в основата на растението, могат да бъдат използвани по същия начин; и самото стебло може да бъде насечено на парчета и засадено като картофите. Доктор Шилинг успя да получи от всяко оцеляло растение по една корона, три-четири издънки, три-четири филиза и две до три парчета от стеблото. Към 1910 година индустриалното производство на ананаси вече се бе наложило на Хаваите.
	Но през 1911-а то бе сполетяно от беда, защото земите, които Дивия Уип бе подготвил така грижовно, престанаха да изхранват растенията и те започнаха да жълтеят. Изпаднал в паника, Уип изкомандва доктор Шилинг да изтрезнее и да разбере какво става, но впиянченият англичанин не успяваше да се съсредоточи върху проблема. Уип се разфуча из къщата, която сега делеше с него, и изпотроши всички бутилки с алкохол. Тогава доктор Шилинг се стегна и прекара известно време на полето.
	— Трябва да направя някои експерименти — докладва той и един ъгъл от къщата бе отделен за епруветките и мензурите му. Но единственото, с което се занимаваше Шилинг, бе да използва пресните ананаси, за да дестилира от тях много фин и силен алкохол, който му харесваше дори повече от уискито, и скоро с него не можеше да се говори.
	Дивия Уип се справи с това безизходно положение, като преби до несвяст англичанина, а сетне го хвърли във вана със студена вода. Явно и други се бяха отнасяли с него по този начин, защото той трепереше в студената вана и хленчеше като малко дете, но не бе особено засегнат.
	— За бога — крещеше му Хоксуърт — ти докара тези растения тук и ти ще откриеш какво им става! — Облече непрокопсания учен, който едва се държеше на крака, нахлузи му обувките и лично го заведе на полето.
	— Какво им е на тези растения? — гневно попита той.
	— Виж, братко Хоксуърт, не можеш да се изправиш тук и да ме изкомандваш да разбера какво става. Човешкият мозък не работи така.
	— Твоят ще работи! — изрева Хоксуърт.
	— Да речем, че тръгна надолу по тази пътека, а после по онзи път и никога повече не погледна ананасите? Тогава какво?
	— Тогава, доктор Шилинг, преди да стигнеш до пътя, вече няма да можеш да вървиш. Защото и двата ти крака ще са счупени.
	— Вярвам ти, че би го сторил — рече потресеният англичанин.
	— И още как! — изръмжа Уип. — Сега се хващай на работа. — Отстъпи назад и го загледа слисано. — Какво правиш, по дяволите?
	— Опитвам почвата — отвърна доктор Шилинг.
	— О, за бога — с погнуса каза Уип и си тръгна.
	Четири седмици бяха необходими на учения, за да реши какво става с ананасите, и когато отиде да докладва на своя работодател, беше очевидно, че на него самия му е трудно да възприеме собствените си изводи.
	— Не е за вярване, братко Хоксуърт, и ти няма да ми повярваш, но на тези растения им липсва желязо.
	— Глупости! — разбесня се Хоксуърт. Този нетърпим англичанин вече му бе дошъл до гуша и той бе готов най-сетне да го изхвърли от плантацията.
	— Не — сериозно отвърна доктор Шилинг — убеден съм, че те ще загинат, защото им липсва желязо.
	— Това е абсурд! — кресна Хоксуърт. — Този проклет остров на практика е от чисто желязо. Погледни почвата, човече!
	— Желязо е, вярно — съгласи се Шилинг. — Но се опасявам, че сигурно е в някаква форма, която растенията не могат да поемат.
	— Възможно ли е да растат в чисто желязо и да не са в състояние да го оползотворят?
	— Това — рече Шилинг — е причината, поради която светът ще си остане една вечна загадка.
	— Подиграваш ли се с мен? — заканително вдигна вежди Хоксуърт.
	— Как бих посмял? — отвърна Шилинг.
	— И какво смяташ да правим? — тихо попита Хоксуърт.
	— Смятам да напръскаме растенията с желязо, в някакъв вид разтвор.
	— Не! Това е пълен абсурд. Връщай се обратно на полето и разбери какво им е наистина.
	— От желязото е — упорито повтори Шилинг.
	— Защо си толкова сигурен?
	— Защото усещам вкуса.
	— Правил ли си някакви изследвания?
	— Не, те не са ми нужни.
	— Е, направи. Не! Недей! Ще вземеш пак да си дестилираш алкохол. В какъв вид ти трябва желязото?
	— Железен сулфат.
	В резултат на това решение в края на 1911 година Камеджиро Сакагава крачеше из експерименталните насаждения на ананасовата плантация в Ханакаи, влачейки помпа с течност за пръскане, която насочваше към загиващите растения, и когато отминеше, разтворът от железен сулфат се стичаше по тесните листа и проникваше в червената почва около корените. Като по чудо боледуващите стръкове започнаха да се съживяват и за четири дни жълтите листа взеха да си възвръщат естествения цвят. Кайените бяха спасени и когато твърдението на доктор Шилинг, че тънат в желязо, а загиват от липсата му, бе доказано, Дивия Уип с радост набра наръч зрели плодове и ги тръсна на пода в къщата.
	— Свари си алкохол и пий колкото си искаш — изкомандва той.
	Понякога Камеджиро, който тичаше на работа и обратно да обслужва своята баня, не виждаше дългия англичанин със седмици, а сетне, докато подстригваше моравата, откриваше Шилинг на плетен стол до ръба на пропастта да наблюдава играта на вълните, блъскащи се в преграждащите пътя им скали.
	Шилинг бе удивителен човек, пияница с вечно замаяна глава, който можеше да мисли. Веднъж, като пътуваше с Уип до Капаа с един от първите автомобили на Кауаи, той забеляза едно сметище и каза:
	— Трябва да го купиш, братко Хоксуърт.
	— Тази смет? Защо?
	— Даваш сума пари за железен сулфат, а тук имаш тъкмо това. Ръждиви железни отпадъци, залети със сярна киселина.
	Уип купи сметището, построи фабрика за железен сулфат и след няколко години, когато автомобилите станаха многобройни, изкупуваше всички стари таратайки на Кауаи за по четири долара парчето, натрупваше ги на камара, заливаше ги с бензин и изгаряше гумите и тапицерията. Когато останалото ръждясаше, обработваше железните отпадъци със сярна киселина и отбелязваше: „Всеки, който похапва ананас, изяжда изделията на Хенри Форд, Бог да го поживи“.
	Но щом се справеха с един проблем в отглеждането на ананасите, които носеха на островите стотици милиони долари, веднага възникваше нов, защото на кайените явно не им харесваше да растат на Хаваите и бедите ги сполитаха една след друга. Когато бе разрешен въпросът с желязото, се появи щитоносната въшка и производството отново изглеждаше обречено.
	Грозните дребни буболечки се пренасяха от мравките, които си ги отглеждаха като дойни крави и живееха от сладката, хранителна течност, която те отделят. Щитоносната въшка обичаше особено много ананасите и пречеше на растежа им, милиони мравки изминаваха по няколко километра, за да пренесат своите „крави“ в безценните плантации, и това приличаше едва ли не на съзнателно вредителство. Доктор Шилинг изследва проблема месеци наред, докато, нива след нива, най-отбраните кайени на Дивия Уип се спаружваха и загиваха от тази напаст. После се спря на едно двойно решение, което възпря щитоносната въшка: около всяка нива засади редове ананаси за примамка, те пресрещаха вредителите и ги задържаха настрани от плодоносните растения; нареди наоколо дълги дъски, които непрекъснато се поливаха с креозот и прогонваха мравките заедно с грозните им „крави“. След тази победа над дребните насекоми отново потъна в едногодишна пиянска летаргия в очакване на следващата беда.
	Тя дойде, когато директорът на консервната фабрика съобщи:
	— Кайените са толкова големи, че не влизат в кутиите, и като ги орязваме, прахосваме четирийсет на сто от плода.
	— Какво, по дяволите, очакваш да направя? — озъби му се Уип, уморен от непрекъснатата битка да поддържа рентабилността на плантацията.
	— Трябват ни по-дребни кайени — обясни директорът.
	Дивия Уип връхлетя като буреносен облак в Ханакаи, дълго разтърсва английския си експерт, докато го докара в що-годе трезво състояние, и рече:
	— Доктор Шилинг, трябва да направиш ананасите по-дребни.
	Едва крепящият се на крака англичанин отвърна през златистата мараня, обгръщала го в продължение на тринадесет месеца:
	— Човешкият ум може да постигне всичко. Нарисувай ми ананаса, който искаш.
	Уип се върна при директора на консервната фабрика и двамата заедно нахвърлиха на хартия качествата, които трябваше да притежава идеалният плод. Той трябваше да е достатъчно тумбест, за да остане приличен пръстен, след като бъде изрязано твърдото ядро. Да е сочен, сладък, накиселяващ, дребен, без бодили по листата, плътен и златист на цвят. С помощта на линеал и кривка двамата мъже начертаха желания ананас, Уип хвърли листа пред англичанина и рече:
	— Ето, това ни трябва.
	Шилинг, зарадван, че му се удава възможност да смени пиенето с някакво друго занимание, отвърна:
	— Това и ще получите.
	Той обиколи всички ананасови плантации на Кауаи, сравнявайки реалните плодове с представата за идеалния, и щом намереше нещо, което да се доближава до написаните на машина изисквания, отбелязваше съответното растение с флагче. Върши това с безкрайно търпение в продължение на цели четири години и накрая обяви:
	— Получихме идеалния ананас.
	Когато закара първия натоварен камион в консервната фабрика, директорът изпадна във възторг.
	— Край на проблемите ни — каза той.
	— До появяването на следващия — отвърна Шилинг.


	През 1911 година една писателка от Ню Йорк, прекарала четири седмици в Хонолулу, написа твърде хулна книга за Хаваите, в която се вайкаше за три неща: за влиянието на мисионерите, които злонамерено изтребили хавайците, като ги облекли в безформените мисионерски одежди; за престъпните действия на компании от рода на „Джандърс и Уипъл“, докарали азиатци на островите, и за сребролюбието на мисионерските потомци като тези от „Хоксуърт и Хейл“, които си присвоили плодородните земи. След като книгата й предизвика едва ли не сензация в Америка, тя се върна на Хаваите, триумфално пристигна на Кауаи и на един красив турнир по поло бе представена на Дивия Уип Хоксуърт. Неговият отбор тъкмо бе сразил хонолулския, лицето му пламтеше от победата и би следвало да се очаква, че е настроен великодушно, но когато го запознаха с авторката, той се досети коя е и попита студено:
	— Вие ли сте добрата дама, която написа „Позорът на Хаваите“?
	— Да — гордо отвърна тя — аз съм. — Защото бе свикнала да бъде отрупвана с ласкателства. — Какво мислите за книгата ми?
	— Госпожо — рече Уип и внимателно сложи стика си за поло на една стойка, да не би да се изкуши да го използва не по предназначение — мисля, че е абсолютен боклук.
	Играчите на поло и дамите им бяха ужасени от просташката забележка и някои започнаха да се извиняват на стреснатата жена, но Уип ги прекъсна:
	— Не, няма да има никакви извинения. Останете на мястото си, мадам, и се огледайте наоколо. Всичко, което ще видите, е донесено на тези острови от хора като мен. Захарната тръстика, която е в основата на нашата икономика? Моят дядо, мисионерът Уипъл, я е докарал тук. Ананасите? Докарах ги аз, внук на мисионери. Боровете, кралските палми, магнолиите, авокадото, дивата слива, кротоните, къщата и конете. Всичко това сме го донесли ние. Мангото „Хоксуърт“, най-хубавият плод на света, носи моето име. А колкото до азиатците… Хей, Камеджиро, ела за малко, а? Този кривокрак дребосък е свършил повече работа на Хаваите… създал е повече и ще продължава да създава повече, отколкото дузина от хората, за които хленчите. Аз го доведох тук и се гордея с това. Съжалявам само, че той няма намерение да остане. Сега, мадам, ако имате още някакви въпроси за Хаваите, ще се радвам да ви отговоря. Защото се надявам, че ще се върнете у дома и ще напишете още една книга, и този път няма да бъдете такава тъпанарка.
	Поклони се и я остави, без да й даде възможност да каже нещо. Разбира се, неговата, както я нарекоха, „реч от игрището за поло“ предизвика в Хонолулу краткотрайна сензация, защото (цитирам една от представителките на семейство Хейл), „ако трябваше да се избере човек, който да защити мисионерите, това едва ли щеше да е Дивия Уип“.
	Той продължаваше да живее в Ханакаи заедно с вечно пияния си английски приятел. Често-често отскачаше до бардаците на Капаа, канеше в къщата на скалите много гости и в спокойните разговори на чаша бренди започна да излага първата последователна теория за Хаваите:
	— Това, което аз си представям, е една островна общност, ценяща своята обработваема земя повече от всичко. От нея тя получава огромни реколти захарна тръстика и ананаси и ги превозва до континента с корабите на „Хоксуърт и Хейл“. С получените пари ние купуваме промишлените стоки, от които народът ни има нужда, неща като хладилници, автомобили, обработен дървен материал, машини и храна. Така корабите заминават натоварени и се връщат натоварени. Това е съдбата на Хаваите и онзи, който наруши съществуващото крехко равновесие, е враг на островите.
	Беше готов да посочи тези врагове.
	— Всеки, който си прави опасни експерименти с нашето корабоплаване, трябва да бъде застрелян. Всеки, който се опита да внуши на полските ни работници радикални идеи, следва да бъде прогонен от островите. Всеки, който се мъчи да прекъсне осигурения приток на евтина работна ръка от Азия, нанася удар на захарната тръстика и ананасите.
	Веднъж сподели:
	— „Хоксуърт и Хейл“ извършват превозите евтино и надеждно. Не виждам причини да се правят някакви коренни промени. Струва ми се, всички ще се съгласите, че „Джандърс и Уипъл“ управляват добре плантациите. Никой не може да повдигне оплакване срещу тях. Според мен, докато тези две фирми служат на островите както трябва, благополучието на Хаваите е осигурено. И е истинска неблагодарност от страна на външни хора като тази проклета писателка да обикалят и да повдигат разни въпроси.
	През 1912 година президентската кампания на континента беше твърде разгорещена, за пръв път от години демократите смятаха, че имат добри шансове да изпратят своя човек Уудроу Уилсън в Белия дом. Разбира се, гражданите на Хаваите нямаха право да гласуват в общонационалните избори, но неколцина патетични демократи започнаха да пренасят като папагали оптимизма на събратята си от континента в кампанията на островите. Един заблуден либерал стигна дори дотам, че излезе да говори пред масов митинг от шест човека в близкия град Капаа. От чисто любопитство към тази твар, дръзнала да бъде демократ на Хаваите, Дивия Уип се бе присламчил като седми слушател и стоеше ужасен, докато човекът действително се опитваше да печели гласове за своята партия.
	— Оттатък, в Америка, се надига един нов дух, чист остър вятър от прерията, настойчив глас от големите градове. Затова предлагам да направим нещо, което на тези острови не е правено никога досега. Аз съм демократ и се гордея с това. Ще посетя всяка плантация за захарна тръстика и ананаси, за да обясня какви са идеите на Уудроу Уилсън и неговите привърженици. Кажете на приятелите си, че ще дойда.
	Леко разтревожен, Дивия Уип се прибра вкъщи и грижливо свали всичките огнестрелни оръжия, които държеше в Ханакаи. Провери всяко едно, свика надзирателите си и рече:
	— Току-що чух един демократ да казва, че ще дойде тук да говори с нашите работници. Ако пристъпи и на двадесет сантиметра в земята на Ханакаи, застреляйте го.
	Един от надзирателите, който бе завършил гимназия, попита почтително:
	— Но няма ли той право да говори?
	— Право ли? — разфуча се Уип. — Демократ да има право да влиза в плантацията ми и да пръска отровата си? Господи! Аз решавам кой ще идва тук и кой няма да идва! Тази земя е моя и не ще допусна на нея да се разпространяват чужди идеи.
	През 1912 година надзирателите не се плашеха лесно, този също държеше на своето.
	— Но ако човекът е представител на някоя от политическите партии…
	— Фон Шлем! — изрева Уип, дълбоко удивен. — Изненадан съм да чуя от теб подобни приказки. Не помниш ли какво причини на Хаваите онзи мръсен демократ Гроувър Кливланд? Не си ли достатъчно възрастен, за да си спомняш как корумпираните сенатори демократи гласуваха все против нас? Само се чудя, че още никой не е застрелял това гадно дребно копеле. На Хаваите няма място за демократи и ако някой от тях дръзне да пристъпи в плантацията ми, ще пълзи назад със счупени крака.
	Амбициозният политик се опита да нахълта в Ханакаи и Дивия Уип, подкрепен от четирима добре въоръжени надзиратели, го пресрещна в края на покрития с червена прах път.
	— Не можете да влезете тук, господине — предупреди го Уип.
	— Аз съм гражданин, който упражнява политическите си права.
	— Ти си демократ и на тези острови няма място за тебе.
	— Господин Хоксуърт, идвам в плантацията ви, за да говоря с вашите хора за изборите.
	— Моите хора не желаят да слушат глупостите ти.
	— Господин Хоксуърт, в Америка духа вече друг вятър. Уудроу Уилсън ще бъде избран за президент. Той обещава справедливост за всички. Дори за вашите работници.
	— Аз казвам на моите работници за кого да гласуват — обясни му Уип. — И те ще гласуват за благоденствието на тези острови. А сега си върви в Хонолулу и не ми създавай повече неприятности.
	Четиримата надзиратели тръгнаха към посетителя.
	— Как ще прозвучи — попита политикът — ако съобщя на пресата, че съм бил изхвърлен със сила от плантацията Ханакаи?
	Дивия Уип, още як и строен за своите петдесет и пет години, протегна ръка, сграбчи нахалния радикал за рамото и го разтърси, сякаш беше дете.
	— Никой вестник няма да публикува подобни щуротии. Господи, ако някоя гърмяща змия се опита да пропълзи в плантацията ми и аз я застрелям, ще ме сметнат за герой. Чувствам се длъжен да се отнасям и към демократите по същия начин. Махай се!
	Посетителят спокойно оправи ризата, опъна ръкавите си и заяви:
	— Ще упражня неотменимото си човешко право и ще вляза във вашата плантация.
	— Опиташ ли се — рече Уип — ще бъдеш изхвърлен на неотменимия си задник.
	Политикът стъпи смело върху червената пръст на Ханакаи и се запъти към алеята с кралските палми и норфолкските борове. Беше направил само няколко крачки, когато четиримата надзиратели го сграбчиха, вдигнаха го във въздуха, грубо го запратиха обратно на пътя и той падна тежко на неотменимата част от своята анатомия, както бе обещал Уип. Когато изненаданият посетител седна в червената прах, той го посъветва:
	— Върви си в Хонолулу. В тази плантация никога няма да стъпи демократ.
	Но щом човекът си отиде, Уип започна да си дава сметка за съществуващата реална опасност и свика надзирателите.
	— Ще кажете на всички в плантацията, които имат право да участват в изборите, че няма защо да си правят труда да гласуват за този или за онзи. Да гласуват за партийната листа на републиканците. Достатъчно е да поставят кръстче.
	— Можем да ги предупредим — изтъкна един от надзирателите — но не и да ги заставим.
	— Има си начини и за това — загадъчно отвърна Уип и по време на местните избори същата година се разположи на две крачки от кабината в Ханакаи. Щом приближеше някой от квалифицираните работници, той го поглеждаше в очите и казваше:
	— Знаеш как да гласуваш, нали, Джаксън?
	— Да, господин Хоксуърт.
	— Гледай да не сбъркаш — заканително предупреждаваше Уип, ала не оставяше нищо на случайността. Когато Джаксън влизаше в кабината и платнището го закриваше от всички страни, та никой не виждаше бюлетината му и какво отбелязва на нея, той посягаше към молива. А моливът бе вързан с канап, който водеше нагоре и минаваше през пробита в тавана на кабината дупка, така че ако човекът се опиташе да направи отметка срещу Демократическата партия в десния край на бюлетината, образуваше отчетлив ъгъл и по този начин издаваше измяната му. За да бъде още по-сигурен, Уип предварително се бе разпоредил всички използвани за гласуването моливи да бъдат от най-твърдите, а хартията на масата в избирателната кабина да е мека. Затова Джаксън се принуждаваше да натиска силно молива върху бюлетината и оставяше на обратната й страна лесно забележима следа за начина, по който е гласувал. Той я сгъваше и я подаваше на чиновника португалец, но преди да я пусне в урната, служителят се позабавяше и в този момент Уип успяваше да разгледа обратната й страна.
	— Хубаво, Джаксън — промърморваше, когато човекът си тръгваше.
	Веднага след като гласуването приключи, Уип събра надзирателите и им съобщи:
	— Джаксън, Алингъм и Кейтс гласуваха за демократите. До полунощ да ги няма тука.
	— Какво да им кажем?
	— Нищо. Те знаят какво зло са сторили.
	Когато тримата изменници бяха изхвърлени на пътя, стиснали под мишница бохчите с вещите си, той стоеше в сянката на кралските палми.
	Решението, което взе, дойде вследствие на тези избори и на опасностите, които разкриха те — във Вашингтон идваше на власт Уилсън, а на Кауаи хора като Джаксън започваха да гласуват за демократите.
	— Връщам се в Хонолулу — заяви той на доктор Шилинг. — Ти спокойно се разполагай тук и се грижи за ананасите.
	— Какво смяташ да правиш? — попита Шилинг.
	— В света се надига бунтарски дух. Смахнати либерални идеи. Вероятно са проникнали и в собствената ми компания. Връщам се да поема ръководството на „Хоксуърт и Хейл“.
	— Мислех, че са те изхвърлили? Че са те пратили в заточение?
	— Така беше — призна Дивия Уип. — Но тогава компанията не беше моя.
	— Сега твоя ли е?
	— Да, но възпитаниците на Йейл още не го знаят.
	— Май ще хвърчат доста глави? — със злорадството на дете попита Шилинг.
	— Няма, ако са добри момчета — отвърна Уип, за разочарование на постоянния си гост.
	Към Бъдни вечер 1912 година той вече бе установил своето еднолично диктаторско ръководство във великата империя „Хоксуърт и Хейл“ и макар да не хвърчаха глави в онзи смисъл, който влагаше в думите си Шилинг, всеки заподозрян, че е гласувал за демократите, бе уволнен.
	— На Хаваите и в „Хоксуърт и Хейл“ — обясняваше беззлобно Уип — просто няма място за такива хора.

	* * *

	Всяко събиране на голямото семейство Кий беше нещо внушително. По-възрастните синове като Кий А Чоу — Азия, който държеше ресторанта, бяха запазили китайските си имена и носеха плитчици и черни сатенени костюми. Но по-младите бяха отрязали плитките и се обличаха като съвременни американци, а също така предпочитаха английския превод на имената си, например Острейлия (Австралия) Кий вместо Кий О Чоу.
	Когато кланът се събираше в грозната къща в Нууану, потомците се стичаха на колоритни групички. Някои от синовете вземаха и своите жени, а към 1908 година вече водеха отрасналите внуци заедно с хубавите им китайски или хавайски съпруги. На празници се появяваха и многобройните правнуци и лудуваха из градината, в която семейството все още отглеждаше таро и ананаси. Родът Кий заедно със съпругите и съпрузите сега наброяваше деветдесет и седем души, но, разбира се, те никога не успяваха да се съберат едновременно, защото поне десетина от младежите учеха на континента. Потомък на Кий все още не бе стъпвал нито в Йейл, нито в Харвард, затова пък много от тях бяха завършили в Мичиган, Чикаго, Колумбия и Пенсилвания и на Хаваите бе напълно в реда на нещата един китаец да се роди, да бъде финансиран, да получава правна защита и медицинска помощ, да сключи брак и да бъде погребан все от членове на семейството.
	Освен всичко друго, не бе изключено и да е наел земята си или да купува зеленчуците, месото и дрехите си пак от тях.
	Нюк Цин все още бе най-видната представителка на рода. През 1908 година тя бе на шестдесет и една и макар вече да не мъкнеше по улиците прочутия си товар от две кошници с ананаси, продължаваше да ги отглежда и контролираше онези, които се занимаваха с разносната търговия. Година след година тя ставаше все по-ниска, по-слаба, по-плешива и макар лицето й да се бе сбръчкало от възрастта, умът й се бе запазил по младежки пъргав. Нейният живот се състоеше от упорито поддържани ритуали. Всяка година придружаваше с церемониално достойнство изключително способния си син Африка до общината, за да платят данъците. Два пъти в годината отвеждаше осем до десет от членовете на семейството в пунти-магазина и изпращаше пари на истинската жена на съпруга си в Китай. Тя бе починала през 1881 година, но семейството от Долното селище продължаваше да пише от нейно име писма на признателност и благодарност. На всеки две-три години Нюк Цин събираше колкото може повече от челядта си за пътуването до колонията на прокажените на Калауао, където отдаваха почит на своя родоначалник. И всяка есен отвеждаше седем-осем от най-способните си внуци на пристанището на „Хоксуърт и Хейл“, и все едно че принасяше жертва на боговете, им купуваше билети за континента. Старата жена пазеше човешките ресурси със същата грижа, както навремето напояваната земя на първата си градинка с таро.
	И сега Нюк Цин бе тази, която свика голямото семейство, защото до знанието й бяха стигнали два въпроса от първостепенна важност, далеч надхвърлящи възможностите на адвоката Африка да ги реши, и докато правнуците й си играеха в прашния двор, тя разговаряше с тридесет и неколцината възрастни, дошли да се срещнат с нея.
	Децата на Африка Кий се нуждаеха от напътствие и Нюк Цин каза:
	— Най-голямата дъщеря на Африка, Шеон Мун, която вие предпочитате да наричате Елин, е много объркана и аз не съм достатъчно мъдра, за да й дам съвет.
	— Какво е направила? — попита жената на Азия.
	— Влюбила се е в хаол — отвърна Нюк Цин.
	Събралите се притихнаха, защото с одобрението, макар и не по изричното настояване на Нюк Цин, младите Кий винаги се бяха чувствали свободни да се женят за хавайки и хавайци, но никой от тях досега не бе показвал желание да се обвърже с бял американец и дръзките планове на Елин представляваха удар по традициите в семейството. Целият клан се обърна и погледна дъщерята на Африка — пъргаво, красиво двадесетгодишно момиче с искрящи очи, и тя отвърна на погледите.
	— Кой е белият мъж? — попита Азия, използвайки предимството си на най-възрастен син.
	— Кажи му, Шеон Мун — подкани я старата жена.
	С кротък глас, както я бяха възпитали учителките в епископалното училище, Елин рече:
	— Той е младши офицер на един от военните кораби в Пърл Харбър.
	Семейството ахна в хор. Бял мъж, на всичкото отгоре и военен! Това наистина беше, както ги бе предупредила Лелята на Ю Чоу, голям проблем и Европа, който се бе оженил за хавайка, каза:
	— Достатъчно лошо е, че иска да се омъжи за хаол, защото те не са добри съпрузи и изнасят парите вън от семейството. Но да се обвърже с военен е наистина неприлично. Никое момиче, което уважава себе си…
	Австралия го прекъсна:
	— Ние не сме в Китай. Аз познавам много добри мъже от флота.
	Европа отвърна сковано:
	— Аз не.
	Азия отбеляза:
	— Надявах се да не доживея девойка от семейството ми да си избере за съпруг военен.
	Австралия му се сопна:
	— Той е моряк, има голяма разлика.
	Европа настоя:
	— Военните са си военни. И са много лоши съпрузи.
	Австралия викна:
	— Защо не си вземеш идеите и не си ги занесеш в Китай? Те идват тъкмо оттам.
	В този момент се намеси Нюк Цин и каза с ниския си, нетърпящ възражения глас:
	— Щеше да е много по-добре, ако Шеон Мун се бе влюбила в някое китайско момче или ако беше дошла при мен като послушно момиче и ме бе помолила: „Лельо на Ю Чоу, намери ми съпруг“. Но тя не постъпи така.
	— Толкова по-зле за нея — тъжно рече Азия. — В моя ресторант виждам много отклонили се от старите традиции момичета и всичките страдат от това.
	— Дрън-дрън! — сопна му се съпругата на Австралия. — Азия, ти знаеш чудесно, че като девойка често се криех в твоя ресторант и се целувах с Австралия зад сушените патици. И не се случи нищо лошо, освен дето се омъжих за мързеливия ти брат.
	— То беше началото на онова, за което говоря — каза Азия с предупредителен тон.
	— Глупости! — разсмя се жената на Австралия, дръзка красавица от фамилия Чин. — Ти знаеш ли кой ми подсвиркваше, за да ми съобщи, че брат ти ме чака? — Членовете на семейство Кий впериха погледи в младата жена с блестящите очи и тя с драматичен жест посочи право към сивокосата и сериозна Нюк Цин, седнала начело на челядта си. — Тя го правеше! Тя е по-лоша от всички ни!
	Смущението на старицата накара присъстващите да избухнат в гръмогласен смях. Накрая Нюк Цин избърса пламналото си лице и рече тихо:
	— Признавам, че аз го уредих. Но не забравяйте, че Чин Сю Хан беше китайско момиче. И хакка. И можеше да й се вярва. Днес говорим за нещо съвсем различно. За хаол. И при това войник.
	— Лельо на Ю Чоу! — обади се Елин. — Той не е войник. Трябва да изоставиш старите си предразсъдъци.
	Азия попита:
	— Ще донесе ли в семейството някаква земя? Някакви пари?
	— Не — решително отвърна Елин. — Всъщност ще изнесе пари. Защото ще ми трябват двеста долара за дрехи, а по-нататък и още за други неща.
	Семейство Кий колективно изхълца, доживяло деня, от който се бе страхувало. Рано или късно някое момиче от фамилията щеше да поиска да се омъжи за бял. Но ето че това се бе случило и онези, които се ужасяваха от събитието, подозираха, че в известен смисъл е виновен Африка с неговите радикални нови идеи, възприети в Мичиган. По-възрастните се вторачиха в адвоката и него го заболя от суровите им погледи. Накрая Европа попита рязко:
	— Кажи, Африка, ти какво мислиш за това?
	В горещата стая настъпи продължителна тишина, чуваха се гласовете на децата отвън. Накрая Африка заговори:
	— Чувствам се унизен — поде той. — Срамувам се, че тъкмо моята дъщеря иска да се омъжи вън от нашия кръг. Дадох й добро образование и майка й се опита да я възпита като една почтена хакка. Чувствам се унизен и не зная какво да правя. — Изведнъж напрежението сякаш го смаза, той скри лице в дланите си и тихо заплака. Позорът, който бе навлякъл на семейството, го правеше неспособен да говори, затова жена му добави:
	— Той чувства, че трябва да поеме върху себе си срама за онова, което върши дъщеря му.
	В този тежък момент Австралия внесе малко по-весела нотка:
	— Разбира се, че е отговорен за всичко. Когато някой отива да учи в Мичиган, той усвоява чужди нрави. Струва ми се, че именно с тази цел го изпратихме. Недей да забравяш, Азия, че твоите синове учиха в Пенсилвания. Те доведоха в домовете ни приятели от Америка, а тъкмо един от тях се е запознал с Шеон Мун и хоп! Любов! Елин, ако стиснатият ти баща не иска да даде двестате долара, аз ще ти ги дам.
	— Трябват ми не толкова парите, чичо Австралия, колкото вашата благословия.
	— Имаш моята!
	— И моята — присъедини се жена му.
	— А твоята, Лельо на Ю Чоу?
	Семейството обърна очи към Нюк Цин, прибрала отрудените си ръце в скута.
	— Тревожи ме само едно, Шеон Мун — рече старата жена. — Децата ти ще бъдат потомци на хаол и ще са загубени за семейството. Обещай ми, че всеки път, когато раждаш, ще ми изпращаш писмо. Аз ще отивам при учения пунти, за да разбера истинското име на детето, ще записвам това име в нашата книга и ще го изпращам в Китай, както сме правили винаги.
	— Моите синове няма да искат китайски имена — възрази твърдоглавата Елин.
	— След време ще искат — отвърна старицата. — Ще искат да знаят кои са и информацията от книгата ще бъде на тяхно разположение.
	Постепенно потомките на фамилия Кий се пръснаха по целия свят, като вземаха за съпрузи мъже, работещи в чужди страни, и за Нюк Цин непрекъснато се получаваха писма. Синовете й ги прочитаха и тя отбелязваше раждането на още едно дете. Откриваше правилното име на всяко момче и съобщаваше за него в Китай. И както бе предрекла през онзи ден на 1908 година, настъпваше момент, когато те пожелаваха да научат нещо повече за китайската половина на родословието си и в Хонолулу пристигаха мъже, които не приличаха на китайци, срещаха се със старата Нюк Цин, тя изваждаше книгата, която не можеше да чете, преводачът намираше нужната информация и китайско-германският, -ирландският, -английският потомък започваше да разбира малко по-добре кой е.


	Но този ден старата жена бе загрижена за децата на Африка и след като с неохота бе дадено съгласие дъщеря му Кий Шеон Мун, известна в града като Елин Кий, да се омъжи за своя моряк, Нюк Цин се прокашля и рече:
	— Време е отново да помислим за влизането на Хонконг в Пунахоу.
	Азия изпъшка, Америка стана и ядосано излезе от стаята, а останалите от семейството се обърнаха и настойчиво загледаха най-малкия син на Африка, петнадесетгодишно момче с четвъртита глава и гънки около очите. В семейството съществуваше мнение, че младият Кун Кон, известен като Хонконг, е наследил блестящия ум на баща си. Той показваше изключителни способности по математика, знаеше добре пунти, хакка, английски и хавайски и, изглежда, имаше необикновена дарба да борави с пари, защото умножаваше всичко, до което успееше да се добере, като го заемаше на многобройните си братовчеди. Лихвеният му процент беше твърд, неизменно по десет на сто за седмица, и той се грижеше да си го получи, събирайки стриктно дълговете всеки петък след училище. Както показваше името му, Кун, той бе от четвъртото поколение, Кун Кон означаваше Земна Атмосфера и той беше земен. Двадесет и седем момчета от неговото поколение във фамилия Кий носеха името Кун, един от братята му и двадесет и шестима братовчеди, но той бе най-умният от всички. Ако съществуваше вероятност някой Кий да пробие в Пунахоу, това бе Хонконг. Когато този въпрос бе поставен на обсъждане, в семейството се появи напрежение.
	— Ще ни каже ли майката на Хонконг как е синът й с училището? — започна родоначалничката.
	Госпожа Африка Кий, по-голямата от двете красавици Чин, рече:
	— Бележките му са отлични. Поведението му е буйно, но не е получавал забележки. Аз се гордея с постиженията на моя син и чувствам, че той заслужава интереса, който семейството проявява към него.
	— Мисли ли Хонконг, че ще може да се справи в Пунахоу… ако бъде приет? — попита Нюк Цин.
	Момчето бе смутено от съсредоточеното върху него внимание, но изгаряше от желание да постъпи в Пунахоу, така че понесе изпитанието. Повдигна едното си рамо и каза:
	— След като синът на Лъм се справя, ще мога да се справя и аз.
	При споменаването на момчето от рода Лъм членовете на семейство Кий изпитаха горчивина. Защото повече от десет години се опитваха да вкарат някой от своите в Пунахоу, хавайското мерило за престиж, но по една или друга причина все не успяваха, въпреки че бяха доста заможни и можеха да се гордеят с Африка като водещ в професията си адвокат. Обаче семейство Лъм, без да представлява кой знае какво, освен че бащата беше зъболекар и обичаше да говори пред публика, бе намърдало един от синовете си в мечтания рай.
	Нюк Цин каза:
	— Струва ми се, че този път изгледите ни са наистина добри. Помолих един стар приятел да ни посъветва какво да направим, та Хонконг да бъде приет. — Тя даде знак, един от внуците изтича навън и се върна с висок, плешив англичанин със страховити бели мустаци, който влетя в горещата стая с показна енергия, целуна Нюк Цин и извика на цветист китайски:
	— Аха! Заговор срещу хаолите! Удряйте камбаната! На крак, Китай!
	Това беше Улиасутай Каракорам Блейк, лудият учител и доверен приятел на всички китайци. Бе станал по-възрастен и по-дебел, но не и по-кротък, и сега сключи ръце зад врата си и се залюля назад-напред, сякаш всеки момент щеше да се строполи.
	— Скъпо и плодовито семейство Кий — рече той — да погледнем истината в очите. Има добри училища, а има и прекрасни училища и всяко семейство е в правото си да изпраща своите най-способни синове в най-прекрасното от тях. Йолани, където работя като роб за мизерно възнаграждение, е добро училище. Пунахоу е прекрасно училище. То дава авторитет, слава и обществено положение. Англия се крепи на подобни устои, а и на Хаваите не е по-различно. Достатъчно е да си послужиш с неподходящ нож, и си осъден на принадлежност към Либералната партия до края на своите дни.
	— За какво говори той? — шепнешком попита едно от момчетата на Австралия.
	— За теб говоря — викна на английски Улиасутай Каракорам Блейк, разсече въздуха с ръце и свря глава само на сантиметри от лицето на стъписания млад китаец. — Стани! — Момчето се изправи непохватно и Блейк го посочи, сякаш беше някакъв експонат.
	— Вижте този потомък на семейство Кий! — поде на книжовен китайски. — Той се справя добре в училището Йолани, но въпреки това не е приет в Пунахоу. Ето защо в Хонолулу винаги ще бъде смятан за човек от втора ръка. Няма да може да се движи в компанията на хората, които управляват града. Няма да се научи да говори с тяхната интонация. Ще му липсва специфичната им изисканост. И трябва да остане до края на живота си само един китайски селянин. Седни!
	Блейк обърна гръб на момчето и заговори на възрастните:
	— Милостивият Буда знае, че в Йолани винаги съм жертвал за вас, китайците, солта на кръвта си и мозъчните си гънки, че ви извадих от невежеството и ви дадох светлина. Милостивият Буда знае също колко съжалявам, че не оползотворих собствената си светлина и наполовина така добре, както го сториха вашите прекрасни хора. Ако се бях възползвал от нея, сега, в залеза на живота си, нямаше да се трепя като слабо платен учител. Африка, колко спечели миналата година?
	Китайците обожаваха този смешен човек и неговото многословие. С британското си уважение към коректността и ориенталската си любов към бомбастичния стил той приличаше на китаец. И ето че стигна до същността на въпроса:
	— Може да си мислите, че като учител в Йолани, довел Хонконг до настоящото му образователно ниво, ще възразя на намерението ви да го прехвърлите в Пунахоу. Нищо подобно. Семейство като вашето има право да изпрати един от синовете си в най-доброто училище, което могат да предложат Хаваите. Там той ще търка лакти с бъдещите адвокати, гиганти на бизнеса, водещи фигури в обществото. Ако бях от семейство Кий, бих изтърпял всяко унижение, за да вкарам сина си в Пунахоу. Хонконг, стани! Казвам ви, той е едно от най-прекрасните момчета, които са се раждали на Хаваите. И заслужава най-доброто. Хонконг, излез!
	Когато засраменото момче напусна стаята, Улиасутай Каракорам рече:
	— Лельо на Ю Чоу, ще ти бъде наистина много трудно да запишеш това момче в Пунахоу. Той е твърде умен и цялото ви семейство е твърде способно. Белите са готови да допуснат в своето училище един-двама китайци, но не и най-добрите. Предпочитат тъпите флегматични младежи без особено въображение. Момчето от семейство Лъм е идеално в това отношение. Хонконг не е, защото дори Буда не би могъл да предскаже какво е способен да постигне един ден той. Африка, даваш ли си сметка, че си баща на революционен гений?
	— Хонконг е много по-надарен, отколкото съм бил някога аз, господин Блейк — призна Африка пред стария си учител.
	— Лельо на Ю Чоу — каза ненадейно с умолителен тон Улиасутай Каракорам — защо не опиташ да вкараш в Пунахоу някой друг от внуците си?
	— Не — отвърна Нюк Цин, без да повишава глас. — Той е изключително умно момче. Заслужава най-доброто.
	Едрият англичанин вдигна рамене и рече:
	— Щом си решила да не се съобразяваш със съветите ми, дай да видим какви неприятности те чакат. Кой ходи миналия път в Пунахоу?
	Госпожа Африка Кий, красива модерна китайка, вдигна ръка.
	— Стани! — кресна Блейк. Заразглежда я внимателно, тя бе облечена по западната мода и той предложи: — Не може ли да изпратим някой не толкова… модерен? Хаолите се чувстват в по-голяма безопасност, когато азиатецът е с вид на кули.
	Имаше неща, които семейство Кий не бе склонно да приеме, тъкмо това ги правеше значима фамилия, и сега Африка каза просто:
	— Ако синът ми кандидатства в Пунахоу, майка му ще отиде с него.
	— Да благослови Буда всички упорити хора — високопарно рече Блейк — защото без тях този свят щеше да е много жалък. Но не може ли съпругата ти да се облече малко по-семпло? Трябва да изглежда достатъчно богата, за да плаща за обучението, но не толкова самоуверена, че да вземе думата на някоя родителска среща. Необходимо ни е да има вид на истинска китайка, която обаче се стреми да стане почтена американка. Необходимо ни е да изглежда дотолкова горда, че да почиства ноктите си, но все пак достатъчно скромна, за да стои леко приведена, сякаш влачи из града кошници с ананаси. — Той се поклони претенциозно на Нюк Цин и попита: — Смяташ ли, че снаха ти може да си придаде необходимия за случая вид на китайка, която моли хаолите за помощ?
	— Не — хладно отвърна Нюк Цин.
	— Така си и мислех — тъжно рече Блейк. — Значи си подготвена Хонконг отново да бъде отхвърлен?
	В този момент Америка, чиито двама синове напразно се бяха опитвали да постъпят в Пунахоу, се върна в стаята и изръмжа:
	— Подготвени сме вечно да ни отхвърлят, господин Блейк.
	— Съжалявам, че всички вие не сте се родили малко по-глупави — каза колоритният англичанин — защото тогава щяха великодушно да ви приемат заради парите ви. Но, разбира се, ако бяхте по-глупави… по-специално тази — и посочи Нюк Цин — нямаше да разполагате с парите, които имате сега, и нямаше да ви допускат в Пунахоу заради бедността ви.
	— Мислиш ли, че този път Хонконг има някакъв шанс? — умолително попита Нюк Цин.
	— Не — отвърна Блейк. — Ако бях хаол от Хонолулу, не бих допуснал издънка на вашето проклето семейство Кий никога и до нищо. Вие сте умни. Вие сте работливи. Вие се държите заедно. Вие сте амбициозни. Още малко, и ще започнете да подучвате дъщерите си да впримчват в бракове белите мъже.
	— Шеон Мун ще се омъжва за морски офицер — тихо промълви Нюк Цин.
	В горещата стая Улиасутай Каракорам Блейк прекъсна надутите си словоизлияния. Погледна свежото красиво момиче, на което някога бе преподавал. Малката Елин Кий, която пееше така очарователно. Приближи се със сериозно изражение до нея, целуна я по двете бузи и каза тихо:
	— Дано милостивият Буда се смили над всички ни. Годините на нашия живот са така кратки, а ветровете, които духат над света — така силни. Довиждане, скъпо семейство Кий. Няма да се доберете до Пунахоу… поне този път.
	Когато той си отиде, по-възрастните от семейството заобсъждаха множеството идеи, които бе дал, и Нюк Цин рече:
	— Този странен човек е прав. Майката на Хонконг има прекалено модерен вид, сякаш иска да се издигне по-високо и от хаолите. Ще им бъде твърде лесно да я отхвърлят. Този път наистина трябва да изпратим някой друг. Какво ще кажете за жената на Европа? Тя е хавайка.
	— Не! — извика Африка. — Той е мой син и ще се яви в Пунахоу със собствената си майка. И ако пак ни отхвърлят, така да бъде.
	— Тогава аз ще отида с него — заяви Нюк Цин. — Ще бъда боса и ще им демонстрирам старите нрави.
	— Не! — отново запротестира Африка. — Моята жена, която ще се облече както намери за добре, ще заведе сина ми в Пунахоу и ще настоява да го приемат. Няма да позволя никакво хитруване.
	— Африка — тихо рече старата родоначалничка — училището даде да се разбере, че ще допуснат един-двама китайци. Сега е ужасно важно да бъде избрано някое от нашите момчета. Моля те, позволи ми този път аз да уредя нещата.
	— Имам работа на големия остров — мрачно отвърна Африка. — Ще отида там и няма да вземам никакво участие в това самоунижение. — Излезе от стаята и кланът задиша по-свободно, защото той бе упорит човек.
	— Вижте, когато семейство Лъм вкара сина си в Пунахоу — поде Нюк Цин — майката на момчето беше облечена в съвсем проста рокля, косата й бе опъната назад и тя не вдигаше очи от пода. Затова ще кажа направо, майката на Хонконг не трябва да ходи.
	— Ще отида с мъжа си на големия остров — заяви съпругата на Африка и също напусна заговорниците.
	Подир дълги дискусии и след като внимателно обсъди средствата, с помощта на които китайски фамилии досега бяха успявали да вкарат свои синове в Пунахоу, семейство Кий скрои сложна стратегия. Нюк Цин ще отиде боса, с риза и панталони и ще създава впечатление за истинска кули. Жената на Европа ще присъства като чистокръвна хавайка, за да покаже, че фамилия Кий уважава местните традиции. А съпругата на Австралия, хубавото момиче Чин, ще ги придружи в скромна рокля по западната мода, за да внуши, че в семейството знаят как се яде с нож и вилица. Момчето Хонконг, чието интелектуално ниво беше с четири степени по-високо от това на който и да било ученик в Пунахоу в момента, щеше да върви подир тях в грижливо подбран костюм, демонстриращ едновременно възможностите им да плащат за образованието и една дискретна изтънченост, неприсъща на новозабогателите китайски семейства.
	През един горещ ден четиримата Кий пристигнаха пред Пунахоу в нает файтон, тъй като беше преценено, че това ще създаде по-благоприятно впечатление, отколкото ако отидат пеша. По време на представянето трите жени играеха ролите си безупречно, но Хонконг леко кривеше очи и макар отговорите му да бяха блестящи, когато го питаха нещо, се замисляше малко по-дълго от необходимото. В определения срок семейството получи известие:
	„Със съжаление трябва да съобщим, че поради големия наплив тази година не можем да осигурим място за Вашия син, чиито оценки и общо поведение иначе намираме приемливи.“
	Писмото бе занесено на Африка в адвокатската му кантора и той дълго размишлява върху него. В началото беше завладян от ярост заради унижението, на което семейството му се бе подложило по собствена воля, а после около час побутва официалното съобщение насам-натам по бюрото си. Накрая изпрати да повикат сина му, седя и чака, докато момчето влезе, задъхано от игра покрай реката. Каза му с равен, безстрастен тон:
	— Хонконг, ти повече няма да ходиш на училище.
	— Струва ми се, споменаваше, че ще ме изпратите в Мичиган?
	— Не. Онова, което трябва да знаеш, сине, можеш да го научиш и тук. Довечера започваш да четеш тази книга за поземлената собственост на Хаваите. Като свършиш, аз ще ти проведа изпита… както си седя тук на този стол. Това ли са учебниците ти?
	— Да.
	— Вече няма да ти трябват. — Африка Кий, който се прекланяше пред образованието, взе учебниците, накъса ги на парчета, хвърли ги в кошчето за отпадъци и каза:
	— Докато четеш новия си учебник, трябва да запаметяваш всяка глава до края. Ти ще получиш образование, каквото досега никой на Хаваите не е получавал, Хонконг.


	В края на краищата семейство Кий успя да вкара едно от момчетата си в Пунахоу. Това стана по много специален начин. През 1910 година Републиканската партия срещна трудности при намирането на подходящ кандидат за депутат от Чайнатаун и на едно от заседанията някой направи революционното предложение:
	— Защо не издигнем кандидатурата на китаец?
	— О, не! — запротестира един от младите Хюлет. — Не искам онзи радикал Африка Кий да влезе в парламента.
	— Нямах предвид него, а брат му Австралия. — Възцари се тишина и по лицата на хаолите, които управляваха островите, заиграха усмивки, защото Австралия беше човек, който щеше да се хареса. Той не бе прекалено умен, свиреше добре на укулеле, беше честен, нямаше кой знае какво образование, но си бе спечелил множество приятели както между китайците, така и между хавайците, с които бе израсъл. Освен това имаше симпатичен прякор, Кенгуру Кий, и събранието реши, без дори да гласува, че това е човекът, който им трябва.
	Кенгуру Кий бе избран с огромно мнозинство, продължиха да го избират и с времето стана водещият китаец в Републиканската партия, човекът, когото всички обичаха и комуто всички вярваха. За щастие той имаше син, който също като него бе възхитително посредствен, и през 1912 година в Пунахоу сметнаха, че най-сетне са открили един Кий, чието приемане в училището няма да представлява никаква опасност.
	В деня, когато това момче се записа, Нюк Цин отиде тайно до входа и се скри зад близката палма, за да види как един от внуците й най-после ще прекрачи прага на знаменитото училище. Докато гледаше светналите лица на хаолските деца, които се събираха за началото на учебната година и бърбореха за преживяванията си през ваканцията, тя разпознаваше ту някой Хейл, ту някой Уипъл и си мислеше: „Хаолите са луди, че допускат в училището китайци. Тук е скрита тайната на това как се управляват островите, а те имат право да пазят интересите си“.
	После видя по улицата да се задава нейният внук, придружен от баща си, политика Кенгуру Кий, и се отдръпна в сянката, мърморейки под носа си: „Това момче не знае нищо. Не е достойно за такова знаменито училище. Но за нас то е само началото“.

	* * *

	От тринадесет години Камеджиро Сакагава ставаше всяка сутрин в три и половина да насече и складира съчки от дива слива за своята баня. После тичаше на работа, трудеше се до мръкване, връщаше се бегом и запалваше огъня. Сега вземаше по два цента от първите десетима, които се наслаждаваха на чистата гореща вода, и по пени от всеки, който желаеше да ги последва. Той явно печелеше доста и както всички японци, наети в Ханакаи, следеше с вълнение как скритото му богатство наближава магическото число 400 долара.
	От пристигането на първите японци през осемдесетте години на миналия век съществуваше мнение, че онзи, който успее да се върне в Хирошима с четиристотин долара в брой, след това вече би могъл да живее като самурай. „С четиристотин долара — уверяваха се взаимно работниците — можеш да си купиш три хубави оризови ниви, да си построиш голяма къща, да си набавиш всичките кимона, които ще ти трябват някога, и да заживееш в разкош.“ Нямаше работник в плантациите, който да не е твърдо решен именно той да е човекът, дето ще натрупа четиристотин долара, но почти никой не успяваше.
	Как само се изнизваха парите между пръстите на един изпълнен с добри намерения мъж! В случая с Камеджиро слабостите му не бяха нито комар, нито жени, нито алкохол; не, неговите бяха много по-скъпи — приятелство и патриотизъм — и непрекъснато подяждаха спестяванията му. Когато някой работник биваше сполетян от, както сам смяташе, неразрешима криза, накрая отиваше при Камеджиро и му казваше без заобикалки:
	— Непременно са ми необходими осемдесет и един цента.
	— Защо не ги заемеш от японския лихвар в Капаа? — питаше Камеджиро.
	— В Капаа, ако вземеш на заем осемдесет и един цента, в деня на следващото плащане ще трябва да върнеш заема плюс още осемдесет и един цента — обясняваше човекът и това беше самата истина. Никой бял на Хаваите не експлоатираше така злостно работниците от Изтока, както собствените им сънародници. Близки до японското консулство хора бяха организирали свой рекет и искаха от пристигащите депозит, за да пазят документите за евентуалното им връщане в Япония. Значителните суми стояха у тях година след година без никаква лихва и когато идваше време хората да си заминат, често депозитът им не можеше да бъде открит. Имаше японци, които забогатяха много по този начин. На всяка крачка престъпни машинации подриваха финансовата обезпеченост на работниците и месечна лихва от сто процента бе нещо нормално. Затова дребният набит Камеджиро обикновено се виждаше принуден да дава пари на своите приятели.
	Някои от мъжете бяха започнали да си довеждат булки от Япония, а това винаги излизаше скъпо и стоварваше извънредно тежко бреме върху цялата общност. Трябваше да се правят снимки в Капаа, да се плащат таксите и пътните разноски, да се пътува до Хонолулу за уреждане на документите и да се купуват от магазина черни костюми за сватбата. Значителен брой от брачните съюзи бяха осъществени благодарение помощта на якия Камеджиро, в разрез със собствените му интереси, защото, както бе установил, съберат ли се мъж и жена, веднага трябва да се очакват бебета, а бебетата причиняваха нови финансови кризи. Така спестяванията му непрекъснато се изпаряваха и понякога той имаше чувството, че плаща за семейното щастие на всички, само не и за своето собствено.
	Най-големите му разходи обаче възникваха вследствие на неговия патриотизъм. Ако през Кауаи минеше някой и съобщеше за нов паметник на загиналите във войната, Камеджиро правеше най-щедрите дарения. Когато служители от консулството в Хонолулу идваха да разкажат за големите събития в родината, Камеджиро плащаше сметките им в хотела. Той даваше пари за японското училище, за японския храм и най-вече за японските рецитатори, които периодично обикаляха островите.
	Тези мъже бяха радостта на живота му и щом се чуеше, че пристига поредният декламатор, Камеджиро започваше да работи още по-бързо и с нетърпение броеше дните до неделния следобед, когато цялата японска колония щеше да се събере в някой парк с казуаринови дървета, да насяда върху купищата сухи иглички и да чака неговото появяване. В един и тридесет, след като свършеха със своя обед, състоящ се от суши и сашими, няколко души поставяха подвижната дървена платформа, застлана с традиционното платно, и наместваха отгоре ниска масичка със сгънато ветрило. Тълпата притихваше и гостът от Япония, обикновено възрастен човек с оплешивяла глава и колосана униформа с широки рамене, разперени като крила на пеперуда, излизаше на платформата в бяло таби, покланяше се много пъти и сядаше с кръстосани крака пред масичката. Докато публиката чакаше със затаен дъх под слънцето, няколко мига той сякаш се молеше гласът му да бъде достатъчно силен, сетне вземаше сгънатото ветрило и започваше да декламира.
	— Аз… ще… говоря… за… битката… при Ичи-но-тани — викваше със скръбен глас, като отпяваше всяка от наситените със съдържание думи и се спираше на нея. В тези първи мигове той приличаше на затиснат вулкан, готов да изригне с дива ярост, и докато събитията, разиграли се преди повече от седемстотин години, следваха своя ход, гласът му придобиваше все по-голяма сила.
	Превъплътяваше се последователно във всяко действащо лице: той бе храбрият воин Кумагаи; той бе красивият юноша Ацумори; той бе конят, скалата, потокът; той бе възхитителният герой Йошицуне и всичките жени. Колкото повече нарастваше вълнението му, толкова повече се издуваха вените на главата му, сякаш всеки момент щяха да се пръснат, и мускулите на врата му се очертаваха под кожата като въжета. В различните кризисни моменти на древната битка той ревеше и шептеше, ридаеше безнадеждно и плачеше от радост, а когато идваше време да умре очарователният млад воин Ацумори — свирейки на флейта — човекът предаваше скръбта, сякаш тя бе нещо осезаемо, и цялата публика започваше да хлипа.
	Колко страшно реален беше героизмът на Япония тук, под казуариновите дървета! Колко прекрасни и предани бяха жените, колко смели мъжете й. И когато битката стигаше трагичния си край и работниците от плантациите оплакваха падналите, декламаторът добавяше текстове, които липсваха в оригинала на епоса, но за които му бе казано, че са особено подходящи за далечните колонии като тази на Кауаи:
	— И… когато… духът… на… Ацумори… напускаше… равнината… Ичи-но-тани — редеше печално рецитаторът — той се обърна назад, погледна доблестните воини, които го бяха съсекли, и си помисли: „Това са храбрите войници на Япония и докато те са живи, никаква опасност не грози отечеството. Те могат да изминат много километри при всякакви изпитания и лишения. Те могат да живеят от нищо, само и само да защитят своя император. Те не се плашат от никакъв враг и не отстъпват пред никаква буря. Те са най-храбрите мъже на света, които се борят за една справедлива кауза и за славата на Япония. Колко силни са те, колко благородни, колко хубаво е да ги видиш на бойното поле. О, как копнея отново да съм с тях, с храбрите воини на Япония!“.
	Програмата се състоеше от четири рецитации и тъй като всяка траеше повече от час, а най-прочутите от рода на „Ичи-но-тани“ — почти два часа, обикновено продължаваше чак до мръкване. Необяснимо бе как един човек, който изпълнява толкова много различни роли и гласът му като по някаква магия се мята от най-високите до най-ниските тонове, бе в състояние да издържи пет часа. Колкото повече напредваше времето, толкова по-многочислена ставаше публиката на четенията в Ханакаи, и това превръщаше последното изпълнение от програмата в най-хубавото от всички. То започваше с думите на рецитатора:
	— Днес съм ви приготвил един специален подарък. Историята на капитан Ито, който се хвърли срещу руските оръдия в Порт Артур.
	Някой напомняше, че техният Камеджиро Сакагава бе изпълнявал ролята на полковник Ито на тържественото шествие в Хонолулу по случай победата, и го изпращаха да облече униформата. И тъй, докато рецитаторът разказваше вълнуващата история за полковник Ито и руските оръдия, високият метър и петдесет и пет Камеджиро с ръце като обръчи, облечен в униформа на императорската армия, ушита от жените в Хонолулу, замръзваше до платформата в стойка „мирно“. В такива моменти с него ставаше нещо странно: той се превръщаше в полковник Ито. Виждаше руските оръдия и усещаше миризмата на барута. Императорът говореше пред потеглящите от Токио войски и Камеджиро чуваше августейшия глас; полковникът загиваше, защитавайки Япония от варварите, Камеджиро също загиваше и влизаше в пантеона на героите. Духовно той бе част от Япония, воин, който никога не бе носил оръжие, но бе готов да умре за своя император. Именно след такива мигове на екзалтация правеше най-щедрите дарения за военни фондове, болници и други подобни добри дела.
	Постоянната притегателна сила на Япония с нейната вълнуваща история бе така голяма, че Камеджиро не познаваше нито един японец, който да има намерение да остане на Хаваите. Всички работеха по дванадесет часа на ден за седемдесет и три цента, тъй като надницата бе повишена, с надеждата да се озоват отново в Хирошима с четиристотинте долара, които щяха да им осигурят светло бъдеще, и макар нарастващото присъствие на беловласи мъже и жени да показваше, че повечето никога няма да спестят достатъчно пари, за да се върнат у дома, дори най-отчаяните не си признаваха, че са престанали да вярват.
	Една вечер, след като гледаха японски филм, будисткият свещенослужител прикани към внимание и кинооператорът насочи към него лъча на прожектора.
	— Искам Сакагава Камеджиро да излезе отпред — каза той и набитият дребен работник се появи в осветения кръг, като примигваше и държеше левия си юмрук пред устата. — Консулството на Негово императорско величество в Хонолулу ме упълномощи — поде свещенослужителят — да връча този свитък на Сакагава Камеджиро в знак на признателност за неговото дарение в памет на смелите моряци, загинали при катастрофата край Фукушима. Цяла Япония се гордее с този мъж.
	За Камеджиро последните думи не бяха празна фраза. Бе уверен, че всяко селце в Япония знае за неговата вярност към родината, представяше си как мълвата за достойното му поведение стига до къщата на родителите му и виждаше във въображението си колко щастливи са те, че техният син е един почтен японец. Цяла Япония се гордееше с него и за Камеджиро това бе напълно достатъчно.


	Вече тринадесет години живееше така, с вълненията от непрекъсващите контакти с Япония и надеждата, че не е далеч денят, в който ще разполага с четиристотинте долара плюс цената на корабния билет до дома. Но един пролетен ден на 1915 година, когато казуарините се готвеха за годишния растеж и по върховете на игличките им се бяха появили ярки пъпки, когато сгушените в червената пръст ананаси започваха да цъфтят, Камеджиро долови вика на някаква птица. Не беше от морските птици, които се стрелкаха над хвърчащата около скалите пяна, защото той познаваше техните гласове. Може да бе дошла от Таити, където бе зимувала, или пък просто минаваше над Кауаи, устремена към Аляска с нейното щедро изобилие от насекоми през летните месеци. Камеджиро всъщност така и не я видя, но я чу да прелита покрай него, застина неподвижно насред ананасовата нива и си помисли: „Аз съм на трийсет и три и годините прелитат покрай мен“.
	Изпадна в ужасна депресия, явяваше му се видение, което не успяваше да пропъди: виждаше чакащата го край оризовите ниви на Хирошима Йоко. Покрай нея също прелитаха птици, тя протягаше ръце, а от Вътрешно море се надигаше мъгла и поглъщаше нейния зов. Камеджиро за пръв път престана да става в три и половина и да се грижи за своята баня — прехвърли работата на един приятел. Бродеше наоколо, разяждан от неутолим глад, мина му през ума да прескочи до бардаците в Капаа, но отхвърли тази идея и накрая се спря на решението, до което преди него бяха стигали стотици други: „За известно време ще трябва да се откажа от мисълта за връщане в Япония, ала ще използвам парите си, за да взема тук Йоко“.
	Когато това решение се избистри в съзнанието му, окопаваше ананасите и часът бе едва два следобед, но той хвърли мотиката, излезе на шосето и в някакъв възторжен унес вървя до Капаа, където прокуденият Хашимото държеше фотографско ателие и агенция за пътувания с параход до Япония. Потискайки гордостта си, Камеджиро отиде при родоотстъпника и рече:
	— Искам да си направя снимка и да я изпратя в Япония.
	— Иди си вкъщи и се обръсни — каза му безцеремонно Хашимото. — И си облечи черния костюм.
	— Нямам костюм.
	— В лагера Ишии има един. Всички го използват.
	— Не искам да обличам взет на заем костюм.
	— Кое момиче ще пожелае да се омъжи за теб, ако изпратиш снимка без тъмен костюм?
	— Да съм споменавал нещо за момичета?
	— Виждам, че си решил да се жениш. Радвам се за тебе и ще ти направя хубава снимка. Но първо се обръсни и си сложи тъмен костюм.
	— Колко ще струва всичко това? — попита Камеджиро.
	— Снимката три долара. Билетът на момичето за парахода седемдесет. Разноските за влака, за дрехите и за гощавката там вкъщи може би още седемдесет. Общо сто четирийсет и три долара.
	Подобна сума щеше да забави събирането на четиристотинте долара най-малко с още три или четири години и Камеджиро се разколеба.
	— Не мога да се реша — въздъхна той. — Моля те, не казвай на никого.
	— Аз правя снимки. Не разговарям с хората.
	— Може да дойда пак — промълви Камеджиро.
	— Ще дойдеш — предрече Хашимото. Сетне добави грубо онова, което казваше на всички отхвърлили го японци: — Ще се ожениш за момичето и никога няма да се върнеш в Япония. Примири се с тази мисъл.
	Камеджиро преглътна с усилие и се постара да не гледа към фотографа.
	— Аз ще се върна в Япония — каза той. — Ти ми направи услуга, Хашимото сан. За момент бях закопнял за съпруга и си рекох: „Ще похарча парите си за това“. Но ти ми отвори очите за последствията. Лека нощ. Няма да дойда пак.
	Ала когато излезе от фотографското ателие, група деца, полуяпончета-полухавайчета, връхлетяха насреща му, крещейки завалени думи, които никой на света не би могъл да разбере — сладко детско бръщолевене, истинска каша от всевъзможни езици. Блъснаха се в него, а едно момиченце с равно подстригана по японската мода коса извика „Гомен насаи!“ и Камеджиро импулсивно се наведе, хвана го и долепи лицето му до своето. За миг то остана неподвижно в ръцете му, сетне го ритна, освободи се и се развика на хавайски и португалски:
	— Трябва да вървя с другите!
	А Хашимото, непрестанал да мрази хората, които го бяха отхвърлили, се разсмя от прага и каза:
	— Беше прегърнал моята дъщеря. Аз имам шест деца, четири от тях са момчета.
	Силно развълнуван, Камеджиро пое към къщи, ароматът от косата на момиченцето все още изгаряше ноздрите му и когато стигна в лагера и видя дългите мрачни бараки, в които нямаше жени и в които живееше вече тринадесет години, се втурна право при Ишии сан и каза:
	— Трябва да ми напишеш писмо до вкъщи.
	— Да не си наумил да се жениш? — попита писмописецът, защото разпозна симптомите.
	— Да.
	Ненадейно слабият дребен мъж сграбчи ръката на Камеджиро и му довери:
	— И аз все за същото мисля. Колко ли ще струва?
	— Не много! — възбудено извика Камеджиро. Снимката три долара. Билетът седемдесет. Може би общо сто четирийсет и три.
	— Ще го направя! — заяви Ишии сан. — Мисля за това вече цяла година.
	— Аз също — призна си Камеджиро, седна на пода, а Ишии сан извади четките си.
	„Мила майко, реших да си взема жена и по-нататък ще ти изпратя снимка, за да я покажеш на Йоко чан и тя да види как изглеждам сега. Щом ми съобщиш, че е готова да дойде на Хаваите, ще изпратя парите. Това не означава, че няма да се върна у дома. Означава само, че ще трябва да остана тук малко по-дълго. Твой верен син, Камеджиро.“
	Изминаха девет седмици, преди отговорът на това писмо да се получи, и когато той пристигна, Камеджиро бе потресен от съдържанието му, защото неговата майка пишеше:
	„Трябва да си глупаво момче, щом като мислиш, че Йоко сан още те чака. Тя се омъжи преди дванадесет години и вече има пет деца, три от които са момчета. Какво те накара да предположиш, че едно момиче с чувство за собствено достойнство ще седне да те чака? Но това не е беда. Както виждаш, тук ти изпращам фотографията на много хубава девойка, на име Сумико, която каза, че е съгласна да се омъжи за теб. Тя е от нашето село и от нея ще излезе прекрасна съпруга. Моля, изпрати парите.“
	На леглото падна с лицето надолу фотография десет на седем сантиметра. Камеджиро я остави известно време да лежи така, неспособен да си представи, че когато я вдигне на нея няма да е Йоко, чийто образ пазеше в паметта си, а някакво момиче, което дори не познава. Предпазливо повдигна с два пръста крайчето и изви глава настрани, за да я погледне. Изведнъж обърна снимката и извика:
	— О! Гледай ти каква хубавица! Вижте я само!
	Цяла тълпа се насъбра да разглежда снимката и някой подхвърли:
	— Това момиче никога няма да се омъжи за дръвник като тебе, Камеджиро!
	— Кажи им какво пише в писмото! — нареди той на Ишии сан и писмописецът прочете на глас как стоят нещата. Името на девойката бе Сумико и тя бе съгласна да се омъжи за Камеджиро.
	— От Хирошима ли е? — подозрително попита един от мъжете.
	— От Хирошима кен — гордо отвърна Камеджиро и над дългата барака се понесе одобрителна въздишка.
	Ала това свидетелство за връхлетялото го щастие се отрази потискащо на един човек. В пристигнало по-рано писмо Ишии сан също бе получил портрет на булката, която неговите родители му бяха избрали. Тя се наричаше Йорико Мори, приятно име, но снимката показваше, че е от онези флегматични селски момичета с четвъртити физиономии и тесни очи, които Япония раждаше сякаш в неограничени количества. Майката на Ишии сан описваше как Йорико Мори работела повече и от мъж и била пестелива, ала писмописецът чувстваше, че за един брак е необходимо и нещо повече, особено когато, както в неговия случай, съпругът може да чете и пише. Той бе разочарован, но се владееше. Поиска да види още веднъж снимката на Сумико и я разгледа внимателно. Личеше си, че девойката притежава класическия тип красота: леко полегати очи, изящни скули, ниско чело, крушовидно лице и фини черти. Приличаше на момичетата от плакатите за японските исторически филми и Ишии сан каза:
	— Много е хубава за момиче от Хирошима. Може да е от града.
	— Не — увери го Камеджиро — майка ми никога не би ми избрала градска девойка.
	На другия ден двамата кандидат-младоженци взеха черния костюм на лагера Ишии, обща собственост на обитателите му, връзката и бялата риза, които вървяха с него, завиха съкровището си в чаршаф, наеха такси и отидоха в Капаа, където фотографът Хашимото им нареди:
	— Обличайте поред костюма и не забравяйте да се срещите.
	Когато Камеджиро се напъха в странните дрехи, се наложи Хашимото да му покаже как да завърже вратовръзката, след което набитият полски работник зализа косата си със специалната помада, която фотографът предлагаше за тази цел, застана пред апарата в скована поза и не пожела да се усмихне. Макар да бе заснета и увеличена както се полага, готовата фотография едва ли би въодушевила много кандидатки за женитба, Хашимото не я смяташе за особено добра. Въпреки това Камеджиро я изпрати заедно с парите за билета от Токио до Хонолулу. И зачака.


	В края на 1915 година Ишии сан и Камеджиро получиха известие, че булките им пристигат в Хонолулу със стария японски товарен кораб „Киото мару“. В лагера не се зарадваха на новината толкова, колкото можеше да се предположи — бяха се надявали двете момичета да пътуват с различни кораби. Тогава всеки от мъжете щеше да облече за посрещането черния костюм, тъй че да отговаря на изпратената в Япония снимка. Както стояха сега нещата, единият щеше да носи костюма и нямаше да разочарова булката си, но другият явно трябваше да облече работните дрехи и да застане пред момичето в истинския си вид. Какъвто си беше, Камеджиро побърза да каже на своя приятел:
	— Тъй като можеш да пишеш и четеш, редно е ти да сложиш костюма. — И целият лагер се съгласи, че това е единственото логично решение.
	Ту разпалени, ту изплашени, кандидат-любовниците пътуваха от Лихуе до Хонолулу с малкото корабче „Килауеа“ и там наеха стая в една мръсна японска странноприемница на Хоутел стрийт. Тъй като пристигнаха вечерта, а „Киото мару“ се очакваше на следващия ден, те си взеха лека вечеря от ориз и риба, а сетне се разходиха до Нууану и се поклониха ниско пред символа на своя император. В този момент от консулството излетя служител в черен фрак, забързан за някаква важна среща, и им се скара:
	— Не се мотайте тук като селяндури. Вървете си по пътя. — И те покорно си тръгнаха.
	Големите къщи на Беретания стрийт им направиха силно впечатление, но бяха потресени от мръсните улички в Чайнатаун, където мизерните коптори взаимно се крепяха да не рухнат. Ишии сан рече:
	— Чувал съм, че преди петнайсет години целият този квартал изгорял до основи. Китайците искали да построят истински град, без тесни улички и бордеи, но хаолите настояли да бъде възстановен в същия вид както преди. — Двамата мъже си спомниха чистите пътища и спретнатите къщи от своето детство и заклатиха глави: що за хора бяха тези хаоли?
	Същата вечер, преди да си легнат, Ишии сан сложи пред себе си двете снимки и дълго ги сравнява. На лицето му ясно се четеше разочарованието от коварството на съдбата.
	— Опасявам се, че майка ми не е направила особено добър избор — рече той. — Не е ли странно, като си помислиш, Камеджиро, че някъде там, на един голям кораб, пътува жена, с която ще прекараш остатъка от живота си?
	— Притеснявам се — призна си Камеджиро.
	Но притеснението му от тази вечер не беше нищо в сравнение с онова, което го очакваше. Когато на следващия ден „Киото мару“ спря на пристанището, на седмината мъже, дошли да посрещнат годениците си по снимка, бе казано:
	— Не освобождаваме жените от карантината, преди да са изминали дванайсет дни.
	— Не може ли поне да ги видим? — примоли се Ишии сан.
	— Забранени са каквито и да било контакти — предупреди ги представителят на имиграционните власти.
	След време изгарящите от нетърпение женихи откриха, че като подкупят един от служителите, биха могли да долепят око до дупка с размерите на половин долар, издълбана във вратата, зад която бяха затворени новопристигналите булки. Камеджиро беше трети поред. Той присви око, надникна през жалката шпионка и видя седем жени, които седяха или стояха на групички. Погледна ги една след друга и не можа да разбере коя е Сумико, после се обърна и се взря умолително в пазача, който не говореше японски. Пак доближи око до кръгчето и впи жаден поглед в седемте жени, но отново не успя да познае бъдещата си съпруга и, пообъркан, отстъпи шпионката на следващия.
	— Хубава ли е? — попита Ишии сан.
	— Много — увери го Камеджиро.
	— Видя ли Йорико?
	— Струва ми се, че я зърнах.
	— Достатъчно добре ли изглежда?
	— Изглежда доста здрава — рече Камеджиро.
	Когато на свой ред се отдръпна от шпионката, Ишии сан цял трепереше.
	— Тя е много по-едра от мен — промърмори той. — Проклета да е майка ми!
	— О, Ишии сан! — възмути се Камеджиро. — Нали момичето е от Хирошима! Положително ще бъде добра съпруга.
	На втория и третия ден мъжете се връщаха да наблюдават тайно бъдещите си съпруги и по метода на изключването Камеджиро откри тази, за която му предстоеше да се ожени. В началото не бе успял да я разпознае, защото тя без съмнение беше най-хубавата от всички и той не би могъл да повярва, че е неговата годеница. Съчувстваше на разочарования си приятел и бе достатъчно тактичен да не проявява радостта от красотата на собствената си булка. Но часовете течаха, наближаваше моментът, когато вратите щяха да се отворят, и Камеджиро ставаше ужасно нервен и възбуден.
	— Започва да ми се повдига — каза той на Ишии сан.
	— Аз отдавна се чувствам така — довери му писмописецът.
	— Май ще поизляза и ще се върна по-късно — прошепна Камеджиро.
	— Чакай малко! — сопна му се един от мъжете. — Погледни горките жени!
	Камеджиро усети как го избутват към шпионката и за последен път видя седемте булки. Те също знаеха, че часът на срещата наближава, и характерната за предишното им поведение напереност бе изчезнала. Без да разполагат с нужната вода и гребени, правеха отчаяни усилия да се разхубавят, опъваха си взаимно смачканите, избелели от пътуването по море дрехи, прибираха измъкналите се от прическите кичури. Една от жените докосна с върха на пръстите челото си, като да го намираше грозно, и се помъчи да заглади кожата над масивните кости. Друга плачеше в ъгъла и след кратък опит да я утешат спътничките й я оставиха сама с мъката й. Но имаше едно нещо, което всички те правеха в този последен, изпълнен с паника момент: взираха се в стиснатите в ръцете им снимки и отчаяно се мъчеха да запомнят чертите на мъжете, с които им предстоеше да се срещнат, твърдо решени да ги познаят, да тръгнат безпогрешно към тях и да им се поклонят. Ала вече плачеха и лицата от фотографиите се размазваха пред очите им.
	Прозвуча гонг и Камеджиро отскочи от вратата. Тя бавно се отвори и булките пристъпиха навън. Не се виждаха никакви сълзи. Спокойните очи изпод камарите черни коси гледаха твърдо и въпросително напред. Първият звук, който се чу, бе приглушен вопъл на отчаяние:
	— О! — възкликна една от девойките. — Ти си много по-стар, отколкото на снимката!
	— Тя е правена отдавна — призна мъжът. — Но аз ще бъда добър съпруг. — Протегна ръка и момичето, което се бе овладяло, се поклони толкова дълбоко, че главата му почти докосна неговите колене. Така се оформи първата двойка.
	Следващото момиче — онова, което бе плакало в ъгъла — отиде право при своя мъж, усмихна се и се поклони дълбоко.
	— Аз съм Фумико — рече то. — Майка ти ти праща хиляди благословии.
	И втората двойка бе готова.
	Трета беше Йорико Мори, булката на Ишии сан, и както се бе опасявал той, бе много по-яка от него. Типично селско момиче от Хирошима с червени бузи, квадратно лице и дръпнати очи. Съзнавайки, че е по-малко хубава от останалите, тя компенсираше това с непоколебимата си смелост и пламенното желание да стане добра съпруга. Откри Ишии сан и му се поклони ниско, прибрала до коленете големите си ръце.
	— Господин Ишии — прошепна — нося ти поздрави от твоята майка. — После, сякаш знаеше, че той се нуждае от успокоение, бързо добави със заекващ шепот: — Аз ще бъда добра съпруга.
	Сумико, най-хубавата от всичките, последна отиде при съпруга си и нейното непокорство не бе предизвикано от липсата на достатъчно ум, а от шока, който преживя, когато за пръв път видя Камеджиро. Той не носеше черния костюм, в който се бе фотографирал, нито косата му бе старателно пригладена. Дрехите му бяха на прост селянин и ръцете му изглеждаха ужасно тромави. Лицето му бе мрачно като на сърдит, глупав човек и беше два пъти по-стар, отколкото бе очаквала. Сумико бе последна поред и бе останал само един свободен мъж, така че тя без съмнение знаеше кой е нейният съпруг, но отказваше да приеме този факт.
	— Не! — високомерно извика тя. — Този не е моят мъж.
	— О! — възкликна той. — Аз съм Сакагава Камеджиро. Имам твоята фотография.
	Тя изби снимката от ръката му, хвърли своята върху й и ги стъпка.
	— Няма да се омъжа за този! Измамили са ме!
	При това избухване първата булка, която също бе намерила съпруг, какъвто не желаеше, разтърси Сумико и й закрещя бързо на японски:
	— Овладей се, глупава малка егоистке! Нима при тези обстоятелства някой очаква да завари тук принц от приказките?
	— Няма да се омъжа за това животно! — проплака Сумико, при което първата булка, благоприлично примирила се с разочарованието, я зашлеви силно.
	— През цялото пътуване се държа като лошо, разглезено дете. Би трябвало да се засрамиш. Върви при този добър човек и се смири пред него. — Тя опря ръка в гърба на Сумико и я запрати през притихналата зала за имигранти.
	Ако Ишии сан не бе скочил от редицата на смаяните двойки и не я бе спасил, Сумико щеше да падне. Той я хвана през кръста и за момент я задържа така. После погледна Камеджиро и собствената си бъдеща съпруга и каза с откровеност, която сепна дори самия него:
	— Камеджиро, ти и Йорико си подхождате повече. Дай ми Сумико.
	И хубавото момиче, озовало се в компанията на културен мъж, облечен в черен костюм, изведнъж извика:
	— Да, Камеджиро, ти си много стар за мене. Моля те, моля те!
	В тъпо смущение Камеджиро погледна към снимката на пода, помнейки колко дълбоко я бе обикнал през последните месеци. Бавно вдигна очи към четвъртитото лице и напуканите бузи на Йорико Мори и си помисли: „Тя не е момичето от снимката. Какво се опитват да ми причинят?“.
	Той се колебаеше, стаята се въртеше пред очите му, а после усети върху рамото си ръката на първата булка, която бе ударила шамар на Сумико, и чу тихия й глас:
	— Не зная името ти, но живях с Йорико в продължение на три седмици и те уверявам, че от всички булки тук тя ще стане най-добрата съпруга. Вземи я.
	Унизеното селско момиче, така жестоко отхвърлено от годеника си, усещаше как сълзите напират в некрасивите му очи. Искаше му се да се скрие в някой ъгъл, но остана твърдо като скалата, от която бе издялано, и се поклони ниско пред непознатия.
	— Ще бъда добра съпруга — промърмори то, мъчейки се да овладее гласа си.
	Камеджиро погледна за последен път толкова познатата снимка на пода, после я вдигна и я подаде на приятеля си Ишии сан.
	— Така ще е по-добре — рече той. Върна се при девойката, която още се кланяше, и каза нежно: — Името ми е Сакагава Камеджиро. От Хирошима кен съм.
	— Името ми е Мори Йорико — отвърна селското момиче. — Аз също съм от Хирошима.
	— Тогава ще се оженим — усмихна се той и седемте двойки бяха окончателно оформени.

	* * *

	В годините, през които Камеджиро Сакагава и жена му Йорико отново и отново откриваха какво щастие е било за тях да се съберат в този импровизиран брак, мисионерските фамилии в Хонолулу преживяваха голям шок, защото един от синовете им бе станал пламенен радикал и вестите за неговото поведение стъписваха островите.
	В онези години Хаваите сякаш бяха пълни с Хейловци, Уипъловци, Хюлетовци, Джандърсовци и Хоксуъртовци. В някои от класовете в Пунахоу шестнадесет от двадесет и четиримата ученици носеха тези или други подобни имена. Само опитни генеалози дръзваха да проследяват кръвните им връзки, защото Хейловците бяха Хоксуъртовци, а Хоксуъртовците — Уипъловци, и доста често се случваше някой млад Хейл да се ожени за момиче Хейл и да направи всичко още по-объркано, тъй че с времето никое от децата вече не знаеше кои са най-различните му братовчеди. На островите бе много популярен изразът „с него сме братовчеди по кратунена линия“, тоест от един плет кратуни, което пък означаваше, че ако човек се върне достатъчно далеч в миналото, непременно ще открие някакво кръвно родство.
	На Хаваите бяха започнали да наричат това Хейл-Уипъл-Хюлет-Джандърс-Хоксуъртово братство просто „фамилията“ и с лекота разпознаваха нейните четири дискретни характеристики: децата на фамилията учеха в Пунахоу; синовете й продължаваха образованието си в Йейл; за всеки син и за съпруга на всяка дъщеря неизменно се намираше някаква добре платена работа; членовете на фамилията се опитваха да избягват скандалите. Ето защо фамилията бе дълбоко потресена, когато едно от момчетата й стана радикал.
	Докато бе в Пунахоу, този ренегат се учеше добре, но в това нямаше нищо чудно, фамилията бе свикнала синовете й да жънат там успехи. Както в случая с Хоксуърт Уипъл, спечелил международно признание с труда си върху историята на Полинезия. Той бе започнал научните си издирвания още в Пунахоу и при все че по-късно бе защитил бакалавърска степен по хуманитарни науки в Йейл, магистърска степен в Харвард и докторат в Оксфорд, че бе станал доктор по литература в Сорбоната и бе удостоен с почетни научни звания от единадесет престижни университета, когато почина през 1914 година, хонолулският „Мейл“ просто писа: „Големият учен получи образованието си в Пунахоу“. Всичко останало нямаше особено значение.
	В годината, в която Хоксуърт Уипъл почина, отрупан с почести, младият представител на фамилията, комуто предстоеше да стане радикал, завършваше Пунахоу. Казваше се Хоксуърт Хейл и по всички външни белези бе типичен шестнадесетгодишен младеж. Не бе нито висок, нито нисък, нито пълен, нито слаб. Косата му не беше нито черна, нито руса и никой от цветовете не преобладаваше в очите му. Не беше на първо място в класа си, нито пък на последно, и не се бе проявил с никакво научно постижение. Бе средно добър в различните игри и никога не бе печелил юмручна схватка срещу по-голямо от него момче.
	Младият Хоксуърт Хейл, кръстен на изтъкнатия учен, бе най-известен с това, че имаше необикновено хубави сестри, Хенриета и Джеруша, и те му създаваха лъжлива популярност, на каквато иначе не би се радвал. Докато се разбере кой от приятелите му ще спечели благоволението на очарователните сестри, падна голямо ухажване и, разбира се, години след това по-малката от тях се сгоди за един от „братовчедите по кратунена линия“, един Уипъл, във връзка с което бащата на Хоксуърт заяви пред фамилията:
	— Струва ми се, че е крайно време някой да сключи брак с чужденец или чужденка. Да влее малко свежа кръв в това старо и изтощено родословно дърво.
	Понеже самият той бе женен за своя братовчедка — девойка от рода Хоксуърт, думите му не бяха посрещнати благосклонно, бяха възприети като клевета срещу нея. При все това бащата изрази задоволство, когато по-голямата му дъщеря насочи своето внимание вън от островите и наистина се сгоди за един мъж от Филаделфия на име Гейдж. Ала по-късно Хенриета се запозна с момче от Ню Хампшир на име Бромли и двамата откриха, че много, много отдавна нейният прапрапрапрадядо Чарлс Бромли и неговата прапрапра… Е, във всеки случай тя се почувства по-близка с Бромли, отколкото с годеника си Гейдж, и се омъжи за него, защото, както обичаше да изтъква, той повече приличал на човек от фамилията.
	След като младият Хоксуърт Хейл завърши Пунахоу, той, естествено, щеше да продължи в Йейл и именно на това с нищо неотличаващо се момче предстоеше да придобие в Ню Хейвън известност, каквато никой не бе очаквал. Тъй като не бе прахосал ограничените си интелектуални запаси в подготвителните курсове, той бе готов за едно бурно развитие в университета и постепенно се превърна в образован мъж и изискан джентълмен. Справяше се значително по-добре от момчетата, които в Пунахоу го бяха превъзхождали, а що се отнася до спорта, бе капитан на отбора по поло и помощник-мениджър на баскетболния тим. Осигури си някои дребни привилегии, кандидатира се и бе избран за председател на класа.
	Колкото и да бе невероятно, тъкмо този младеж стана радикал. Увлечението му започна един ден през предпоследната година от следването, когато някой си професор Алберс от Лайпциг завърши своята лекция върху теорията за империализма с проницателната констатация:
	— Нашествието и завладяването на Хаваите от конгрегационалистката църква и търговците от Бостън е точно копие на похищението на Таити от католическата църква и предприемачите от Париж. Тази аналогия, мисля, се потвърждава от демонстрирания начин на действие, при който пристигналите на Хаваите мисионери, макар и да не повикаха на помощ американските бойни кораби, както сториха френските им братовчеди в Таити, все пак заграбиха земята от хавайците с революционни похвати и накрая островите се превърнаха в тяхна собственост.
	Освен от младия Хоксуърт Хейл курсът на професор Алберс се посещаваше и от „кратунения му братовчед“ Хюлет Джандърс, от двама Уипъловци и един Хюлет, ала тези потомци на мисионери се задоволиха само да сведат смутени погледи към банките. Но не и Хоксуърт. Той се изкашля веднъж, изкашля се дваж, после дръзко прекъсна преподавателя:
	— Професор Алберс, извинете, но се опасявам, че изложените от вас факти не отговарят на истината.
	— Моля? — сепна се немецът.
	— Фактите ви относно Таити може да са верни, но що се отнася до Хаваите, определено грешите.
	— Нямате ли навика да ставате, когато отправяте забележки към преподавателя си? — запита ученият от Лайпциг и цял почервеня. След като Хоксуърт се изправи на крака, Алберс погледна бележките си и заизрежда внушителния списък на първоизточниците: — Публикациите на Елис, Джарвиз, Бърд, изследванията на Амстърфийлд, Дьо Голие, Уипъл — всички те разкриват една и съща картина.
	— Ако е така — рече Хоксуърт — всички те грешат.
	Професор Алберс пламна и попита:
	— Как се казвате, младежо?
	— Хоксуърт Хейл, сър.
	— Е — разсмя се Алберс — вашето свидетелство по тези въпроси едва ли може да се приеме безрезервно.
	Това презрително отношение предизвика Хейл към един отговор, който вбеси професора:
	— Вие цитирахте Джарвиз. Чели ли сте изобщо Джарвиз?
	— Не цитирам източници, които не съм чел — гневно отвърна Алберс.
	— По волята на случая Джарвиз е бил приятел на някои от моите деди и те са изпитвали към него голямо уважение, защото той е бил първият неутрален наблюдател, който е защитил мисионерите. Чел съм писаното от него в самите вестници, където първоначално го е публикувал, и констатациите му просто не подкрепят вашата теза, сър.
	В курса избухна нещо като скандал и в продължение на няколко седмици думата „мисионер“ придоби в Йейл странна сила. Предизвикан от дръзкия си мъчител, професор Алберс излезе с внушителна поредица антиклерикални критики, изобилстващи с язвителни забележки срещу всички църкви и нечестивото им изкуство в заграбването на земи от изостаналите страни, които доставяха голямо удоволствие на младите иконоборци от онова време. През тези болезнени седмици професорът триумфираше, спалните помещения се тресяха от знаменитите му подигравки срещу хавайските мисионери: „Те плъпнали по островите в името на доброто и наистина натрупали добри пари“. „Нищо чудно, че на островите им олекнало, когато мисионерите си заминали — те задигнали всичко, попаднало пред очите им.“ „Те научили туземците да носят дрехи и да подписват договори за наем.“ И най-острата от всички: „Преди мисионерите да се появят на Хаваите, в планините имало четиристотин хиляди щастливи голи туземци, които се убивали взаимно, практикували кръвосмешение и се хранели добре. След идването им останали тридесет хиляди напълно облечени нещастници, наблъскани по крайбрежието, които, на думи, признавали християнството и не притежавали нищо.“ В курсовете на професор Алберс този начин на мислене ставаше все по-популярен. За пръв път далият толкова мисионери Йейл се вглеждаше сериозно в действителните резултати от труда им. В онези вълнуващи дни беше направо неприятно да си Уипъл или Хюлет, защото често се напомняше, че доктор Джон Уипъл зарязал църквата, за да стане милионер, а Хюлет я напуснал, за да краде земя от беззащитните туземци.
	През петата седмица на това интелектуално разследване Хоксуърт Хейл, тогава третокурсник, деветнадесетгодишен, поиска да му се отдели време, за да прочете пред колегите си резултатите от едно свое проучване, което бе направил самостоятелно, и с хладни безстрастни фрази разви следната теза:
	— През третото десетилетие на миналия век няколко малки корабчета превозвали мисионери до Хаваите. Корабчетата били общо дванайсет и докарали всичко на всичко петдесет и двама посветени в духовнически сан мисионери, а разноските за пътуването им възлизали на 1 220 000 долара. След близо трийсет години религиозна и социална работа на островите мисионерите фактически не владеели никаква земя, ако не се смята случаят с Ейбрахам Хюлет, който се оженил за хавайка, но семейните им имоти се управлявали от името на съпругата и за благото на нейния народ. Уипълови не притежавали никаква земя. Нито пък семейство Хейл, с изключение (по-късно) на няколкото парцела, върху които били построени къщите им. Всъщност през 1854 година хавайското правителство обърнало внимание на неблагоприятното положение на мисионерските семейства и приело специален закон, разрешаващ на добросъвестно служилите на островите свещеници да купуват малки участъци земя при изгодни условия. И властите постъпили така, професор Алберс, не защото са се бояли, че мисионерите ще завладеят островите, а защото се опасявали, че те ще се върнат в Америка и ще отведат със себе си своите деца. Протоколите от заседанието на правителството по този въпрос говорят достатъчно ясно: „Юни, 1851 година. Мисионерите, получили или кандидатствали за земя, нито са я получавали, нито са подавали молбите си, без да предложат справедлива според тях компенсация. До този момент при удовлетворяването на молбите им правителството на Ваше величество е подхождало по абсолютно същия начин, както и към останалите искания за земя. Никой не би си позволил да твърди, че мисионерите, само защото са мисионери, нямат право да купуват земя в същите количества и на същите цени, както всички останали. Но наред с онова, което им дължим в името на справедливостта и като отплата за техните големи заслуги към Вашия народ, бързо намаляващият брой на местното население налага и провеждането на една трезва политика: трябва да им създадем стимули, за да не отведат оттук децата си. Ние предлагаме официална резолюция, с която да изразим благодарността на народа за оказаната ни от мисионерите помощ и да обезпечим тяхното бъдеще, за да сме сигурни, че потомците им ще останат на островите“.
	На това място Хоксуърт погледна право към своя професор и продължи:
	— Доктор Алберс, предвиденото в тази резолюция било приведено в изпълнение. Анкетната комисия стигнала до извода, че работилите така дълго на Хаваите мисионери са получили твърде малко, и обществото като цяло посрещнало с одобрение решението на правителството на всеки от тях, служил на островите в продължение на осем години, да бъде дадено правото да закупи 560 акра държавна земя на цена с петдесет цента на акър по-ниска от онази, заплащана от всеки нов бял заселник. Тъй като средната цена по онова време е била един долар и четирийсет и пет цента на акър, това представлява намаление точно с 34,5 на сто, или по един процент за всяка година ревностна и вярна служба. Доколкото успях да установя, мисионерите не са придобивали земя по абсолютно никакъв друг начин, повечето от тях са били прекалено бедни, за да се възползват дори от благоприятното предложение на правителството.
	Хаваите отчаяно искали да задържат мисионерските семейства, защото съвсем справедливо се смятало, че най-значимото и полезното, което те са отгледали, не е захарната тръстика, а са синовете им. Вижте, вероятно ще пожелаете да ме оборите с това, че изключително способните млади мисионерски синове са напускали Хаваите, учили са тук, в Йейл, а сетне пак са се връщали на островите, за да заемат непропорционално много от важните служби като лекари, юристи, държавни чиновници и стопански ръководители, и ще бъдете напълно прав, но ако ще си служите с този аргумент, не обвинявайте мисионерите. Обвинявайте Йейл.
	В заключение ще кажа, че нито отговаря на истината, нито е справедливо да се обвиняват тези семейства в присвояване на земята, която никога не са притежавали. Тя е станала собственост на хора, нямащи нищо общо с мисионерите — на пирати от Нова Англия. Вярно е, че след време са започнали да я управляват срещу заплащане синове на мисионери, но нима бихте предпочели да бе останала неизползвана? Фактите, които вие цитирате, се отнасят за Таити. Те просто не важат за Хаваите.
	Пламнал от възбуда, Хоксуърт седна на мястото си, очаквайки овациите на своите състуденти, задето бе дръзнал да спори с арогантния им професор, но казаното от него не бе особено популярно. Той се опълчваше против духа на времето и никой не му повярва. Шегите по адрес на мисионерите продължаваха и Хейл разбра, че не бе спечелил нищо пред връстниците си, а само се бе поставил в твърде неизгодна позиция във факултета. Но най-много го наскърбяваше фактът, че другарите му от Пунахоу, Хюлет Джандърс и останалите, намираха положението крайно конфузно. Една тема, която иначе би им причинила само моментно неудобство, сега бе така разнищена, че всички от курса се чувстваха длъжни да се обявят или против мисионерите, или в тяхна защита. Впрочем повечето спадаха към първата категория и възпитаниците на Пунахоу бяха бесни, че тъкмо един от тях бе забъркал тази каша.


	И така, първото включване на Хоксуърт Хейл в публичен спор завърши с тежък провал, но от изследванията си младежът научи много за своите деди. Колкото и остроумни да ставаха понякога подигравките с мисионерите, той познаваше добре фактите и се чувстваше духовно укрепнал, защото с присъщото неуловимо въздействие на всяко знание, и това го правеше по-силен.
	Неговите занимания с изследвания върху историята на Хаваите доведоха до едно случайно съпътстващо разкритие, което възмути цял Йейл и стана причина за временното му оттегляне от университета. Веднъж седеше в библиотеката и прелистваше папките с един от първите вестници в Хонолулу, „Полинезиън“, защото искаше да освежи паметта си по отношение на онова, което всъщност бе казал за мисионерите неговият раздразнителен издател Джеймс Джаксън Джарвиз. За известно време бе погълнат от съобщението как Джарвиз протестирал, когато френски военен кораб връхлетял в Хонолулу, за да наложи неограничения внос на френски вина, и как френските власти заплашили, че ще прекарат местния патриот по улиците, бичувайки го публично. После прехвърли пожълтелите страници и се зачете за времето, когато британският консул действително нашибал нещастния Джарвиз, задето защитавал Хаваите от намесата на англичаните във вътрешните им работи, и се разсмя на себе си: „Джарвиз трябва да е бил доста краен младеж… като мен“. Това хрумване му се хареса и той изпита симпатия към странния журналист с непокорен дух, толкова много помагал на Хаваите и на мисионерите. После изведнъж погледна повторно името: Джеймс Джаксън Джарвиз! Не бе ли чувал това име и в друга връзка?
	Бързо напусна библиотеката и отиде в изложбената зала, където бе отредено място за една от гордостите на Йейлския университет: колекцията от ранни италиански шедьоври, събрана от необикновен мъж на име Джеймс Джаксън Джарвиз, живял във Флоренция през петдесетте години на XIX век. Хоксуърт влетя в галерията и закрачи между странните старинни картини в златно и синьо от една епоха, която все още не бе дори започнал да разбира. Не бе подготвен да хареса живописта в колекцията на Джарвиз, дори не се опитваше, защото тя по нищо не напомняше творбите на Рафаел и Рембранд — бяха го учили, че те са истинското изкуство. Но докато гледаше трогателните малки платна — повече от сто на брой — почувства, че са събирани от ценител, който е бил влюбен в тях, и попита един от служителите:
	— Кой е този Джарвиз?
	Човекът не знаеше, Хейл тръгна да търси друг и накрая попадна на уредника.
	— Кой е Джарвиз?
	Уредникът разполагаше с кратка биографична справка за забравения дарител и каза:
	— Американски художествен критик, живял във Флоренция в средата на миналия век. Близък приятел на Елизабет и Робърт Браунинг и Джон Ръскин. Един посвоему изключителен човек, първият художествен критик в Америка.
	— Живял ли е някога на Хаваите?
	— Не. Но към края на живота си е написал първата англоезична книга за японското изкуство. Той е открил японските графики като форма на изкуството, така че трябва да е живял някъде в Азия, макар че аз не зная нищо по въпроса.
	— Хаваите не са азиатска страна — обясни му Хейл.
	— Не се ли смятат за част от Азия?
	— Не — остро отвърна Хейл и си тръгна. По онова време мнението му за служителите във факултета не беше особено високо.
	Беше озадачен. Изглеждаше му крайно невероятно необузданият хавайски журналист и изисканият ценител на италианското изкуство да са един и същ човек, но все пак името си оставаше: Джеймс Джаксън Джарвиз. Продължи своите издирвания и накрая откри, че неговият хавайски Джарвиз не успял да си осигури прехраната с „Полинезиън“ и, възмутен, избягал във Флоренция, където станал първият голям американски колекционер на картини, първият американски изкуствовед и първият автор на труд върху японската естетика. Изпита собственически интерес към странния мъж и си помисли: „Никак не е зле за едно момче от Хаваите!“.
	А сетне надникна в странните обстоятелства, при които Йейл се бе сдобил с картините на Джарвиз, и се ужаси от мръсните трикове, използвани от университета. Забрави за мисионерите и се задълба в събитията от 1871 година; когато бившият издател на „Полинезиън“ бил на петдесет и три години и изпитвал остра нужда от пари. Йейл му отпуснал заем от двадесет хиляди долара срещу картините, той не успял да върне дълга си и бил обявен публичен търг за цялата колекция, всичко 119 шедьовъра, струващи тогава седемдесет-осемдесет хиляди… и над милион през 1917 година. Но ръководството на университета тайничко предупреждавало потенциалните участници, че купувачът ще трябва да вземе цялата колекция наведнъж. Плъзнал слух, че дори и при това положение няма да бъде издаден ясен документ за собствеността върху картините, та евентуалният купувач ще е затруднен да я защити пред съда. В деня на търга не се явили никакви кандидати и колекцията станала собственост на Йейл само срещу сумата, която Джарвиз дължал на университета.
	— Това е скандално! — извика Хоксуърт, с изумление открил, че в него се е пробудил дълбок интерес към въпросите на изкуството, и докато обикаляше колекцията на Джарвиз, вече си мислеше: „Какви прекрасни шедьоври!“. Написа дълго писмо до университетския вестник, в което задаваше въпроса защо едно висше учебно заведение с положението на Йейл е трябвало да скалъпва такава мръсна сделка, и около писанията му се вдигна страхотен шум.
	В пределите на Йейл Хоксуърт си спечели позорната известност на радикал, опетнил репутацията на собствения си университет. Но един художествен критик от Бостън писа: „В общи линии старателно описаните от младия господин Хейл факти са отдавна известни в художническите среди, ала от уважение към авторитетната институция с иначе безупречна репутация досега не са огласявани публично“. Така един от най-консервативните по своята същност младежи, изпращани някога в Йейл от Хаваите, за втори път се оказа в центъра на публична полемика и общият интерес към нея далеч надхвърли проявения към смелата му защита на мисионерите, защото този път бе засегната честта на самия университет.
	В разгара на дискусията университетският вестник измисли начин, по който Хоксуърт да се извини, логиката го налагаше, но също както бе отказал да се примири с неверните твърдения на професор Алберс за Хаваите, той и сега отказа да прости на Йейл за онова, което бе причинил на любимия му хавайски журналист Джеймс Джаксън Джарвиз. Йейл бе откраднал картините и Хоксуърт безцеремонно продължаваше да повтаря обвиненията си. А сетне, докато обикаляше, неутешим, колекцията един късен следобед, му дойде наум нещо съвсем ново: „За Джарвиз вече няма никакво значение дали Йейл му е откраднал картините или не, както няма значение и дали мисионерите са заграбили земята, или не са. Важното, единственото важно е каква полза са допринесли тези институции. Ако Йейл не бе взел картините, чрез принуда може би, къде щяха да са те сега? Щяха ли да служат на прекрасните цели, на които служат тук, в Ню Хейвън? Ако мисионерите се бяха оттеглили и бяха оставили Хаваите да деградират все повече и повече, можеше ли да се очаква нещо хубаво? Нивото на Йейл е станало значително по-високо, след като е било поставено такова солидно начало на факултета по изкуствата, Хаваите също са спечелили от това, че са имали своите мисионери. Дребните петънца в историята са маловажни. Няма значение какво говорят арогантни глупаци като Алберс. Джандърс и останалите бяха прави да не му обърнат внимание. Истината е, че на Хаваите днес има плантации със захарна тръстика и ананаси, има дълбоки водохранилища и много най-различни хора живеят заедно в относително благоденствие. Дори Йейл да е откраднал картините, те му се полагат заради полезното приложение, което им е намерил. И вече няма да споря с никого дали мисионерите са заграбили Хаваите. Дори да е така, с което не съм съгласен, те определено са използвали заграбеното за добри цели“. Тогава, през онзи мрачен следобед, когато бе напердашен от приятелите си, той разбра, че действията на една институция могат да бъдат оценявани по най-различен начин и че прагматичната оценка невинаги е най-лошата.
	Така започна неговото духовно възмъжаване, онзи прекрасен процес на растеж и болка, с помощта на който умът се превръща в използваем инструмент със свой собствен арсенал от изстрадан опит, на чиято база функционира. Хоксуърт изведнъж почувства, че Йейл, момчетата от Пунахоу, изучените в Лайпциг професори и свързаните с Джеймс Джаксън Джарвиз проблеми са му дошли до гуша. Тръгна си без емоции от галерията, кимна мрачно за сбогом на картините, които никога повече нямаше да си направи труда да погледне, и се яви в пощата на Ню Хейвън, където на 28 април 1917 година се записа в армията и замина за Франция.

	* * *

	На 19 август 1916 година се случи едно събитие, което щеше да промени историята на Хаваите, но както повечето подобни събития, в момента не бе оценено. Случи се, защото един от немските надзиратели хем се бе напил, хем страдаше от зъбобол, като второто бе причината за първото.
	Обикновено надзирателите в плантациите бяха сурови, цинични и доста добре владеещи се хора. Дошли главно от Германия и Норвегия (някой изпращаше писмо на брат си, после пък двамата повикваха свой братовчед, така че надзирателските семейства непрекъснато получаваха попълнения от старата родина), те биваха наемани от фирми като „Джандърс и Уипъл“ по две причини. Смяташе се за немислимо азиатец да се издигне над изпълнението на най-елементарни задачи отчасти поради това, че малцина се научаваха да говорят английски, отчасти защото никой от тях не смяташе да остава на Хаваите, но най-вече, поради факта че хаолите не можеха да си представят някой китаец или японец на що-годе ръководна служба. Притежателите на големи плантации бяха разбрали от собствения си печален опит, че американците, които се съгласяваха да работят като надзиратели, определено не ставаха за нищо. Способните американци очакваха учрежденски постове, а неспособните не бяха в състояние да контролират земеделските работници от Азия.
	Поради това Хаваите бяха принудени да внасят европейци, които да ръководят работата в плантациите, и ако каймакът на хавайското общество бяха предимно семействата от Нова Англия като Хейл и Уипъл, то вторият слой бе изграден от европейци, които навремето са били надзиратели, но сега вече бяха напуснали плантациите и се бяха заели със собствен бизнес. От всички европейци немците жънеха най-големи успехи като надзиратели, а впоследствие и като американски граждани, и беше ирония на съдбата, че историческото събитие, за което говоря, бе предизвикано тъкмо от германец, но вероятно за всичко е бил виновен неговият зъбобол.
	Една сутрин към шест той минаваше през лагера Ишии, ботушите му бяха излъскани и белият му брич — свежо изгладен. Напоследък го тормозеха японските работници от дългите бараки, които се бяха научили да се тъпчат с големи количества соев сос, за да предизвикат временно повишаване на температурата си. Използваха това като извинение, за да не ходят на работа същия ден, и той бе решил да сложи край на този фарс. Ако някой твърдеше, че има температура, трябваше да дъхне в лицето на немския луна и Бог да му е на помощ, ако дъхът му мирише на соев сос.
	През XIX век надзирателите се ползваха с неограничена свобода да малтретират азиатските работници, имаше случаи хора със садистични наклонности да усукват плитчиците на двама китайци и да ги връзват за опашката на кон, а после да шибат животното, докато то влачи ужасените нещастници през червената прах. Други пък си бяха изработили навика да бият китайците и японците, както се пердашат непослушни деца. С подобни методи европейците поддържаха свирепа диктатура на нивите със захарна тръстика, но откакто се отглеждаха ананаси, съществуваше опасност подложеният на произвол човек да тръгне да си отмъщава върху някой ред цъфнали растения и да обрули стотици цветчета, а после в плода да липсват част от малките кубчета, от които нормално е съставен. Затова надзирателите, общо взето, се бяха отказали от своето юмручно и камшично право и животът в плантациите бе станал поносим.
	На 19 август 1916 година немецът установи, че двама от неговите японци страдат от „соевососна треска“, и с плесници ги изкара на полето с все температурата им. После напусна дългите бараки, в които живееха бекярите, влезе в дървената къщурка, обитавана от Камеджиро Сакагава и жена му Йорико, и с възмущение констатира, че стопанинът е още в леглото. Не се спря да помисли, че за четиринадесет години Камеджиро нито веднъж не бе искал свободен ден по болест и следователно едва ли симулира. Виждаше само още един излежаващ се японец, който уж имал температура.
	— Дъхни ми! — изрева той с надебелял език.
	Камеджиро, който дори не знаеше за номера със соевия сос, не изпълни командата, а това убеди надзирателя в неговото коварство. Той разтърси дребния работник и отново извика:
	— Дъхни ми в лицето!
	Наведе се над леглото и тъй като съпругата Йорико бе съжалила болния си мъж, бе го изкъпала и нахранила с ориз и соев сос, несъмнената миризма на силната черна подправка удари надзирателя в носа. Нещо в свилия се японец, което той изтълкува като престорено смущение, го вбеси и със замъглено от алкохола и режещата болка съзнание издърпа болния от леглото и започна да го налага с камшика, неизменен атрибут на повечето надзиратели.
	Бе нанесъл на Камеджиро десетина удара, никой от които особено сполучлив, защото в къщурката беше твърде тясно, когато от държането на госпожа Сакагава и зачервеното лице на съпруга й разбра, че човекът може би наистина е болен. Ала бе избрал определена линия на действие и му бе невъзможно да даде заден ход.
	— Обличай се — изръмжа той и докато обърканият Камеджиро, който боледуваше за пръв път на Хаваите, навличаше дрехите си, стоеше надвесен над него и огъваше камшика. Измъкна го от колибата, заведе го на полето и обяви пред всички: — Пиликиа*1 пау*2 соев сос! Много пау!
	[*1 Pilikia (хавайски) — неприятност. — Б.пр.]
	[*2 Pau (хавайски) — ял. — Б.пр.]
	Камеджиро, който имаше висока температура, работи до пладне, после се свлече на едно коляно.
	— Той губи съзнание! — развикаха се японците и работата спря, докато го замъкнат до къщурката. Немският надзирател, изплашен от този обрат на събитията, побърза да извика лекаря на плантацията и му рече:
	— Нали ще кажеш, че температурата е от соевия сос? Трябва да се подкрепяме взаимно.
	Лекарят, грохнал старец, неспособен да се задържи на никаква друга работа, прояви разбиране, но при все това сериозно се разтревожи от високата температура на японеца и преди да заяви публично, че той симулира, добре го натъпка с лекарства. После подкрепи надзирателя и изнесе на местния английски жаргон назидателна лекция за опасностите от пиенето на соев сос. Ала докато яздеха обратно, той предупреди надзирателя:
	— Този път ситното копеле няма да хвърли топа, но понякога и на тях им се случва да се разболеят.
	— Как да познае човек? — попита немецът. За него инцидентът беше приключен.
	Но не и за Камеджиро Сакагава. В продължение на четиринадесет години той се бе отнасял към своя работодател с дължимата лоялност, каквато всеки японец е възпитан да проявява към висшестоящите. В монолозите на френетичния плешив рецитатор неизменно се говореше за предаността, която един подчинен дължи на господаря си. Самоубийствата, саможертвите и подвигът на полковник Ито в Порт Артур идваха все от това чувство на покорство и причината четците от Токио да посещават такива отдалечени места като Кауаи бе, че правителството на императора държеше да напомня на всички поданици за тяхната пожизнена преданост към висшестоящите, в случая към императора и неговата армия. Никой не бе усвоил този урок по-добре от Камеджиро, на него лоялността и честността му бяха в кръвта и най-вълнуващите моменти в живота му продължаваха да бъдат онези, в които, облечен с униформата на полковник Ито, стоеше мирно, докато рецитаторите крещяха историята за храбрия военачалник и руските оръдия при Порт Артур. В мечтите си Камеджиро се виждаше като този полковник.
	Но какво бе станало с него сега? Когато треската му попремина, смънка пред най-близките си приятели:
	— Най-лошото от всичко не беше камшикът, макар че болеше. Но след като бях паднал на пода, той ме ритна! С ботуша си!
	Ако някой съдия бе попитал немския надзирател дали това наистина се е случило, той нямаше да се сети, защото за него ритникът не означаваше нищо. Но за един японец бе нетърпима обида. Нямаше никакъв смисъл да се спори с Камеджиро, че ритането с нищо не е по-лошо от налагането с камшик. Той знаеше само, че най-ужасяващи в японските рецитации бяха сцените, когато злодеят събори противника си на земята, свали своя зори и церемониално ритне падналия герой. Тогава хората като Камеджиро ахваха, защото разбираха, че подобна върховна обида може да се отмие само с кръв.
	— Той те е ритнал? — шепнешком попита един от по-възрастните мъже.
	— Да.
	— Един невеж, необразован германец е ритнал японец?
	— Да.
	— Цяла Япония ще се срамува от този ден — промърмори посетителят и си тръгна, понесъл позора на плещите си.
	Когато двамата Сакагава останаха сами, Камеджиро обърна лице към стената и захлипа. Не можеше да разбере какво се бе случило, но знаеше, че непременно трябва да отмъсти по някакъв начин. Посетителят му го бе казал съвсем ясно: „Цяла Япония ще се срамува“.
	Неговата недодялана жена с четвъртитото лице споделяше страданието му, опита се да го успокои с различни прояви на внимание и да облекчи кървящата му рана с мехлема на добротата, но не постигна нищо и по залез съпругът й обяви своето решение:
	— Ще взема на заем меча на Ишии сан, а когато се стъмни, ще се промъкна до къщата на този луна и ще си направя харакири на стъпалата пред входа му. Това ще му донесе голям позор и честта на Япония ще бъде възстановена.
	— Не! — примоли се Йорико. — Този глупав германец няма да разбере.
	— Когато на сутринта се препъне в тялото ми, ще разбере — отвърна Камеджиро.
	— О, не! — разплака се Йорико. Бе живяла със съпруга си по-малко от година, ала бе открила, че той е между най-добрите мъже, които е срещала или за които е чувала. Беше добродушен и приветлив. Пестеше парите си и бе щедър към своите приятели. Понякога се напиваше, но тогава получаваше пристъпи на смях и се подпираше на нея, за да се прибере у дома. И на всичките им политически сбирки символизираше честта на отечеството. В своята униформа на полковник Ито Камеджиро бе най-хубавият мъж, когото бе виждала, и тя не искаше, дори и заради честта на родината, той да извърши харакири пред къщата на един глупак като немския луна.
	— Камеджиро — прошепна Йорико — забрави за меча. Има по-добър начин. Почакай, докато укрепнеш. Ще те храня с ориз и риба и пак ще станеш силен както преди. Тогава се скрий край пътеката и когато мине надзирателят, скочи върху него, събори го на земята и го ритни със сандала си.
	— Германците са едри хора — замисли се Камеджиро.
	— Вземи неколцина от останалите да ти помогнат — предложи Йорико.
	— Не искам да се крия — рече Камеджиро. — Това би накърнило честта на Япония.
	— Тогава тръгни към него и го събори на земята — посъветва го Йорико.
	На Камеджиро немският надзирател се виждаше доста по-висок, отколкото на Йорико, и затова дребният работник измисли друго отмъщение, което щеше да унизи немеца и да възстанови собствената му опетнена чест. Потърпя, докато силите му се възвърнаха, изчака подходящия момент, дебнейки непрекъснато надзирателя, и тогава заложи капана си. Застана край пътя, по който трябваше да мине снажният луна, за да се прибере в жилището си, и щом го видя да се задава, цял се разтрепери от възбуда. Когато немецът почти се изравни с него, той извика остро:
	— Господин фон Шлем!
	Стреснат, надзирателят спря и сви юмруци в отбранителна позиция. После видя, че заговорилият го е образцовият работник Камеджиро. Забравил, че неотдавна го е пердашил с камшика, той леко свали гарда и попита:
	— Какво си се развикал?
	За негова изненада дребният японец се наведе, внимателно събу своя зори, застана в опъната стойка като майор от немска пиеса и потупа по рамото мъжа срещу себе си с прашната японска обувка. В този момент Камеджиро очакваше да бъде повален с юмручен удар на земята, след което скритите в храстите негови приятели трябваше да изскочат и добре да напердашат надзирателя.
	Но нищо такова не се случи. Едрият, объркан германец зяпна странния си нападател, после погледна надолу към босия му крак и вдигна рамене.
	— Ще говориш ли, Камеджиро? — попита той, неспособен да проумее какво става.
	Отвратен от един дотолкова лишен от чувство за чест мъж, Камеджиро му обърна гръб и закуцука към къщи с един обут и един бос крак. Смаян повече от всякога, снажният надзирател се взира след него, докато той се загуби от очите му, сетне отново вдигна рамене и на свой ред тръгна към дома си. Както вървеше, му се стори, че откъм нивата край пътя долита приглушен подигравателен смях, обърна се рязко, но не видя нищо друго, освен разлюляната тръстика.
	Вечерта Камеджиро беше героят на японците от лагера Ишии.
	— Разкажи ни още веднъж как унизи онзи луна! — молеха неговите почитатели.
	— Приближих се до него, точно както бях казал на жена си, че ще сторя, и викнах: „Хей, ти, господин фон Шлем“. После си свалих обувката и го ударих с нея по главата.
	— По главата ли? — питаха японците, които не бяха наблюдавали от нивата. — И той нищо ли не направи?
	Един от спотайвалите се в тръстиката заобяснява:
	— Той беше изненадан! Изплаши се! Видях го как се разтрепери. Само колко беше жалък в този момент!
	— Мисля, че ще е най-добре да отпразнуваме това с малко саке — предложи един от по-възрастните японци, горд от начина, по който Камеджиро бе върнал честта на лагера Ишии, ала още преди празненството да е започнало истински, самият Ишии сан дотича задъхан от Капаа с потресаваща новина. В началото не можеше да говори, но после от зачервените му очи бликнаха сълзи и той изтърси:
	— Жена ми избяга!
	— Сумико сан? — ахнаха всички.
	— Избяга в Хонолулу — изстена съкрушеният мъж. — Каза, че не можела повече да живее на Кауаи.
	— Каква е причината? — попита един от по-възрастните. — Да не би да не си се справил както трябва в леглото?
	— В леглото ни беше много хубаво — отвърна Ишии сан — но тя ми се присмиваше, че нямам костюм. Молех я… Може някои от вас да са чували кавгите в нашата къща.
	Той стоеше оклюмал, унизен, засрамен от своето фиаско, и доста мъже от лагера му съчувстваха извънредно много, защото можеше да чете и пише, бе похарчил сума пари, за да си докара жена от Япония, и тази, за която накрая се бе оженил, се бе оказала най-хубавата японка на Хаваите, а не бе успял да я задържи. Възцари се мълчание, после госпожа Сакагава, яката жена с четвъртито лице, която бе отхвърлил, се приближи до него и рече:
	— Забрави това невъзпитано момиче, Ишии сан. На парахода бяхме започнали да я презираме и знаехме, че от нея никога няма да излезе добра съпруга. Вината не е твоя. Обявявам пред всички тук, че Ишии сан не е виновен.
	Дребният писмописец погледна в лицето недодяланото момиче, което му бе изпратено от Хирошима, и смънка унило:
	— Значи ми прощаваш, Йорико чан?
	— Отдавна съм ти простила — отвърна набитата селска девойка — защото ти ми даде възможност да намеря истинския си съпруг. — Употреби японската дума данна сан, господар, и макар че не бе позволила на Камеджиро да я надмине в нищо, произнесе думата по напевен, подобаващ за една съпруга начин и сведе очи, та всички присъстващи мъже си помислиха: „Камеджиро е имал голям късмет, като е направил тази размяна“.
	В къщурката им той прошепна на жена си:
	— Тази вечер потръпнах при мисълта, че Сумико можеше да е моя съпруга.
	— Тя щеше да избяга и от тебе.
	— Провървя ми! Провървя ми! — заприпява Камеджиро. — Четиристотинте хиляди богове на Япония са ме пазили през онзи ден.
	Йорико сведе поглед към съпруга си и попита:
	— Наистина ли удари с обувката фон Шлем сан по главата?
	— Да.
	— Цяла Япония се гордее с тебе, данна сан.
	Те се отпуснаха на леглото и Камеджиро рече:
	— Смешна работа, не знаех много за момичетата и си мислех, че когато един мъж и една жена се оженят и започнат да спят заедно, скоро след това се появяват бебета.
	— Понякога наистина става така — увери го Йорико.
	— Но не и с нас… както изглежда.
	— Трябва да се потрудим малко по-усилено — рече тя и двамата духнаха светилника.
	Йорико се трудеше усилено и на други поприща. Когато ананасите узряха, помагаше в брането им за по петдесет и четири цента на ден. По-късно се захвана да почиства излишните листа от короните, та като ги насадят, да се развиват по-бързо. За тази трудна и досадна работа получаваше по седемдесет и пет цента на хиляда корони. Съсредоточавайки в нея цялото си внимание, Йорико се научи да почиства над четири хиляди на ден и предизвика възхищението на цялата плантация. Мъжете от другите лагери питаха съпругите си: „Защо и ти не можеш да почистваш корони така, както жената на Камеджиро“. А те им се сопваха: „Защото съм човешко същество, а не машина, ето защо“.
	Йорико пое също и готвенето за бекярите от дългите бараки. Сега и двамата със съпруга й ставаха всеки ден в три и половина, той да събере дърва за банята и за нейната печка, а тя да приготви закуската на мъжете, и заедно печелеха доста пари, но тяхната цел, четиристотинте долара в брой, продължаваше да им се изплъзва. В Япония ставаха военни събития и многобройните призиви на императора, довеждани до знанието им от консулството в Хонолулу, трябваше да бъдат подкрепяни с дарения. Налагаше се да се издържат свещенослужители и учители, занимаващи се с образованието на децата — нали никой не искаше да заведе в Хирошима синове и дъщери, които не знаят японски? И макар семейство Сакагава да нямаха собствени деца, помагаха на онези, които имаха.
	Но изтичането на парите най-често се дължеше на някоя лична трагедия в лагерната общност, както стана и онази вечер, когато Ишии сан се втурна в дома им с молба за тридесет долара.
	— Трябва да замина за Хонолулу веднага — смънка той, опитвайки се да задържи сълзите си.
	— Сумико ли? — попита госпожа Сакагава.
	— Да. Хашимото сан, фотографът от Капаа, отишъл в Хонолулу да си купува друг фотоапарат и разбрал, че мъжът, който отведе Сумико, я изоставил в града и тя… — Той не бе в състояние да продължи.
	— И тя работи в някой от публичните домове? — хладно произнесе Йорико.
	— Ммммммм — кимна Ишии сан, заровил от срам лице в дланите си.
	— Така й е писано, Ишии сан — увери го жената от Хирошима — остави си я там. Нищо не можеш да направиш.
	— Да я оставя там ли? — проплака Ишии сан. — Та тя е моя жена!
	— Повярвай, Ишии сан — настояваше на своето госпожа Сакагава, — от тази не ще излезе съпруга никога.
	— Значи няма да ми дадете тридесетте долара? — умолително рече дребният писмописец.
	— Разбира се, че ще ти ги дадем — намеси се Камеджиро и макар жена му да възразяваше против подобно прахосничество, защото знаеше, че пътуването ще е безсмислено, парите му бяха дадени.
	Пет дни по-късно дребничкият господин Ишии се върна на Кауаи сам и очите му се срамуваха да погледнат приятелите. Дълго никой не го попита за Сумико и той вървеше по пътя си с наведена глава, докато накрая една сутрин по време на закуска в дългата барака Камеджиро не удари по масата и не изрече на висок глас:
	— Ишии сан, жена ти все още ли работи в публичния дом?
	— Да — отвърна Ишии сан, зарадван, че някой го бе попитал открито.
	— Тогава след необходимото време ще се разведеш с тази негодна уличница, нали?
	— Да — кимна писмописецът.
	— Така ще си по-добре и с парите — рече Камеджиро — ала не забравяй, че ми дължиш тридесет долара. — Мъжете се разсмяха и това бе последното, което лагерът на Ишии чу за красивата Сумико. Но Камеджиро, смразен от мисълта за бедата, която го бе отминала на косъм, понякога разпитваше моряците от Хонолулу на пристанището:
	— Какво стана с онова момиче Сумико?
	И накрая научи:
	— Върна се в Япония.
	Вечерта, когато понечи да съобщи новината на жена си Йорико, тя го прекъсна с още по-смайващо съобщение:
	— Ще си имаме бебе!
	Камеджиро отпусна ръце и всякакви мисли за Сумико изчезнаха.
	— Бебе! — извика той, обзет от буйна радост. — Ще го наречем Горо.
	— Защо Горо? — попита Йорико, практична както винаги. — Това не е име за първи син.
	— Знам — призна Камеджиро. — Но още преди години реших първият ми син да се казва Горо. Името звучи добре. — И тя се съгласи.

	* * *

	Споменах, че сблъсъкът между Камеджиро Сакагава и немския надзирател фон Шлем щеше да има исторически последствия, и това е самата истина, но те щяха да се проявят едва след четиридесет години. Непосредствените резултати бяха, че щом мълвата стигна до Хонолулу, отмъщението на Камеджиро бе раздуто до зараждащ се бунт и управителите на имения си шушукаха загрижено за „онзи японец, който съсипал от ритници немския надзирател“. За щастие по това време Дивия Уип отсъстваше, бе на почивка в Испания, но му бе съобщено за случилото се още с неговото слизане от лайнера на „Хоксуърт и Хейл“.
	Мускулите на врата му се напрегнаха и кръвта нахлу в грозните белези по лицето му.
	— Кой е японецът? — попита той.
	— Човек на име Камеджиро Сакагава — отвърна един служител на „Хоксуърт и Хейл“. Дивия Уип стоя няколко секунди неподвижен на кея, повтаряйки името „Камеджиро!“ с поглед, зареян към планината Кулау. Напрежението му нарасна и сякаш под въздействието на някакъв импулс той сграбчи за яката докладвалия му служител.
	— След колко време мога да взема параход за Кауаи? — грубо попита и когато малкото корабче потегли за острова градина, служителят от „Хоксуърт и Хейл“ промърмори:
	— Господ да е на помощ на нещастния японец, когато Уип го докопа.
	Щом междуостровното параходче хвърли котва в Лихуе, силно възбуден, Дивия Уип скочи на кея, нае такси, с гръм и трясък полетя към Ханакаи и още с пристигането си в плантацията изрева:
	— Доведете ми онзи проклетник Камеджиро, който си мисли, че може да рита моите надзиратели!
	Камеджиро приближи смирено, както се полага, когато разговаряш с хаол, а Уип се втурна към него и кресна:
	— Чух, че си пребил моя надзирател.
	Камеджиро не разбираше какво става и си помисли: „Ще ме уволнят. Какво ще правя сега, като трябва да изхранвам и малката си дъщеричка“.
	— Е? — изрева Уип. — Ти ли си го извършил?
	Дребният японец запремята в ръце шапката си и смотолеви нерешително:
	— Аз не удрял надзирател, както ти казва… хонтони… Хоксууърту. Ти вярваш мене. Аз говори истина.
	Внезапно Дивия Уип сграбчи Камеджиро за рамото и завря лицето си в неговото.
	— Дребосъко — попита той — наистина ли си толкова куражлия, колкото разправят?
	— Какво това „куражлия“? — подозрително отвърна Камеджиро.
	— Тогава, когато се спречкахме заради ламарината за твоята баня, наистина ли щеше да се сбиеш с мен?
	Сега Камеджиро разбра и тъй като, така или иначе, щеше да бъде уволнен, не сметна за нужно да проявява предпазливост.
	— Да — рече той и ръгна с пръст Уип в стомаха. — Аз щял да прасне теб тук… с моя глава.
	— Досетих се, че намеренията ти са такива — разсмя се тихо Уип. — А знаеш ли какво щях да направя аз? Само да беше навел глава, щях да… — Десният му юмрук полетя в мощен ъперкът към главата на Камеджиро и кокалчетата му застинаха на сантиметър от носа на работника. — Щях да те убия!
	Камеджиро отвърна на кръвнишкия поглед на своя работодател и рече:
	— Може пък първо аз теб ударил. Може твой юмрук не стигнал до мен. — Той размаха своя със страхотна сила и го спря току до корема на Уип.
	За негова изненада шефът му избухна в нервен смях и прегърна своя градинар, сякаш бе намерил голямо съкровище.
	— Това решава въпроса! — извика той. — Камеджиро, ти си мъж, когото мога да уважавам. — Пъхна силните си ръце под мишниците на дребното човече, затанцува с него, повдигайки го от земята, и викна: — Стягай си багажа, непокорно малко копеле, защото двамата с теб имаме среща с една планина!
	Камеджиро се освободи и загледа Уип подозрително. И преди бе виждал шефа си да изпада в подобни диви, чудати настроения и предположи, че или е пиян, или пък има някакви неприятности с ананасите.
	— Ти сигурно станеш по-добре — увери го той.
	Уип се разсмя, отново сграбчи своя работник и го замъкна на моравата, откъдето можеше да му покаже красивата зелена планина на Кауаи, и внимателно му обясни:
	— Двамата с теб ще отидем оттатък на Оаху, Камеджиро. И ще пробием дупка направо през планината. Ще докараме повече вода…
	— Какво говори, Хоксууърту? — попита дребният японец.
	— Ще сложим динамит и ще пробием тунел направо през планината. Ти ще се занимаваш с взривяването.
	Камеджиро погледна подозрително шефа си.
	— Бум-бум? — свъси вежди той.
	— Такузан бум-бум! — отвърна Уип.
	— Понякога бум-бум убие — възрази Сакагава.
	— Точно затова ми трябва мъж с кураж — извика Уип. — Добро заплащане. Един ден — един долар.
	— Повече добре, един долар и половина — предложи Камеджиро.
	Уип задържа поглед върху храбрия дребосък и се разсмя.
	— За теб, Камеджиро, един долар и половина. — Протегна ръка на набития селянин, но Камеджиро не бързаше да я поеме.
	— И парче ламарина за гореща баня?
	— Колкото искаш ламарина. Чух, че си имал бебе.
	— Уахин — засрамено призна Камеджиро.
	— Вземи и нея… и жена си — викна Уип и договорът бе сключен.
	Лагерът, където Камеджиро премести семейството си, беше високо в планината Кулау на Оаху, откъм дъждовната й страна, и за да пусне в действие своята гореща баня за японските работници, му бе необходим навес, който той и Йорико построиха през нощта. Йорико се занимаваше и със снабдяването и благодарение на буквално неспирната работа двамата пестеливи японци успяха да натрупат значителна сума пари. Размерите й не се дължаха толкова на трудолюбието им, колкото на факта, че труднодостъпната планина държеше представителите на консулството далеч от тях и Камеджиро изкара цели две години, без да разбере колко много се нуждае от пари отечеството му.
	Той бе погълнат от вълнуващото занимание да влачи големи заряди в тунела, да копае дупки, да тъпче експлозива в тях и сетне да го взривява най-драматично. Технически работата би трябвало да е проста и ако се спазват изпитаните от времето предпазни мерки — на практика безопасна. Ала планината Кулау показваше някои объркващи особености, които правеха труда му не само неприятен, но и направо рискован.
	Преди милиони години скалите, от които се състоеше тази планина, лежали хоризонтално на един равен бряг, водонепроницаемите пластове се редували с пропускащи водата конгломерати. По-късно всеобщо нагъване изправило отвесно разнородните пластове и ръбовете им били изложени на непрестанните дъждове. В продължение на милиони години поройните валежи се просмуквали през рехавите пластове дълбоко в недрата на острова и захранвали подземните резервоари, до които Дивия Уип и неговият сондьор, господин Овърпек, се бяха добрали преди около тридесет и пет години. И сега, когато изпълненият с любопитство Камеджиро дълбаеше във водонепроницаемия слой, всичко беше наред, но стигнеше ли до конгломератите, все едно че забиваше бургията си направо във вода, често просмуканата влага бликваше внезапно навън и избиваше инструмента от ръцете му. В тунела всекидневно се изливаха тридесет и две хиляди непредвидени кубика. Камеджиро, който работеше в него, непрекъснато бе мокър до кости и понеже температурата на водата по правило бе деветнадесет градуса, постоянно съществуваше риск да хване пневмония.
	Като го гледаше как работи, Дивия Уип си мислеше: „Той е от онези хора, за които ти се иска да бяха американци“.
	Естествено, това бе пълна безсмислица, защото както американците, така и японците много добре разбираха, че никой японец не може да стане американски гражданин. Законът го забраняваше и една от причините, поради които японското консулство така отблизо следеше своите сънародници, бе категоричното становище на Америка: „Те са си ваша грижа, не наша“. Когато например японските работници на тунела сметнаха, че храната им е негодна за консумация, те, както си му е редът, отидоха в консулството и адресираха протеста си направо до японското правителство. Но с това не постигнаха нищо, защото служителите в консулството бяха от онази класа в Япония, която експлоатираше трудещите се много по-жестоко, отколкото би си позволил някой на Хаваите, затова те никога не отправяха протести към хора от рода на Дивия Уип Хоксуърт. Всъщност на тях дори им се виждаше чудно, че той се държи така добре със своите японци. След като работниците от тунела казаха, каквото имаха да казват, служителите от консулството ги отрязаха:
	— Връщайте се на работа и не създавайте неприятности.
	— Но храната…
	— Марш на работа! — изрева един чиновник и хората си тръгнаха. Разбира се, когато в отчаянието си отидоха направо при Дивия Уип, той опита храната и кресна:
	— Кой, по дяволите, смята, че това тук може да се яде от хора? — И храната бе подобрена… колкото да се предотвратят откритите бунтове.
	Но понякога взривяването в планината Кулау ставаше наистина опасно — когато някой нормален на вид заряд не избухваше. За повечето засечки от този род си имаше разбираеми причини: кога фитилът се повредил, кога детонаторът не дал достатъчно силна искра или пък връзката се прекъснала някъде. Подобни дефекти може и да изглеждат лесни за отстраняване, но винаги съществува определен риск експлозията просто да се е забавила: фитилът да е бил добре запален и да е започнал да гори, но по някаква неясна причина пламъкът да е замрял някъде по пътя. По всяко време той би могъл да възобнови движението си към масивния заряд и човекът, отишъл да провери причината за забавянето, да бъде убит.
	Винаги когато някой от зарядите в тунела не избухваше, хората викаха:
	— Хей, Камеджиро! Какво ще кажеш? — И той бързо тръгваше да види.
	Камеджиро имаше усет за взривните материали. Хората твърдяха, че можел да „мисли“ като пръчка тротил — сякаш знаеше кога да изчака и кога да продължи работата. До този момент бе видял четирима да загиват, защото бяха пренебрегнали преценката му. С напредването на тунела неговата дума бе станала решаваща. Ако той кажеше: „Ще погледна свръзките“, мъжете го наблюдаваха с възхищение, докато го правеше. Но кажеше ли: „Много пиликиа“, всички чакаха. Веднъж бе задържал работата цели два часа и накрая една забавена експлозия внезапно бе откъснала хиляди тонове базалт. Благодарение на Камеджиро никой не беше убит и същата вечер един от потресените работници извика от неговата баня с топла вода:
	— Днес, госпожо Сакагава, цяла Япония се почувства горда с твоя съпруг!
	Когато бе преодолян и последният къс базалт, раздробен от сетния мощен заряд на Камеджиро, Хаваите взеха да оценяват онова, което бе постигнал Дивия Уип. В допълнение на артезианските кладенци, изкопани по-рано, в долината започнаха всекидневно да се изливат още сто и десет хиляди кубически метра вода и така стана възможно да се обработват хиляди акри земя, стояла дълго неизползвана и смятана за безнадеждна. По традиционния модел на Хаваите, за пореден път умът и всеотдайността на един човек бяха превърнали потенциалното богатство в реално.
	За честването по случай завършването на първия голям тунел през планината бе издигната платформа за ораторите, на която се настаниха губернаторът, трима съдии, изтъкнати военни и Дивия Уип Хоксуърт. Произнесени бяха цветисти речи, поднесени бяха поздравления към мъдрите инженери, изработили проектите, смелите банкери, които ги бяха финансирали, и строгите надзиратели, следили работата на бригадите. Но не се виждаха никакви японци. Сякаш щом проектите са били подготвени и парите осигурени, тунелът сам се е изкопал. Късно същия следобед Дивия Уип, който имаше усет за тези неща, откри набития дребен Камеджиро Сакагава да събаря горещата баня откъм дъждовната страна на планината и попита своя пиротехник:
	— Какво ще правиш сега, Камеджиро?
	— Може намеря работа с експлозиви.
	— Трудно се намира такава работа. — Уип разрови с обувка калната земя и рече: — Не искаш ли пак да работиш за мен, в Ханакаи?
	— Може остана в Хонолулу, може повече добре.
	— И аз мисля така — съгласи се Уип. — Знаеш ли какво, Камеджиро? Никога нямаше да мога да построя този тунел, ако не беше ти. Да бях се сетил, днес щях да те сложа на платформата. Ала не се сетих и каквото било, било. Но имам малко парче земя в Хонолулу, достатъчно за една градина. Ще ти го подаря.
	— Не иска земя — отвърна дребният бомбаджия. — Много скоро връща в Япония.
	— Може би така ще е най-добре — кимна Уип. — Ще направя следното. Вместо земята ще ти дам двеста долара. И ако някога пожелаеш да се върнеш в Ханакаи, само ми съобщи.
	Така Камеджиро се отказа от земя, която, да бе я взел, един ден щеше да струва двеста хиляди долара. Вместо нея той прие двестате долара, но сделката не беше толкова глупава, колкото изглежда, защото тези двеста долара, плюс онова, което жена му и той бяха спестили, най-сетне им осигуряваха необходимите средства, за да се върнат в Япония.
	Те напуснаха дъждовния планински склон, където бяха работили толкова дълго и така изтощително, и радостно се отправиха към Хонолулу и офиса на „Киото мару“, но още с появяването им в града бяха посетени от служителите в консулството, събиращи дарения за храбрия императорски флот, който се биеше с германците, и за смелите заселници, които заминаваха за новите колонии на остров Сайпан и остров Яп. Връхлетяха ги будистки свещенослужители, които се канеха да строят хубав храм в Нууану. И господин Ишии бе дошъл от Кауаи да опита щастието си в Хонолулу и му трябваха сто и петдесет долара.
	— Камеджиро — примоли се жена му — не давай на този човек никакви пари повече. Той никога не ги връща.
	— Винаги когато погледна горкия Ишии сан, си спомням, че откраднах законната му съпруга и че цялото ми щастие се гради върху неговото нещастие — тихо отвърна Камеджиро. — Щом тези пари му трябват, ще ги получи.
	Така връщането в Япония за момента бе отложено, а после Йорико обяви: „Ще си имаме още едно дете“. И този път беше момче, което нарекоха Горо, както бе запланувано. То бързо бе последвано от трима братя — Тадао през 1921-ва, Минору през 1922-ра и Шигео през 1923 година — и неуловимите нишки, които приковаваха семейство Сакагава към Хаваите, ставаха все по-здрави и по-здрави, защото, израствайки тук, децата щяха да говорят английски, щяха да се смеят като американци и да предпочитат не ориза, а консервираните храни.

	* * *

	Когато Камеджиро Сакагава приключи работата си по тунела и когато парите, които бе спестил, по един или друг начин се изнизаха между мазолестите му пръсти, той се надяваше, както се оказа — напразно, да си намери подобна работа като бомбаджия, но такава възможност не му се откри. Затова отведе жена си и двете деца на една плантация с артезиански кладенец западно от Хонолулу, някогашната „Малама Шугър“, и започна работа там — по дванадесет часа на ден срещу надница от седемдесет и седем цента.
	Беше му дадена стара дървена къща, шест метра дълга и четири и половина широка, около два квадратни метра от която бяха отделени за веранда. До нея бе долепен разкривен навес, където Йорико готвеше на една ламарина. Къщата бе вдигната на греди тридесет сантиметра над земята и през горещите дни децата можеха да се крият в празното пространство под нея. Мястото беше мръсно, тясно и грозно, но за щастие най-отзад имаше достатъчно голяма свободна площ, където Камеджиро построи баня. Така, въпреки оскъдните доходи, семейството му беше малко по-добре финансово от съседите, които трябваше да си плащат, за да използват тяхната баня.
	При това приходите им се увеличаваха и от госпожа Сакагава, която работеше на нивите със захарна тръстика за шестдесет и един цента на ден, като оставяше децата при съседите. Привечер настъпваше изключително радостният момент, когато семейството се събираше и пъргавите малчугани с гарвановочерни коси, подстригани на права линия над очите, се втурваха навън да посрещнат родителите си. Но в тези мигове се прокрадваха и нотки на объркване, защото, макар и с неохота, Камеджиро и Йорико бяха принудени да признаят, че невинаги разбират онова, което казват децата им. Например една вечер, когато попитаха на японски къде е съседът им, малката бистроока красавица Реико чан им обясни: „Техен баща паухана конаи“ и те трябваше внимателно да разтълкуват изречението, защото „техен баща“ беше на развален английски, „паухана“ беше хавайската дума за край на работното време, а „конаи“ — не е дошъл, на чист японски.
	Камеджиро си даваше сметка, че ако възнамерява да отведе дъщеря си в Япония, а плановете му бяха тъкмо такива, ще срещне големи трудности да й намери там приличен съпруг, при положение че тя не се научи да говори по-добре езика. Затова я записа в японското училище, където един учител от Токио поддържаше строга дисциплина. Над главата му бе закачена голяма табела, чиито йероглифи Камеджиро не можеше да прочете, но хилавият млад учител стори това вместо него: „Вярност към императора“. И добави:
	— Тук преподаваме както в Япония. Ако детето ви не се старае, ще си тегли последствията.
	— Нали ще я учите за императора и величието на Япония? — попита Камеджиро.
	— Както ако си беше в Хирошима кен — обеща учителят и като го видя как чука с кокалчетата на пръстите си главите на непослушните момчета, Камеджиро почувства увереност, че поверява детето си в добри ръце.
	Всъщност не ставаше нужда Реико чан да бъде наказвана, защото възприемаше бързо и учеше с удоволствие. Тя беше най-малката в училището, но също така и една от най-способните и когато вечер дотичваше боса вкъщи и започваше да бърбори на добър японски, Камеджиро се чувстваше горд, защото, за разлика от него дъщеря му щеше да се научи да чете.
	Животът му в „Малама Шугър“ имаше и други неприятни страни, свързани все с парите. На Оаху бе по-скъпо, отколкото на Кауаи, а надницата му беше по-ниска. Оризът, рибата, водораслите и туршията бяха поскъпнали, а сега трябваше да изхранва пет деца и момчетата ядяха като лами. Дрехите също бяха станали по-скъпи и макар Йорико да бе скромна жена, все пак от време на време имаше нужда от някоя нова рокля за пред хората. Една сутрин по изгрев-слънце Камеджиро проследи с поглед отрудената си съпруга, която потегляше с мотиката, и си рече: „Тя носи все същата пола и все същата блуза на точки, същата бяла забрадка и същата сламена шапка вече от пет години. Толкова са окъсани“.
	Но когато дойде време да й купи нови дрехи, установи, че няма достатъчно пари, и си даде сметка, че макар двамата възрастни в семейство Сакагава да работят здраво, съществуването им опасно наближава границата на глада. Ето защо Камеджиро бе настроен доста отзивчиво, когато в „Малама Шугър“ пристигна един необичаен посетител. Бе дошъл господин Ишии, който сега изпълняваше ролята на пътуващ агент при Федерацията на японските работници. Както ги информира той, неговата организация водела разговори с редица големи плантатори като Уипъл Хоксуърт и щяла да издейства на японците прилично заплащане.
	— Чуйте това! — шепнеше на групата работници, с които се бе срещнал тайно. — Ние искаме по долар и двайсет и пет цента на ден за мъжете и деветдесет и пет цента за жените. Представяте ли си колко поносим ще стане животът ви? Работният ден ще бъде намален на осем часа и ако годината е добра, през декември ще има премии. Щом ви се наложи да работите в неделя — двойно заплащане! А на жените ще бъде разрешено да напускат работа две седмици преди раждането.
	Мъжете слушаха със страхопочитание, докато видението на един нов живот озаряваше неугледната къщурка, но още преди да уточнят кога ще стане всичко това, поставеният отвън пазач подсвирна и се втурна вътре с ужасяващата вест:
	— Надзиратели! Надзиратели!
	Четирима снажни германци нахълтаха на мястото на срещата, сграбчиха дребния господин Ишии, преди да е успял да избяга, и го повлякоха навън в прашния двор. Не го малтретираха повече от необходимото, задоволиха се да го сплашат с три-четири солидни удара, после го изритаха на пътя, водещ обратно за Хонолулу.
	— Да не си посмял да припариш до „Малама Шугър“ с твоите радикални идеи — предупредиха го те. — Следващия път — много пиликиа!
	Двама от надзирателите поеха грижата дребният агитатор да напусне плантацията, а другите двама се върнаха в стаята, където се бе провело тайното събрание.
	— Нишимура, Сакагава, Ито, Сакаи, Сузуки — изреждаше единият, а другият записваше. — Много добре се отплащате на господин Джандърс и господин Уипъл. Чия е тази къща? Твоята ли, Иногучи? — По-едрият от надзирателите сграбчи Иногучи за ризата и го вдигна във въздуха. — Няма да забравя кой е предателят — рече той, пронизвайки с поглед работника. Изпухтя с отвращение, хвърли го обратно между другарите му и двамата германци си тръгнаха. Но на вратата спряха и казаха заканително: — Вървете си по домовете, хора. И повече никакви събрания, ясно ли е?
	На излизане Камеджиро пошушна на Иногучи:
	— Май ще мине доста време, докато получим онова, което ни обещава Ишии сан.
	— И на мен така ми се струва — съгласи се Иногучи.
	От тази вечер нататък положението в „Малама Шугър“ започна да става все по-напрегнато. За изненада на всички дребният господин Ишии демонстрира неподозирани запаси от героизъм, защото въпреки наистина значителния риск успяваше от време на време, в пряко противоборство със седмината надзиратели, да се промъква в плантацията и да осведомява хората за хода на преговорите. Както можеше да се очаква, когато го пипнаха, го пребиха от бой и той загуби един от предните си зъби. Но след относителния неуспех на всичко, с което се бе захващал в продължение на двадесет и две години, най-накрая бе попаднал на дейност, която да му допада. Ишии обожаваше интригите и слуховете, обичаше да гледа на себе си като на борец за всеобщото благо, така че се връщаше отново и отново, докато накрая надзирателите събраха всички земеделски работници и казаха:
	— Всеки, хванат да разговаря с болшевика Ишии, ще бъде изхвърлен от къщата си и от плантацията. Ясно ли е?
	Ала онова, което се опитваше да постигне господин Ишии, бе завладяло въображението на японците и поемайки големи рискове, те продължаваха да се срещат с него. Един януарски ден той им каза мрачно, с тъга, каквато човек изпитва, когато види рухването на прекрасните си планове:
	— Земевладелците не щат и да чуят за нашите искания. Ще трябва да стачкуваме.
	На следващия ден Хонолулу бе залят от многобройни листовки с апел в неподражаемия стил на господин Ишии, с неговите цветисти изрази, с неговите въжделения:
	„Добри мъже и жени от Хаваите, ние, работниците, отглеждащи захарната тръстика, от която живеете, се обръщаме към вас със смирение и надежда. Когато минавате покрай разлюлените тръстикови ниви, давате ли си сметка, че хората, които ги обработват, получават само по седемдесет и седем цента на ден? С тези пари ние се грижим за децата си и ги учим на добри обноски, учим ги да бъдат добри граждани. Но с тези пари ние гладуваме.
	Ние обичаме Хаваите и смятаме за голяма привилегия и чест да живеем под американското знаме, символ на свободата и справедливостта. Щастливи сме, че сме част от мощната захарна индустрия и допринасяме за рентабилността на плантациите.
	Ние обичаме труда. Преди тридесет и пет години, когато за пръв път дойдохме на Хаваите, земите, където работим сега, бяха покрити с охиа*1, гуава*2 и буренаци. Не спирахме, денонощно изкоренявахме тези паразити и изгаряхме тревата. Нашият труд създаде плантациите. Неоспорима истина е, разбира се, че не бихме успели, ако не бяха инвестициите на богатите капиталисти и неуморните усилия на надзирателите и администрацията. Ала Хаваите не бива да преувеличават заслугата на капиталистите, а в същото време да забравят приноса на работниците, трудили се всеотдайно и с пот на челата.
	[*1 Охиа-лехуа — широко разпространено на тихоокеанските острови дърво с яркочервени съцветия. — Б.пр.]
	[*2 Храстовидно тропическо дърво със сладки или възкисели жълти сферични плодове. — Б.пр.]
	Погледнете безмълвните надгробни камъни във всяко населено място. Това са последните символи на хавайските пионери в труда. Защо трябва те да умират в бедност, докато други забогатяват от техния труд? Защо трябва работниците да вземат все така по седемдесет и седем цента на ден? Неотдавна един управител на плантация каза: «Аз мисля за земеделските работници колкото и за ютените чували. Купувам ги, използвам ги, купувам други». Ние се смятаме за човешки същества и за членове на голямото човешко семейство. Искаме по един долар и двадесет и пет цента за осемчасов работен ден. Най-обикновената хуманност ни дава право на това.“


	Забележителното резюме на работническите искания бе посрещнато по различен начин на четири различни места.
	Когато Камеджиро Сакагава с другарите си чу цветистите думи, които им бяха прочетени на японски под носа на надзирателите, готови да запишат имената на всички участници в събранието, той си помисли с почуда колко сполучливо бе схванал мотивиращите ги чувства неговият приятел господин Ишии. С просълзени очи попита:
	— Иногучи сан? Чувал ли си някога нещо по-добре написано? Той казва, че ние сме част от голямото човешко семейство. Мислил ли си досега за себе си по този начин?
	— Единственото, за което мисля — отвърна Иногучи сан — е, че ще си имаме неприятности.
	С жена си Йорико Камеджиро сподели:
	— Докато слушах декларацията на Ишии сан, се радвах за всеки долар, който съм му давал на заем. Изглежда, ще получим всичко, което искаме, защото аргументите му са много силни.
	Неговата трезвомислеща жена бе настроена по-скоро като Иногучи:
	— Най-добре да се готвим за глад — предупреди го тя.
	Стачката започна същия ден.
	Когато манифестът стигна до Дивия Уип Хоксуърт, председателстващият Асоциацията на плантаторите почувства, че му се повдига, още преди да го е дочел.
	— Налудничав руски болшевизъм! — излая. — Свикайте плантаторите!
	Щом се събраха водещите фигури между производителите на захарна тръстика, той зачете декларацията ред по ред.
	— „Ние, работниците…“ — подхвана презрително. — Ще речеш, че заседава някакъв революционен трибунал. „С тези пари гладуваме.“ Каква унизителна, ужасна игра с чувствата. „Добри мъже и жени от Хаваите!“ Апелират към тях, сякаш те могат да пренебрегнат нашата воля — нали ние сме хората, които определят заплащането! За бога, господа, този документ подкопава самите устои на обществото! Това е злостен, червен, разбойнически болшевизъм и ако има човек в тази стая, който да развали строя и да отстъпи дори на сантиметър пред проклетите дребни жълти копелета, лично ще го смажа от бой и ще му спукам с ритници кекавия черен дроб. Ясно ли е?
	Останалите плантатори, изплашени от този вдъхновен от болшевиките манифест дори може би повече, отколкото Дивия Уип, защото го бяха проучили в по-спокойна обстановка и бяха разбрали по-добре усложненията, до които можеше да доведе, не показаха никакви признаци на несъгласие със своя водач и когато той се увери в това, мина към по-второстепенните въпроси:
	— Кажете сега, кой от вас, по дяволите, е изтърсил тази глупост за работниците и ютените чували?
	Настъпи тишина. След миг Дивия Уип хвърли листчето на масата и изрева:
	— Вярно е и всеки тук знае, че е вярно. Но такива неща не се говорят. Дръжте си устата. На никого не е работа какво мислим и вършим ние с вас. Дръжте си устата! Днес в света се ширят отвратителни настроения и според мен за всичко това е виновен Уудроу Уилсън. И той апелира към хората през главите на онези, които ги управляват! Също като тази мръсна хартийка. От сега нататък ще говоря аз.
	Той повика една секретарка и започна да диктува, а смаяните му колеги слушаха.
	— След като се запознахме с декларацията на Японската работническа федерация на Хаваите, ние със задоволство отбелязваме нейното умерено съдържание, внимателната й аргументация и заявения в нея отказ от насилствени или необосновани действия. Хората, които са я писали, трябва да бъдат поздравени за въздържаността, отсъстваща в предишните документи от този род.
	Ние, разбира се, съжаляваме, че една група чуждестранни работници, които не са граждани на тази територия, са се почувствали призвани да ни кажат как да управляваме най-голямото производство на островите. Но наш дълг като лоялни американци е да изтъкнем, че в годините след една голяма война, в която принципите на демокрацията за пореден път бяха защитени от посегателствата на чужди и неприемливи за нас по дух противници, икономиката ни, изтощена от усилията за спечелване на войната, е в такова състояние, че просто не може да издържи други обременяващи я разходи. Един бегъл анализ на поставените искания би показал на всеки непредубеден…
	Той диктуваше и диктуваше в тон на приспиваща търпимост и когато секретарката излезе, заяви на плантаторите:
	— Само така ще се оправим с дребните копелета. Това е стачка на чужденци, на японски болшевики, насочена срещу устоите на американската свобода. Не позволявайте никой да го забравя, за бога… дори и за минута. Тъкмо на това основание ще се разправим с тях!
	В редакцията на вестник „Мейл“ декларацията на работниците имаше зашеметяващ ефект, защото тя бе първото от дълга поредица оплаквания, в което се чувстваха някакви зачатъци на зрялост.
	— Написал им го е някой любезен умник! — беснееше издателят. — По дяволите, ако човек не знае какъв е случаят, може да си помисли, че го е съчинил Томас Джеферсън или Том Пайн. По мое мнение това е най-опасният документ, който се е появявал някога на Хаваите, и трябва да му се противопоставим.
	Целият екип бе събран да анализира възпламеняващата декларация, след което издателят се оттегли в своята светая светих. Внимателно и след много поправки той написа:
	„Тази сутрин гражданите на Хаваите най-сетне имаха възможността да разберат какво се върши в японоезичните училища, в будистките храмове и в тъмните предели на императорското консулство. Манифестът на болшевишкия японски профсъюз най-сетне дръпна пердето от очите ни. Граждани на Хаваите, изправени сме пред — ни повече, ни по-малко — един организиран опит тези острови да бъдат превърнати в придатък на Японската империя. Първите пипала вече се протягат над Кауаи, Мауи и Оаху. Крои се пъклен план да се отстранят от ръководните постове онези благородни и трудолюбиви синове на американските пионери, направили Хаваите така прекрасни, и мястото им да заемат лукави азиатци, чиято единствена цел е не да подобрят положението на своите сънародници, а да разширят една далечна и враждебна нам империя.
	Японските заговорници апелират към народа на Хаваите да подкрепи тяхната кауза. Нашият вестник апелира към народа на Хаваите да помисли какво би означавало за всеки от нас, ако настоящата стачка успее. Вместо далновидните хора, като тези от семействата Уипъл, Джандърс, Хейл и Хоксуърт, които развиха островите до настоящото им великолепно положение, чужденци ще се опитват да ръководят нашите производства. Захарната тръстика и ананасите ще залинеят. Никакви товари няма да се превозват до континента. Училищата ни ще загинат и църквите ни ще бъдат затворени.
	Ние трябва да се борим докрай с тази стачка. Не бива да им се прави и най-малката отстъпка. Цялото гражданство на Хаваите следва да се обедини срещу чуждата заплаха. Защото е пределно ясно какъв е залогът: дали Хаваите да са част от Америка или от Япония? Няма никакъв смисъл този въпрос да се формулира по друг начин. Всеки американец, който носи в себе си и следа от почтеност, ще знае как да отвърне на ужасното предизвикателство, пред което е изправен. Тази стачка трябва да се провали. Не бива да има никакво колебание, защото онзи, който се колебае, е предател на своята нация, своя дом и своя бог.
	И за да не остане и капчица съмнение относно позицията на нашия вестник в този тежък кризисен момент, държим да заявим следното: ако в който и да е етап от хода на стачката възникне алтернативата пълен икономически крах на тези острови или капитулация пред коварните замисли на японските профсъюзни деятели, ние категорично заявяваме, че не само ще предпочетем, но и ще поощрим първото.“
	Четвъртото място в Хонолулу, където манифестът предизвика неочаквано бурна реакция, бе японското консулство в Нууану. Вторият секретар получи екземпляр от него към осем часа, хвърли му един поглед, почувства как кръвта се отдръпва от лицето му и се втурна в кабинета на началника си, чиито ръце се разтрепериха, докато го четеше.
	— Тези глупаци! Тези глупаци! — извика консулът. Още не бе видял уводната статия на вестник „Мейл“, но можеше да си представи каква ще е реакцията. Захвърли документа и се заразхожда напред-назад в застлания с килим кабинет, после закрещя на помощника си: — Защо проклетите японски работници не се научат да се задоволяват с онова, което имат? Глупаците му с глупаци! Заплатите им тук са двойно по-големи от тези, които биха получавали в Япония. И с тях се отнасят добре! — Той бесня известно време, сетне събра всички служители.
	— Разпореждам най-строго — каза хладно — това консулство да не предприема абсолютно нищо в помощ на стачкуващите. Ако дойде делегация, както е бивало винаги досега, тя трябва да бъде посрещната без никакво съчувствие. Наложително е тази стачка бързо да се пресече.
	— А в случай че стачниците поискат да бъдат репатрирани? — попита един от подчинените.
	— Тяхната задача е да стоят тук, да работят тук и да изпращат парите си в родината — сряза го консулът.
	— Какво да правим, ако дойдат с оплакване от полицейския произвол? — не мирясваше дребният чиновник.
	— Обадете ми се. Ще изпратя обичайния формален протест, но не бива да създаваме впечатление, че сме на страната на работниците. Помнете, Хаваите не се управляват от работници, а от хора като Уипъл Хоксуърт и ние носим отговорност тъкмо пред тях.
	— Още един въпрос, сър. Да речем, че стачниците помолят за храна?
	— Да не им се отпуска. Господа, тази стачка е една опасна проява. Ако фразеологията на разпространения документ бе използвана в Япония, виновниците щяха да получат доживотни присъди… или да бъдат екзекутирани. Ужасен съм, че почтени земеделски работници от Япония са посмели да си служат с такъв език. Нашата задача е да принудим тези хора да се върнат на работа. Стачката трябва да бъде осуетена, защото в противен случай вестниците ще започнат да обвиняват императора, че той е нейният подбудител.


	Стачката, разбира се, бе осуетена, но главно поради ред странични обстоятелства. В онзи февруарски ден, когато плантаторите изхвърлиха японските работници от техните жилища, като им казаха да спят, ако искат, и на полето, по чиста случайност избухна особено опасна епидемия от инфлуенца. В един пренаселен земеделски район, където стачниците живееха по десет човека в стая или направо под дърветата, умряха повече от петдесет души. Общо около пет хиляди японци бяха повалени от болестта, много от тях без подслон и топла храна, и последвалите смъртни случаи се тълкуваха от суеверните като знак, че стачката е против Божията воля.
	Семейство Сакагава измина пеша четиридесетте километра до Хонолулу с надеждата, че господин Ишии ще им намери някакво жилище, но той не успя и те накрая се настаниха заедно с повече от четиристотин други в една изоставена фабрика за саке, където нощем върху децата пълзяха плъхове. Там Реико чан се зарази от опасната болест и изглеждаше, че ще умре. В началото майка й изпитваше желание да се нахвърли върху Камеджиро, задето бе подкрепил стачката и бе подложил семейството си на такива страдания, но като го видя с каква любов и внимание се грижи за Реико, въпреки че тя бе момиче, прости на съпруга си и рече:
	— Данна сан, този път стачката ще има успех, сигурна съм.
	Но на следващия ден се събра Съветът по здравеопазването и изслуша Дивия Уип Хоксуърт.
	— Ние сме въвлечени във война, господа, а по време на война човек използва всяко оръжие, с което разполага. Всяко. Снощи минах покрай старата фабрика за саке, тя е заплаха за здравето. Искам хората, които са вътре, да бъдат изхвърлени и сградата да бъде заключена.
	— Сър, там има много деца, болни от инфлуенца — възпротиви се един лекар.
	— Тъкмо затова трябва да бъде заключена — отвърна Хоксуърт.
	— Но тези хора няма къде да отидат! — възрази лекарят.
	— Зная. Искам да разберат какво означава да стачкуваш срещу принципите на законността и реда в едно общество.
	— Но, сър, ние сме длъжни да помислим…
	— Заключете тази проклета фабрика! — излая Хоксуърт и тя бе заключена.
	Температурата на Хаваите винаги е умерена, освен по върховете на вулканичните планини, където снеговете се задържат през по-голямата част от годината, но февруарските нощи понякога стават отвратително студени. Две нощи измъчваното от инфлуенца семейство Сакагава спа на земята близо до Иуилеи. Камеджиро държеше на ръце болното момиче Реико, а жена му люлееше в скута си бебето Шигео. Беше ужасно. На третия ден господин Ишии ги намери и каза:
	— Американците се държат с нас много зле и трябва да се обърнем за помощ към имперското правителство.
	— Правителството на империята пази интересите на поданиците с изключително старание — увери делегацията служителят от консулството. — Вчера Негово превъзходителство протестира пред началника на полицията, задето на японците се пречи да провеждат своите законни събрания.
	— Но те ни изхвърлят от домовете ни и нашите хора мрат по полето — кротко рече господин Ишии.
	Също така спокойно говорителят на консулството обясни:
	— Миналата седмица Негово превъзходителство прегледа законите и установи, че плантаторите имат право да ви изгонят… ако стачкувате.
	— Но тези острови са обхванати от опасна епидемия — запротестира господин Ишии.
	— Тогава стачката може би трябва да бъде прекратена — подхвърли говорителят.
	— Но ние не можем да живеем с по седемдесет и седем цента на ден.
	— Братята ви в Япония определено живеят с много по-малко — напомни им служителят и разговорът приключи.
	Друга случайност, която се обърна срещу стачниците, бе откриването в началото на май на един учебник, използван в японските училища. В него имаше дълъг пасаж, тълкуващ значението на произнесената от първия японски император фраза: „Целият свят под един покрив на осем стълба“. „Очевидно идеята на император Джиму Тено е била, обясняваше учебникът (той изобщо не бе предназначен за използване на Хаваите, но по погрешка бе попаднал някак на островите), че един ден целият свят трябва да бъде обединен в голямо семейство, прекланящо се пред богинята на слънцето и покоряващо се на нейния пряк потомък императора.“ И вестник „Мейл“ нададе вой:
	„Ако на някого са се стрували необосновани твърденията на нашия вестник, че Япония има намерението един ден да завладее света, като Хаваите бъдат първата стъпка към покоряването му, тази пъклена малка книжка дава неподлежащи на съмнение доказателства за това. Целият свят под един покрив! Местните японски болшевики вече направиха крачка в тази посока и ако ние не останем твърди и не отблъснем мръсните им аспирации, ще бъдем първата чужда територия, която ще потъне под японския покрив.“
	Дори производителите на захарна тръстика да бяха започнали да се обезсърчават, след като продължителната стачка навлезе в шестия си ужасяващ месец, навременното разкритие за нещата, които се преподават в Япония, укрепи тяхната решителност.
	Накрая дойде и срамната история с взривяването на къщата, в която живееше Иногучи сан от „Малама Шугър“. За щастие никой не пострада, но когато вестник „Мейл“ оповести, че атентатът против Иногучи е бил организиран, защото той водел тайни преговори с плантаторите и всяка нощ им съобщавал какви са най-близките планове на господин Ишии и комитета, обществеността бе принудена да признае, че японските профсъюзни водачи наистина са група готови на всичко болшевики. При внезапни полицейски проверки бяха прибрани деветнадесет от ръководителите, включително господин Ишии, и бяха хвърлени в затвора с обвинения в престъпен заговор. Дивия Уип Хоксуърт посети ангажираните със случая съдии, изтъкна, че ще е по-добре арестуваните да бъдат обвинени в престъпен синдикализъм, и блюстителите на закона му благодариха за интереса към делото.
	Но сетне възникна въпросът кой е научил комитета да борави с експлозиви и един репортер си спомни, че Камеджиро Сакагава, който до момента не беше задържан, бе усвоил този занаят, докато работеше на тунела. Беше известно, че той е приятел на господин Ишии, така че го арестуваха и го хвърлиха в затвора, макар да нямаше нищо общо с атентата. Съпругата му Йорико даде пред полицията показания, че си е бил вкъщи и се е грижил за болните си деца, но Асоциацията на плантаторите — производители на захарна тръстика, която инструктираше областния прокурор как да води делото, отказа да приеме това алиби, изтъквайки:
	— Не е задължително умен човек като Сакагава непременно да е присъствал на местопрестъплението. Той спокойно може да е приготвил предварително пръчките динамит и да е показал на своите съконспиратори как да ги взривят. Явно е, че е виновен. — И го оставиха в затвора.
	Сетне стачката приключи без съществени придобивки за работниците и част от най-евтината работна сила в Америка продължи да произвежда захарна тръстика. „Хоксуърт и Хейл“ натрупаха милиони от превоза на новите товари захар до Калифорния, а „Джандърс и Уипъл“ — още повече милиони, управлявайки плантациите по добрия стар начин. Заговорниците бяха изправени пред съда и господин Ишии бе осъден на десет години затвор. Когато чу присъдата, краката му се подкосиха и той падна назад, сякаш суровите думи го бяха ударили, от този ден нататък не бе вече същият човек. Започна да мънка и да си въобразява разни неща и никой не му обръщаше особено внимание.
	Камеджиро, професионалният бомбаджия, за всеобща изненада не бе осъден. Един ден преди началото на процеса в килията му дойде посетител. Беше Дивия Уип Хоксуърт, слаб, висок и красив, окрилен от победата.
	— Е, Камеджиро, момчетата разправят, че ти си слагал взрива. Вярно ли е?
	— Не, господин Хоксууърту. Не.
	— Аз също мисля, че не си ти.
	И Дивия Уип каза на областния прокурор:
	— По-добре оттегли обвиненията срещу Сакагава. Той не е замесен.
	— Откъде знаеш? — попита младият юрист, нервен и развълнуван преди процеса, който щеше да му създаде име.
	— Той ми го каза — обясни Уип.
	— И ти си готов да повярваш на думите му?
	— Сакагава е най-честният човек, когото познавам. Освен това има добро алиби.
	— Но аз мисля, че трябва да осъдим истинския виновник, независимо дали алибито му е добро, или не.
	— Освободи го! — разгневи се Уип. Той беше на шестдесет и шест години и се бе уморил да спори с глупаци.
	И така, на сутринта, когато започна процесът, Камеджиро бе освободен без много шум. Разбира се, повече не бе взет на работа в „Малама Шугър“, защото в големите плантации стриктно се водеха черни списъци, за да не се допускат размирници, а той си бе спечелил славата на човек, който се бие с надзиратели и подкрепя болшевики като Ишии. Намери малка, гъмжаща от плъхове колиба в хонолулския квартал Какаако и започна да върши каквото му падне, главно да чисти клозети след полунощ. Децата, чиито бащи имаха по-добра работа, му викаха „краля на нощния караул“. Прозвището „крал“ наистина му подхождаше, защото с каквото и да се захванеше Камеджиро, го вършеше с изключителна сериозност и сръчност. Независимо от факта, че тайно бе известен като Сакагава бомбаджията, човека, който се е опитал да убие Иногучи, хората продължаваха да го търсят, когато клозетите им имаха нужда от почистване, защото той бе достоен за титлата „крал на нощния караул“.

	* * *

	През 1926 година ползващият се с лоша слава стар английски ботаник доктор Шилинг разви още една поразителна идея за отглеждането на ананаси. Като се съвзе от поредния четиримесечен запой, той обърна бодрия си, макар и кървясал поглед към обширните поля на Кауаи и докато изучаваше ятата японки, окопаващи с мотики червената почва срещу бурени, си каза: „Защо да не покрием цялата проклета нива с хартия, да пробием в нея дупки, в които да засадим младите растения, и да попречим на бурените да растат?“.
	Той набави импрегнирана с асфалт мукава, разстла я върху едно опитно поле и засади ананаси в малките дупки, които бе пробил в черното покритие. За негова изненада тази проста хитрина не само унищожи всички плевели и спести стотици долари за работна ръка, но разкри и други две непредвидени предимства, които се оказаха по-доходоносни дори и от изтребването на бурените: хартията спираше влагата, задържаше я около корените на растенията и в слънчеви дни акумулираше топлина, която изпускаше по-късно, когато насажденията се нуждаеха от нея.
	Щом видя резултатите от експеримента, Дивия Уип веднага издаде категорична заповед:
	— Отсега нататък всички ананаси на нашите плантации ще се отглеждат върху мукава!
	И заедно с доктор Шилинг и хората от целулозния завод в Калифорния усърдно се зае да създава специално хартиено покритие, което издържа на вода през първите седем месеца от своето използване, после постепенно се разпада и към десетия месец нивата е вече чиста. Когато проектът бе осъществен, Дивия Уип напомни на производителите на ананаси:
	— Винаги можете да намерите някой възпитаник на Йейл да свърши всичко, което пожелаете. Отнасяйте се с тях добре, плащайте им малко и им викайте „доктор“. Те не очакват нищо повече. Но проблемът, по който ще работят, трябва да бъде формулиран от умен човек.
	А сетне, през 1927 година, този единствен по рода си плантатор умря на свадливата, хаплива възраст седемдесет години. Умря, както често го бе предричал, не от някоя обикновена болест, а от тежък рак на простатата вследствие на (жителите на островите ни най-малко не се съмняваха в това) многобройните му боледувания от гонорея и сифилис, плюс цироза на черния дроб, причинена от безкрайните свръхдози алкохол. Всичко това бе утежнено от факта, че малкият самолет, с който се връщаше от плантацията Ханакаи, се блъсна в пронизаната от неговия голям тунел планина и той лежа там почти едно денонощие, изложен на студените дъждове. Ала дори и при тези обстоятелства жизненият старец води доста равностойна борба със смъртта цели три седмици и през това време привика край болничното си легло водещите личности от „Хоксуърт и Хейл“ и „Джандърс и Уипъл“, включително всички онези, които бе логично да имат аспирации към неговото председателско място.
	Превъзмогвайки болката, той се надигна до седнало положение, хвърляйки в ужас медицинската сестра, и изръмжа:
	— Навлизаме в труден период и задачата ни е да вземем пет-шест правилни решения. — Говореше, сякаш щеше да бъде между ръководителите на фирмите още много години, едва ли не завинаги. — Сигурен съм, че настоящото ни благополучие не може да продължава вечно, а когато настъпи застой, захарната тръстика и ананасите ще бъдат силно засегнати. Слава богу, не изглежда много вероятно демократите някога да се върнат във Вашингтон, така че няма защо да се тревожим от радикалния комунизъм. Обаче трябва да се замислим как да задържим своя дял от пазара.
	Длъжни сме да поставим начело на нашите компании човек, достатъчно умен, за да предвижда бъдещето, и достатъчно решителен, за да се бори с онова, което не е наред. Аз доста мислих кой да бъде той и стигнах само до едно твърдо заключение: никога, при никакви обстоятелства, не позволявайте на когото и да било от синовете ми, нито на Джизъс Дуарте, нито на Джон, да се месят тук. Плащайте им добре, редовно и ги дръжте колкото може по-далеч от Хаваите. Ако другият ми син, Джандърс, бе останал жив… е, тогава сигурно щеше да е по-различно.
	Естествено, мислих много за Марк Уипъл. Наследил е ума на баща си и изборът ми би паднал най-напред на него, ала като възпитаник на Уест Пойнт той смята, че трябва да остане в армията, и може би е прав. Но ако някога реши да подаде оставка, бързо го върнете в компанията. Мислих доста и за Хюи Джандърс…
	Едрият, набит и червендалест мъж, навремето знаменит гард в Йейл, пламна, ала Дивия Уип продължи:
	— Но се опасявам, че силата на ума не фигурира между неговите достойнства, а сега имаме нужда тъкмо от това. Както виждате, отминавам всички по-възрастни съдружници, защото ни е потребен човек, който да ръководи фирмите ни дълго, последователно и с твърда ръка. Затова избрах за изпълнител на последната си воля, който ще гласува с моите дялове, докато пази интелектуалните и моралните си качества, ето това момче. — Той се протегна и взе ръката на Хоксуърт Хейл, тогава двадесет и девет годишен, жадуващ за власт. Останалите не можеха да оспорят решението, нито пък имаха някакво основание да го правят, защото Хейл явно беше човекът, който трябваше да поеме ръководството при създаденото положение.
	— Съществуват три правила, Хоксуърт. Другите също да слушат. Никога не подценявай захарната тръстика. Аз се захванах с ананасите, вярно е, но чак когато имах солидна, сигурна основа в производството на тръстика. И ти прави така. Пази тръстиката с помощта на науката, пази своите квоти с помощта на законодателството, пази плантациите, пази притока на работна ръка. Дръж се за тръстиката. Тя е по-добра от парите, по-надеждна и от кръвта.
	Второ, не разрешавай на работниците да надигнат глава и на сантиметър. Запознай се с онова, което се случи на континента. Ако някой профсъюзен лидер се опита да стъпи на тези острови, изхвърли го обратно в океана и му кажи да плува, но дори не му показвай накъде е Калифорния. Внимавай с японците. Напоследък дават признаци, че искат да основат профсъюз. Доверявай се само на филипинците, защото на никого другиго не може да се има вяра. Но ако и те се опитат да направят някоя глупост, размахай сопата.
	Трето, трябва да попречиш на фирмите от континента да си пробият път в нашата икономика. Не пускай на островите веригите магазини. Дръж настрана от тези брегове компании като „Грегърис“ и „Калифорния фрут“. Ние си имаме добра система, за усъвършенстването на която сме вложили дяволски много труд, и не искаме тя да бъде замърсявана от купища нови радикални идеи. Ако подобни гангстери се опитат да проникнат тук, не им продавайте земя, отказвайте да превозвате товарите им, не им отпускайте кредити, задушете тези копелета.
	Беше говорил твърде енергично и сега падна на възглавниците, пронизан от болка в разядената от рака простата, в отказващите да функционират бъбреци и във всяка от четирите си счупени кости. Сестрите домъкнаха един случайно минал по коридора лекар, който се развика:
	— Боже милостиви! Господа, ужасно сте неделикатни! Веднага излизайте оттук!
	Уип се унесе за малко и когато се събуди в късния следобед, бе в силно приповдигнато настроение, защото във въображението си виждаше картините, които за пръв път бе открил благодарение на прекрасната си баба Ноелани, алии нуи на Лахайна. През своето последно пътуване до Азия Ноелани бе купила комплект японски цветни графики, изобразяващи осемте най-красиви гледки на света, както бяха и озаглавени. Имаше снежна планина, завръщащи се на брега лодки, спускащи се диви гъски и залез.
	— В неща като тези — бе казала на своите внуци благата Ноелани — се крие истинската красота на живота.
	Бяха играли на една игра: „Хайде да решим кои са осемте най-красиви гледки на Хаваите“. И сега Дивия Уип, самият по-стар, отколкото Ноелани, когато бе определяла победителя в надпреварата, бе отправил вътрешния си взор към вечните красоти на своите острови.
	За „Снежна планина“ тогава бяха избрали големите вулкани на остров Хавай, които, при все че се намират в тропиците, са наметнати със загадъчна бяла покривка. Геолозите ги смятаха за най-високите планини на Земята — около 5000 метра под равнището на океана и 4210 над него.
	Невъзможно бе някъде по света „Завръщащите се лодки“ да са по-красиви, отколкото в Лахайна, с техния провиращ се между островите път. Естествено, „Спускащите се диви гъски“ беше най-величествената и неповторима гледка на Хаваите: безбройните водопади до селището на прокажените на Калауао. „Толкова бяха красиви! — мислеше си Уип. — Толкова красиви!“
	„Сиянието на залеза“, което момчетата, избиращи осемте най-красиви гледки, харесваха особено много, никъде не би могло да бъде по-ефектно, отколкото в дълбокия червен каньон на Кауаи, невероятна пукнатина в искрящата, стара петдесет милиона години скала. На залез тя сякаш се изпълваше с демонична сила. А колкото до любимия на японците „Нощен дъжд“, нима имаше място на света, където въздействието му да е по-поетично, отколкото върху мрачните скали на големия остров, тези усукани и устояли на толкова бури причудливи образувания от лавата, заляла първите заселници от Бора Бора?
	Следващите две гледки бяха от Оаху, кралицата на островите. Веднъж Дивия Уип бе видял там „Есенна луна“, която огряваше със сребристосиво сияние равнините в подножието на Пали, и бе пленен от неуловимата игра на пронизаните от лъчите й сенки върху тъмните силуети. Той и баба му бяха решили, че мястото на „Вечерната камбана“, която китайците харесваха, защото им навяваше спомени за родината, е в Хонолулу: бе наистина неповторимо преживяване да седиш на някоя широка ланаи горе по склоновете, да слушаш вечерния църковен звън и да гледаш как припламват светлините на града.
	Имаше и една осма графика, „Небето на залез“ — краят на деня, чезнещите очертания на земята. Уип вече не помнеше кое място бе определила за този заключителен пейзаж Ноелани, но сега, като мислеше за своите острови, самият той би избрал само Ханакаи. Виждаше пред очите си норфолкските борове и кралските палми, дърветата и цветята, които бе донесъл от целия свят. Виждаше отвесните скали и връхлитащите върху тях зимни бури. Но преди всичко виждаше оттатък затревеното игрище за поло светлозеленото на захарната тръстика и тъмното синьо-зелено на ананасите горе на високото. Колко красиви бяха Хаваите, колко благосклонни се бяха показали към тях древните божества!
	Той умря като хаваец, оставяйки неукротимия си дух да витае над местата, които бе обичал. За него се грижеше само едно хубаво малко филипинско момиче, което бе открил на Кауаи. В сетните си минути се опита да продиктува на съблазнителната си мургава другарка в игрите една бележка, но за свое огорчение откри, че тя не може да пише. Развика се да дойде сестрата, защото искаше да предупреди своя наследник: „Хоксуърт, най-добрият начин да държиш работниците под контрол е винаги да участваш в законодателството“. Ала когато сестрата се появи да запише последното му напътствие, Дивия Уип, строителят на островите, оказал се неспособен да изгради собствения си живот, бе мъртъв. Властите изпратиха неговата малка филипинка обратно на Кауаи и тя никога не получи примамливите суми пари, които й бе обещавал.


	На двадесет и девет години Хоксуърт Хейл пое ръководството на огромния холдинг и когато за пръв път седна на стола, заеман в продължение на петнадесет години от Дивия Уип, си даде сметка, че сигурно изглежда като хлапак, който си позволява да се захване с мъжка работа. Но поне бе облечен подходящо за новата си роля: тъмносин костюм с четири копчета и тясна жилетка, риза от египетски памук с твърда подвижна яка и тежка синьо-червена вратовръзка. Копчетата на ръкавелите му бяха златни, с перли. Вдясно косата му бе разделена строго на път. Беше гладко избръснат, с непоклатим дух, решен да умножи богатството на фамилията.
	За него не бе нещо ново да командва, защото бе станал сержант веднага след импулсивното си записване в Американския експедиционен корпус през 1917 година, а на бойното поле във Франция бе произведен в офицерски чин и се демобилизира като капитан. Висшестоящите много го уважаваха, понеже се опитваше да бъде смел и въздържан млад командир, готов да щурмува всяка цел. Войниците също намираха компанията му приятна, защото той се стараеше да показва онова безгрижие, което всяко момче в униформа предпочита да вярва, че притежава, и неговата рота бе една от най-добрите.
	След войната завърши образованието си в Йейл — тих двадесет и две годишен младеж, захвърлил някъде във Франция предишния си радикализъм. Нито веднъж не отиде да разгледа отново прословутите картини на Джарвиз. Когато се дипломира, вече бе консервативен бизнесмен, изгарящ от желание да даде своя принос за „Хоксуърт и Хейл“. На връщане за Хаваите срещна в Калифорния едно хубаво момиче, дъщеря на фермер, притежаващ много земя. Известно време нещата вървяха към женитба, но една вечер тя заговори с пренебрежение за Хонолулу и предложи Хоксуърт да остане в Калифорния:
	— Хокси, защо не накараш баща си да те назначи в офиса в Сан Франциско?
	Отговорът му бе хладен и сдържан:
	— В Калифорния изпращаме само далечни роднини, които не са особено умни.
	С това ухажването приключи и оттам нататък никой никога повече не го нарече Хокси.
	Когато се ожени за третата си братовчедка Малама Джандърс, сестра на Хюи Джандърс, бе работил известно време в главното управление в Хонолулу. След година му се роди син, Бромли, когото той благоразумно записа в Пунахоу и Йейл. Вярно, че когато бизнесът го отвеждаше в Сан Франсиско, сърцето му се изпълваше с дълбоко вълнение още щом зърнеше калифорнийския бряг, и той се питаше какво ли е станало с хубавата фермерска дъщеря. Но това бе, кажи-речи, най-грешната мисъл, която минаваше през главата му.
	Сега, през 1927 година, Хоксуърт Хейл бе почти идеалната илюстрация на прототипа: беше Хейл, бе завършил Пунахоу, бе възпитаник на Йейл, ръководител на голяма островна фирма и женен за своя братовчедка. Ето защо, когато за пръв път взе думата пред управителния съвет на „Хоксуърт и Хейл“, неговите колеги чуха следното:
	— Светът днес е завладян от зловредния дух на размириците и аз смятам, че първата ни грижа трябва да е запазването на нашите позиции посредством упражняване на логичен контрол върху законодателството.
	Той нахвърли разумен план, съгласно който внушителният му братовчед Хюи Джандърс бе избран за председател на сената, а пет-шестима адвокати, касиери и счетоводители от големите фирми заеха по-маловажни постове. Хитро се спря на дружелюбния, спокоен китайски политик Кенгуру Кий за председател на Долната камара и му предложи няколко доходни сделки. Младият ръководител бе обмислил всичко така внимателно, че не след дълго Хаваите навлязоха в онзи стабилен и благонадежден период, през който повечето закони най-напред се обсъждаха на тихи сбирки в заседателната зала на „Хоксуърт и Хейл“ и после биваха изпращани на доверени депутати, на които можеше да се разчита, че ще ги внесат и гласуват точно както са формулирани от Хоксуърт Хейл и най-близките му сътрудници.
	Заседателната зала на „Хоксуърт и Хейл“ се намираше на втория етаж на голяма, подобна на крепост сграда на ъгъла на Форт стрийт и Марчънт стрийт и заради тази комбинация от факти мощната клика, която управляваше Хаваите, бе станала известна просто като „Форта“. Тя, разбира се, включваше „Хоксуърт и Хейл“, а също и „Джандърс и Уипъл“. Нейни членове бяха Хюлетови, както и някои от по-дребните плантатори от големия остров. Във Форта бяха представени банките, железниците, тръстовете и едрите земевладелци, но никой не можеше да каже съвсем точно кой влиза в него. Това бе просто групата, която по взаимно съгласие се събираше на втория етаж в сградата на „Хоксуърт и Хейл“ — тясно обвързана, сплотена организация от хора, решени да осигурят на Хаваите отговорна форма на управление.
	Форта рядко злоупотребяваше със силата си. Ако някой щурав законодател от онези, които не му бяха подчинени, пожелаеше да се подмаже на своите избиратели и започнеше да дере гърло: „Обещах, че ще извоювам спортна площадка за Какаако, и ще го сторя!“, биваше оставян да си крещи и на някоя от сбирките Хоксуърт Хейл питаше: „Съществува ли някаква причина, поради която в Какаако не трябва да има спортна площадка?“. Щом проектът не застрашаваше фундаменталните интереси на Форта (и разноските можеха да бъдат прехвърлени на обществеността, без да се повишават данъците върху недвижимата собственост), на спортната площадка се даваше зелена улица. Но ако след време същият този депутат надигнеше глас: „През изтеклата година движещи се без светлини влакове от плантациите убиха четирима души, поради което настоявам на местата, където линиите пресичат пътищата, да бъдат поставени светлинни сигнали“, Форта преминаваше в тихо, ала масирано настъпление. „Изчислихме разноските, необходими за такава сигнализация — казваше на своите директори Хоксуърт Хейл — те ще сведат до нула печалбата от захарната тръстика.“ Намираха се начини подобни проекти да бъдат замразявани в комисиите и разгневените депутати не успяваха да ги задвижат, колкото и да се мъчеха.
	Всъщност всички съществени закони, засягащи захарната тръстика, ананасите или земята, задължително се пишеха от Форта. Тези въпроси бяха твърде важни, за да бъдат оставяни на депутатските капризи. Ала за чест на Хоксуърт Хейл трябва да се каже, че той не допускаше внасянето на грубо тенденциозни законопроекти. „Моето разбиране за демокрацията е, че бизнесът не бива да се меси в нормалните законодателни процедури, освен когато става дума за жизненоважни неща, и то никога по егоистични подбуди.“ Случваше се в четиридесет и девет от внесените на някоя сесия петдесет законопроекта да няма никаква намеса, което отчасти се дължеше на факта, че депутатите се бяха научили, преди да предложат каквото и да било, да питат: „Форта ще подкрепи ли това и това?“. От чисто благоразумие не се внасяше за гласуване нищо, на което Форта по принцип би се противопоставил.
	Един януари Хоксуърт Хейл даде добър пример за държавническо поведение. Съпругата му, момиче от семейство Джандърс, проявяващо сърдечна загриженост към правата на човека, го попита на закуската:
	— Хоксуърт, видя ли списъка на пострадалите от новогодишните фойерверки?
	— Има ли сериозно ранени, Малама? — поинтересува се той. Китайската Нова година бе между най-големите събития на Хаваите, китайците направо вдигаха града във въздуха с изключително зрелищните си илюминации.
	— Убито е едно момче и четиринайсет са сериозно осакатени — докладва му Малама. — На тези фойерверки трябва наистина да се сложи край.
	Хоксуърт, който също намираше, че е абсурдно заради някакъв обичай да хвърчат във въздуха ръце и крака, каза на жена си:
	— Ако можеш да прокараш закон, с който да бъдат забранени, действай.
	Госпожа Хейл основа комитет от петдесет обществено активни дами, за нещастие всички от съсловието на хаолите, които атакуваха парламента със законопроект за защита на децата от осакатяване. Първите депутати, с които разговаряха, си рекоха: „Госпожа Хейл! Сигурно е привлякла на своя страна Форта. Ще трябва да приемем този закон“. И прословутият проектозакон против фойерверките бе внесен за обсъждане.
	А после се вдигна такъв невъобразим шум, че в сравнение с него новогодишните пиротехнически изпълнения приличаха на кротка забава. Депутатите китайци крещяха в залата:
	— Това е дискриминация! Винаги сме празнували Нова година с фойерверки!
	И за всеобща изненада бързо спечелиха на своя страна хавайците.
	— И ние обичаме фойерверките! — протестираха те.
	Един надут депутат португалец произнесе прочувствена защитна реч за правото на малките хора да се повеселят поне една нощ в годината и огромното лоби на търговците, продаващи фишеците с повече от седемдесет на сто печалба, започна да разстройва обичайната законодателна процедура.
	Тогава дружелюбният Кенгуру Кий, председател на Долната камара, смятан за марионетка на Форта, се прояви като лидер от твърде неочакван тип. Предавайки чукчето на свой приятел, той слезе в залата и произнесе такава страстна реч, каквато Хаваите не бяха чували от години. Викна:
	— Този зловреден проектозакон представлява опит китайците на Хаваите да бъдат лишени от едно свое неотменно право! Това е религиозно преследване от най-отвратителен вид! Нуждаят ли се от фойерверки хаолските жени, които внесоха законопроекта, за религиозните си церемонии? Не! А китайците нуждаят ли се от фойерверки за своите церемонии?
	Той направи пауза и всички китайци, португалци и хавайци в парламента нададоха мощен, развълнуван вик в защита на верските свободи. И Кенгуру Кий продължи:
	— Предупреждавам хората, които си позволиха наглостта да внесат за обсъждане в Долната камара този законопроект, че ако той бъде приет, аз моментално ще си подам оставката! Готов съм да понеса политическата доминация. Готов съм да понеса икономическите репресии. Но няма да се примиря с религиозното преследване! — Някои от мъжете се разплакаха и залата гръмна от овации.
	Същия следобед Хоксуърт Хейл свика Форта и попита мрачно:
	— Какво става тук, по дяволите? Защо изневиделица ни обвиняват в религиозно преследване?
	— Жена ти започна всичко това със своето желание да спаси децата от фойерверките — напомни му големият Хюи Джандърс. — А моята, проклето да е милостивото й сърце, я подкрепи.
	— Знам само — изръмжа Хоксуърт — че китайците заплашват да основат нова политическа партия. Че хавайците ни обвиняват в религиозна нетърпимост. Че португалците са събрали подписите и на едните, и на другите под онзи проектозакон за железопътните прелези. А Кенгуру Кий тази сутрин си подаде оставката. Заяви, че повече нямало да търпи диктата на тираните. Господа, ще трябва да предприемем нещо.
	Хюи Джандърс предложи:
	— Не можеш ли да направиш официално изявление? В защита на религиозните свободи и фишеците.
	— Извикай секретаря — троснато рече Хоксуърт и когато младият мъж дойде, ръководителят на Форта издиктува своята забележителна декларация, започваща така: „Хавайските острови винаги са се радвали на религиозни свободи и никой от защитниците на това основно човешко право не е изключвал китайците. Фактът, че някои безчувствени хора са сметнали за уместно да погазят един от най-тачените ритуали в китайската религия, а именно изстрелването на фойерверки по празнични поводи, е много неприятен“.
	Хюи Джандърс го прекъсна:
	— Не забравяй, че става дума за твоята и моята съпруга, Хоксуърт! Ако излезеш с такава декларация, те ще побеснеят!
	На което Хоксуърт отвърна:
	— Когато е застрашена структурата на обществото, не ме е грижа чии чувства ще бъдат засегнати.
	Крайният резултат от това отстъпление беше, че госпожа Хейл и госпожа Джандърс сметнаха своите съпрузи за жалки страхливци и им го казаха; Кенгуру Кий се заля в поток от сълзи и обяви пред парламента, че оттегля оставката си, тъй като лидерите на Хаваите благородно са потвърдили своята подкрепа за религиозните свободи; опасната китайско-хавайско-португалска коалиция се разпадна; и търговците продадоха повече фойерверки от когато и да било. На следващата китайска Нова година две деца бяха ослепени, на едно момиче бяха откъснати три пръста и имаше шестнадесет случая на обезобразяващи изгаряния. Но на островите цареше щастие и радост. Обобщавайки впечатленията от бурната нощ, хонолулският „Мейл“ я нарече „красива демонстрация на островитянския чар“. А Хоксуърт Хейл, чиято съпруга не пропусна да отбележи, че ослепяванията и осакатяванията са тъкмо онова, което нейният законопроект е трябвало да предотврати, подхвърли мрачно пред Форта:
	— Никога повече не бива да гневим фишечния електорат.


	Под ръководството на Хейл Форта насочи своите хора към обществените комитети, отговарящи за най-различни неща, като например университета и парковете, и когато един външен писател се нае да напише биографични справки за най-влиятелните сто осемдесет и един хавайски общественици, той откри, че става дума всичко на всичко за тридесет и един човека и че двадесет и осем от тях са Хейловци, Уипъловци, Хоксуъртовци, Хюлетовци и Джандърсовци или техни зетьове. „Силно обществено ангажирана група хора — заключи писателят — ала понякога комитетите трудно се различават един от друг или от управителния съвет на «Хоксуърт и Хейл».“
	Хонолулският „Мейл“ беше собственост на Форта, но с въздействието му върху общественото мнение не се злоупотребяваше открито. Беше хубав вестник, републикански, разбира се, и често изразяваше становища, които Форта не одобряваше, но които се ползваха с популярност сред читателите. Ала ставаше ли дума за земя, захарна тръстика или работна ръка, „Мейл“ поместваше убедителни уводни статии, в които обясняваше как всичко това засяга общото благосъстояние и каква би трябвало да бъде позицията на властите. Веднъж репортер от вестника бе изпратен в петнадесет различни района, в които се отглежда захарна тръстика, със задачата да напише серия статии и да покаже колко по-заможни са хората на Хаваите в сравнение с работниците в Ямайка, Фиджи и Куинсланд. Преди да излязат, кореспонденциите му се изучаваха най-внимателно във Форта, „за да е сигурно, че не се отклоняват от правилната историческа перспектива“. Когато съобщаваше за дейността на „подмолната Демократическа партия“, „Мейл“ бе скрупульозно точен, но материалите бяха написани така, сякаш доброжелателен възрастен човек се подсмива на лудориите, вършени от глупави и пакостни деца.
	Безкрайната върволица държавни чиновници, изпращани от Вашингтон, твърде често некадърни политици със стадни инстинкти, бързо биваха въвличани във веселия светски живот на Форта: ловни излети до големия остров, разходки с лодка, пикници на плажа. Случваше се някой новодошъл в продължение на шест месеца да работи като съдия, без да срещне китаец, ако не се броят подсъдимите по някое дело, или пък японец, който да не е облечен в бяло и да не сервира сандвичи. Простимо бе такъв служител да започнеше да смята Хаваите и Форта за едно и също нещо и да взема решенията си съобразно с това.
	Но най-голямата заслуга на Хоксуърт Хейл беше основният принцип, който той формулира още в началото на своето управление. За негова чест трябва да се каже, че забеляза проблема далеч преди съвременниците си и благодарение на умелия си подход спечели на Форта много милиони долари. Той беше категоричен:
	— Нито един от разквартируваните на Хаваите военни с ранг над капитан от армията и над капитан-лейтенант от флота не бива да напусне островите, без да е гостувал на поне три семейства от тази зала. — И добави: — А ако успеете да включите и по-долните чинове — толкова по-добре!
	В резултат на това правило постоянно преминаващите през Хаваите военни започнаха да възприемат големия Хюлет Джандърс и любезния Хоксуърт Хейл като двамата началници на островите, мъже, на които може да се има доверие, стабилни мъже. И през идните години, когато Хаваите щяха да се превърнат в бастион на Пасифика, за Вашингтон щеше да е изключително трудно да изпрати в Хонолулу адмирал или генерал, който да не е в близки дружески отношения с Форта. Ето защо, имаше ли да се изпълняват някакви поръчки за армията, не се налагаше да се търсят други оферти. „Ще ни го построи Хюлет Джандърс, онзи приятел, с когото ходих на лов преди десет години.“ И най-важното, когато вашингтонските щабове на тиловите и инженерните войски започнаха да играят първостепенна роля в американската програма за ускорена военна експанзия, просто нямаше начин напредващите в кариерата млади мъже, с каквито бяха пълни, да не са от онези, които Хоксуърт Хейл и Хюи Джандърс бяха забавлявали така щедро през предишното десетилетие.
	Нито едно от постиженията на Хоксуърт не бе по-важно от установяването на тази лична връзка директно с източниците на властта във Вашингтон. Той не злоупотребяваше с предимствата си и тук. Не звънеше по телефона на някой генерал, за да му се развика, както някои: „По дяволите, Шели, чувам, че се каните да отчуждите три хиляди акра от най-отбраните ми ниви със захарна тръстика“. Така обикновено се постигаше обратният ефект и Вашингтон решително пристъпваше към конфискацията. Хоксуърт Хейл действаше по друг начин: „Ти ли си, Шели? Как е Бърнис? Ние тук сме много добре. Виж, Шели, обаждам се във връзка с идеята за строеж на летище в Уайпаху. Мястото е хубаво, Шели, но дали твоите хора са помислили как ще кацат самолетите с тези високи планини наоколо… Да, Шели, дето ходихме на лов през почивните дни… Да, исках само да съм сигурен, че хората ти са преценили добре, защото малко по-нататък има една друга равнина… Да, да, на Хавай, откъм океана, и според мен… Да, и там земята е наша, така че каквото и да решите, нямам лична изгода… Не забравяй да поздравиш Бърнис от всички“.
	В годините на това благотворно господство на Форта Хаваите бяха едно от най-приятните места в света. Слънцето грееше, пасатите духаха и когато туристите пристигаха с луксозните лайнери на „Хоксуърт и Хейл“, свиреше полицейски оркестър и момичета в полички от листа танцуваха хула. Условията на труд бяха сравнително добри и всеки надзирател, който посмееше да удари работник, моментално биваше изгонван от островите. Законодателите бяха почтени, изпращаните от континента съдии издаваха строги, но безпристрастни присъди, с изключение на някои маловажни случаи, свързани със собствеността върху земята, и икономиката процъфтяваше. Наистина имаше американски фирми като „Грегърис“ и „Калифорния фрут“, които протестираха: „Господи, това място е истинско феодално владение! Опитахме се да купим парцел за магазин, а те казват: «Не можете да придобиете земя на Хаваите. На островите не искаме магазини като вашите».“
	Истина бе също, че японците и китайците, които възнамеряваха да напуснат Хаваите, за да пътуват до континента, задължително трябваше да получат писмено разрешение и ако Форта сметнеше, че даден азиатец не е подходящ да представя островите в Америка, тъй като проявява склонност към комунистическите идеи, говори за профсъюзи и други подобни, властите не му позволяваха да замине и той не можеше да стори нищо против това. По-специално Хюлет Джандърс възразяваше срещу големия брой китайски и японски младежи, които желаеха да отидат на континента и да се изучат за лекари и адвокати, и лично се грижеше повечето от тях никога да не напуснат Хаваите, защото, както изтъкваше той: „Тук си имаме прекрасни лекари, на които можем да се доверим, а ако не попречим на азиатците да стават адвокати, само ще си създадем проблеми. Трябва да се прекрати образоването на подобни хора над социалното им равнище“.
	Веднъж през 1934 година, след като Хоксуърт и неговият екип бяха извършили чудеса, за да защитят Хаваите от беснеещата депресия (на островите тя се почувства много по-слабо, отколкото където и да било другаде по света), той с огорчение научи, че група японски работници са подкрепили посещението на профсъюзен деец от Вашингтон, и отказа да се срещне с него. „Очаквах малко уважение заради онова, което направих, за да смекча удара от кризата. Всеки японец, който получава редовно заплатата си, дължи това на мен, а сега искат да разговарям с някакъв профсъюзен функционер“.
	Три пъти отказа да го приеме, но един ден синдикалистът го причака на тротоара и побърза да каже:
	— Господин Хейл, уважавам вашето становище, ала трябва да ви напомня, че съгласно новите закони сте длъжен да разрешавате на профсъюзните деятели да разговарят с хората ви в плантациите.
	— Какво? — смаяно попита Хоксуърт. — Казвате, че…
	— Казах — бавно повтори посетителят, неприятен чужденец — че законът ви задължава да осигурявате достъп на организаторите от профсъюзите до вашите работници на плантациите.
	— Значи правилно съм чул — отвърна Хейл. — За бога, човече! — После потърси спасение в една фраза, която често бе чувал да повтаря Дивия Уип: — Ако видя гърмяща змия да се промъква в някоя от плантациите ми и я застрелям, ще ме смятат за герой. А вие искате от мен доброволно да отворя земите си за профсъюзните деятели. Честно казано, трябва да сте си загубили ума. — Обърна се рязко и си тръгна.
	— Господин Хейл! — извика профсъюзният деец, настигна го и го дръпна за палтото.
	— Не смейте да ме докосвате! — разфуча се Хейл.
	— Извинявам се — разкаяно рече човекът. — Исках само да ви предупредя, че Хаваите не са по-различни от останалата Америка.
	— Явно не познавате Хаваите — отвърна Хейл и продължи по пътя си.
	В строгия, ефикасен маниер, по който ръководеше Форта, се забелязваха само две странности, които можеха да бъдат изтълкувани и като слабости. Когато трябваше да вземе някое особено важно решение, той се затваряше за известно време в кабинета си и започваше да мести насам-натам по полираното бюро един червеникав камък с размерите на голям юмрук. Наблюдението на тайнствените му форми укрепваше неговата интелектуална самоувереност. „Камъкът е на прапрапрабаба му от Мауи — обясняваше секретарят. — Той му е нещо като талисман“ — допълваше той, но не знаеше откъде идва неговата сила, Хейл никога не бе му го казвал. Освен това винаги когато Форта започваше нов строеж, Хейл настояваше да бъдат доведени местните кахуни, за да определят разположението на бъдещата сграда. Веднъж американски архитект го попита:
	— Какво общо може да има с жреците един мъж с диплома от Йейл?
	Хейл отвърна:
	— Ще се изненадате, но в нашите съдилища е забранено да се вземат показания от хаваец, ако в залата присъства човек, известен като кахуна.
	Архитектът попита:
	— Вие едва ли вярвате в подобни глупости?
	Хейл отговори уклончиво:
	— Ами ако бях на мястото на съдията, положително щях да настоявам от съдебната зала да бъде отстранен всеки, известен като кахуна. Те притежават странна сила.
	А що се отнася до Форта, всички спазваха едно неписано правило: той не съществуваше. Това понятие никога не се споменаваше публично. Самият Хейл никога не го изговаряше. То бе табу за пресата и радиото. Постройката, където се събираха влиятелните мъже, си оставаше такава, каквато беше и по времето на Дивия Уип — солидна, непристъпна крепост от червен камък, с проста медна табелка, на която се четеше: ХОКСУЪРТ И ХЕЙЛ, КОРАБОВЛАДЕЛЦИ И ТЪРГОВСКИ ПОСРЕДНИЦИ.

	* * *

	В далечната 1880 година, когато китайската амбулантна търговка Нюк Цин реши да изучи петимата си синове и да изпрати единия от тях чак в Мичиган, за да вземе диплома за адвокат, Хонолулу бе поразен от нейната упоритост и възхитен от начина, по който тя накара четирите си деца да издържат петото на континента. Но всеотдайността на японските семейства към учението, на която предстоеше да станат свидетели Хаваите, щеше да затъмни всичко, постигнато от китайците, да го направи бледо и неубедително. Например безпаричният чистач на клозети Камеджиро Сакагава бе твърдо решен всяко от петте му деца да получи — ни повече, ни по-малко — пълно образование: дванадесет години в държавното училище, четири в местния университет и три години специализация на континента. За всяка друга страна на света подобна амбиция би била лудост, но за чест и слава на Америка, и по-специално на онази част от нея, която се наричаше Хаваи, там мечтата на клозеточистача бе напълно осъществима, при положение че семейството му има куража да я преследва докрай.
	Всяка сутрин петте деца на Сакагава потегляха от дома си в Какаако за училище. Чисти и спретнати, с черни коси, подстригани на права линия над очите, с безупречно бели зъби, те вървяха, нетърпеливо устремени, и измитите им до блясък лица грееха на слънцето, защото за тях училището бе най-голямото приключение на света. Уроците не им се удаваха леко — преподаваха се на чужд език, на английски. Майка им не знаеше почти нито дума от него, а баща им говореше само пиджин.
	Но въпреки трудностите петимата Сакагава се представяха блестящо и дори учителите, първоначално може би враждебно настроени към японците, обикнаха тези изключителни деца. Реико чан даваше пример на братята си. През първите шест години тя неизменно бе отличничката на класа и когато се налагаше преподавателите да излязат от час, за да говорят с директора, преспокойно поверяваха учениците си на това възхитително момиченце с изящно дръпнати очи и гладка кожа. Реико чан бе призвана да бъде любимка на учителите и още от малка реши, че когато завърши университета, и тя ще стане учителка.
	Момчетата бяха по-буйни и никой нормален учител не би им поверил класа си. Те бяха специалисти в по-грубите игри. Както гласеше древното правило, всички, дошли на Хаваите, се променяха и четирите момчета на Сакагава явно щяха да станат по-високи от баща си, щяха да имат по-хубави зъби, по-широки рамене и по-прави крака. Хвърляха като американци и улучваха наредените на оградата бутилки с изненадваща точност, но в познанията по английски език чувствително отстъпваха на сестра си, факт, с който те се гордееха, защото в държавните училища на Хонолулу всеки, говорещ прекалено правилно, биваше критикуван и дори измъчван от съучениците си. За да бъдеш приет, трябваше да говориш като полуидиот, а момчетата Сакагава държаха преди всичко да бъдат приети.
	Успехът на тези япончета в американското училище бе толкова по-забележителен, като се има предвид, че след часовете, когато хаолските деца тичаха вкъщи да играят, петимата Сакагава се строяваха и се отправяха към шинтоисткия храм, където човекът, който в неделя биваше свещенослужител, се появяваше в черно учителско кимоно и водеше японското училище. Той беше суров възпитател, склонен да бие децата. Гордееше се с това, че не говори „развращаващия английски“, съвсем наскоро бе дошъл от Токио и тиранизираше учениците, растящи в една чужда страна.
	— Как ще станете почтени японци с чувство за собствено достойнство — ругаеше ги той — след като не желаете да се научите дори да седите прилично със скръстени крака? Сакагава Горо! — И тежката тояга се стоварваше жестоко върху гърба на момчето. — Стой мирен! Няма ли да те е срам, когато се върнеш в Япония и отидеш на гости, постоянно да шаваш? — Туп, редяха се ударите, туп, туп и пак туп.
	Свещенослужителят се отнасяше с презрение към всичко американско и внушаваше на възпитаниците си, че са в тази чужда страна само за няколко години, докато започне истинският им живот. Когато говореше за Япония, очите му се замъгляваха и гласът му зазвучаваше поетично:
	— Земя, създадена от самите безсмъртни богове! — уверяваше ги той. — В Япония няма хулигани, както тук. В Япония децата се отнасят с уважение към родителите си. В Япония всеки човек знае мястото си и всички се прекланят пред императора. Никой не може да предскаже какви невероятни неща ще постигне Япония някой ден.
	Той преподаваше от същите учебници, които се използваха в Токио, наблягаше на същите ценности и прилагаше същата сурова дисциплина. Всеки ден в продължение на три часа, докато другите деца лудуваха на слънце, малките Сакагава седяха върху болезнено подвитите си крака пред свещенослужителя и получаваха онова, което той наричаше истинско образование.
	Имаше много протести срещу, както им викаха, японоезичните училища. Без всякакво съмнение свещенослужителите преподаваха антиамерикански, шинтоистки, националистически материал. Но в онези години нито едно дете, посещавало тези уроци, нямаше неприятности с полицията. Сред японците нямаше престъпност. Родителите се слушаха, учителите се уважаваха. В японските училища се втълпяваха суровата нравственост и гражданската отговорност, така характерни за общността на възрастните японци, усвоили ги на свой ред главно от подобни строги уроци в късните следобеди. Колкото и да бе странно, след години никое от децата не си спомняше много от патриотарските глупости, преподавани им от свещенослужителите, малцина пожелаваха да се върнат в Япония, но всички се научаваха да уважават установените порядки. Като че големите свободи, на които се радваха през първата половина от деня в американското училище, ги предпазваха от националистическия буламач на следобедите, така че повечето япончета, включително и потомците на Сакагава, възприемаха най-доброто от двете училища и оставаха незасегнати от най-лошото.
	Всъщност през тези години те получаваха истинското си възпитание вкъщи. В своята барачка в Какаако, която би се препълнила и от тричленно семейство, майка им налагаше строгите правила на чистотата, които бе усвоила като дете. Нищо не се оставяше на пода. Нямаше неизмита чиния. С пръчиците за хранене се боравеше така, че от тях не падаше никаква храна. Дрехите се сгъваха спретнато и се прибираха, а дете, което не се къпеше от главата до петите поне веднъж на ден, се смяташе за безнадежден варварин, също като китайците. Влиянието на баща им не бе така очебийно. Той виждаше света ясно разграничен на добро и зло и никога не се колебаеше дълго, преди да реши към коя половина да отнесе дадено действие. Добро беше да почиташ страната си, да загинеш геройски, да се вслушваш в онова, което казват по-висшестоящите от теб, добро беше да имаш образование. Животът му се ръководеше от най-строги норми, според които беше лошо да крадеш, да играеш комар, да отговаряш троснато и да късаш дрехите си. Той бе привърженик на суровата дисциплина, но рядко удряше децата си, разчитайки повече на силата на своя характер. Обичаше ги, сякаш те бяха тайнствени ангели, слезли да поживеят за малко с него. Понякога се случваше в жалката им барачка да няма храна, но любов никога не липсваше.
	Децата се забавляваха с глупави шеги, непонятни за родителите им. Реико чан знаеше куп смешки, които братята й посрещаха с радостни възгласи, колкото и често да ги повтаряше. „Какво казала шапката на закачалката? Аз ще вървя начело, пък ти си стой тук!“ — тази довеждаше момчетата до истеричен смях най-малко шест пъти седмично. „Какво казал килимът на пода? Не мърдай, покрит си*!“ „Какво казал големият пръст на крака на малкия? Не се обръщай, по петите ни върви пета!“
	[* Игра на думи: covered (англ.) — покрит и взет на мушка. — Б.пр.]
	Момчетата играеха на по-груби игри, включително и на една, при която Горо хващаше някой от братята си за ухото и го питаше мило: „Трябва ли ти още това ухо?“. Ако момчето отговореше „не“, Горо се преструваше, че го откъсва. Ако отговорът беше „да“, го дръпваше силно и викаше: „Тогава ще ти го направя по-дълго“. Обикновено се стигаше до сбиване, което напълно отговаряше на неговите намерения.
	Но по два основни въпроса децата на Сакагава не търпяха никакви шеги. На никого не бе позволено да ги нарича „джапанки“. За японците тази дума бе толкова обидна, че просто не можеше да бъде търпяна — по цяла Америка тя се използваше в заглавия и карикатури като нарицателно за подли и зли човечета с щръкнали напред зъби. Никой хаол не бе в състояние да разбере страстта, с която японците се бореха против употребата й.
	Също така не разрешаваха да ги наричат и „дръпнати очи“. Възражението им бе: „Очите ни не са дръпнати! Само изглеждат така, защото нямаме гънка над клепачите“. Но тук, разбира се, те не бяха прави. Очичките на Реико чан бяха очарователно полегати, при носа разположени ниско и закачливо наклонени нагоре. Именно тя донесе вкъщи една от най-веселите им игри. Слагаше два пръста в ъгълчетата на хубавите си очи, буташе ги нагоре и казваше: „Майка ми е японка“. После ги дръпваше силно надолу и припяваше: „А баща ми е китаец“. След това преместваше показалците до средата на веждите, поставяше палците отдолу, разтваряше широко очите и викаше: „Но аз съм стопроцентова американка“.
	Когато за пръв път видя този трик, Камеджиро смъмри дъщеря си и й напомни: „Най-голямата гордост в живота ти е, че си японка. Никога не се шегувай с това“. Ала същевременно той смътно съзнаваше, че с раждането на децата семейството му се бе заплело в противоречиви и взаимно изключващи се ценности: пращаше потомците си в американско училище, за да преуспеят при американския начин на живот, но ги държеше и в японското, та да бъдат подготвени за евентуалното си връщане в Япония. Децата чувстваха тази раздвоеност и един ден след американското училище Горо не отиде в японското, а направо се прибра вкъщи, където Камеджиро го посрещна с въпроса:
	— Защо си тук?
	— Повече няма да ходя в японското училище.
	Камеджиро възпря гнева си и търпеливо попита:
	— Защо?
	— Не искам да бъда японец. Искам да съм американец.
	Известно време Камеджиро държа ръцете си опънати до тялото, налагайки си самодисциплина, но не се стърпя дълго. Внезапно сграбчи най-големия си син, вдигна го във въздуха, пъхна го под мишница и разярен хукна с него към храма, където се поклони церемониално на свещенослужителя, все още държейки момчето, а сетне го запрати сред учениците.
	— Той каза, че не искал да бъде японец! — изломоти разгневеният баща, поклони се отново и си тръгна.
	Високият свещенослужител бавно се надигна и посегна към тоягата. Тихо приближи с босите си нозе до мястото на рогозката, където лежеше Горо, и започна безмилостно да млати момчето. Когато свърши, тържествено се върна на своя подиум, седна с педантично точни движения и извика с разтреперан глас:
	— Сакагава Горо, кои са първите закони на живота?
	— Любов към отечеството. Любов към императора. Уважение към родителите.
	Японските деца се чувстваха непрекъснато теглени в противоположни посоки, дори по отношение на имената си. В американското училище наричаха момчето Горо Сакагава, в японското — Сакагава Горо. След боя то изчака удобен момент и пошушна на брат си Тадао:
	— Никога няма да се върна в Япония.
	— Кой говори? — остро кресна учителят.
	— Аз — отвърна Горо. За него бе немислимо да излъже.
	— Какво каза?
	— Казах, че когато порасна, няма да се върна в Япония.
	Със злокобен вид свещенослужителят грабна отново тоягата и този път го би по-дълго и по-жестоко. Накрая попита:
	— Сега ще се върнеш ли в Япония?
	— Не — упорито отговори Горо.
	Вечерта учителят каза на Камеджиро:
	— В японското училище не ни трябва такова момче. Не е достатъчно искрен.
	— В понеделник той ще се върне — рече покорно Камеджиро, покланяйки се пред духовния си наставник. — Повярвайте ми, сенсей, ще се върне.
	Това беше в сряда вечерта и когато покритият със синини Горо тръгна да си ляга, баща му го хвана за ръката и рече тихо:
	— А, не! Тази нощ няма да спиш.
	— Но утре трябва да ходя на училище — примоли се Горо.
	— Не. За теб няма повече училище. От тази нощ започваш да работиш с мен.
	Камеджиро накара момчето да облече топли дрехи и го взе на своите обиколки за изпразване на клозетите. Горо бе ужасен от работата на баща си, от нейната унизителност, от подигравките на бродещите по улиците закъснели пияници, от вонята. Но кривокракият дребен Камеджиро не казваше нищо. Мъкнеше със себе си своя син и вършеше, каквото имаше да върши. На разсъмване двамата нощни скитници взеха топла баня и когато другите деца тръгнаха за училище, седнаха да закусват.
	В четвъртък, петък и събота през нощта младият Горо продължи да чисти клозети, докато не започна да му се гади толкова много, че го беше страх дори да върви редом с решителния си баща. Призори в неделя, когато яркото тропическо слънце се показа над Диамантената глава, Камеджиро се обърна към сина си:
	— Така са принудени да работят хората, които нямат образование. Готов ли си да се извиниш на свещенослужителя?
	— Да.
	— И да полагаш старание… и в двете училища?
	— Да.
	В понеделник следобед Камеджиро заведе Горо обратно в храма и стоеше на прага, когато синът му обяви пред класа:
	— Извинявам се пред цяла Япония за онова, което казах миналата сряда. Извинявам се пред вас, сенсей, за лошото си поведение. Извинявам се пред тебе, татко, задето бях такъв неблагодарен син.
	— Сега готов ли си да се върнеш в Япония? — попита свещенослужителят.
	— Да, сенсей.
	— Сядай тогава и да продължаваме с уроците.
	След тази случка между децата на Сакагава нямаше повече никакви прояви на непослушание.


	Но едно нещо от възпитанието им Камеджиро не можеше да повери никому. Когато извеждаше семейството си на разходка из Какаако, той постоянно беше нащрек, от време на време стискаше лявата си китка с дясната ръка и тогава децата му разбираха.
	— Този от тях ли е? — шепнеха момчетата.
	— От тях е — отвръщаше с дрезгав, изпълнен със страх глас Камеджиро. По този начин потомците му се учеха да разпознават ета, тези представители на най-долната каста, промъкнали се на Хаваите. Госпожа Сакагава предупреждаваше Реико чан за най-лошата възможна съдба за едно момиче:
	— В Какаако имаше девойка на име Итагаки, която, без да подозира, се омъжи за ета. Семейството й бе опозорено и бе принудено да се премести на друг остров.
	Имаше си начини едно уважаващо себе си семейство да се предпази от ета и Камеджиро често повтаряше на децата си:
	— Когато дойде време да се жените, ще отида при детектива и той ще ми каже, ако кандидатът или кандидатката са ета или пък са от Окинава.
	На Хаваите имаше двама такива детективи и тъй като водеха досиета на всички японски семейства, нямаше много ета и окинавци, които те да не познават. Услугите им бяха скъпи, но с тяхна помощ бъдещите младоженци и младоженки можеха да избягнат срама от един несполучлив брак и затова, общо взето, всички бяха готови да плащат хонорарите им.
	После, когато Реико чан наближи възрастта да бъде преместена в по-горно училище, вниманието на баща й се отклони от ета и се насочи към въпрос от по-непосредствена важност. Белите жители на Хаваите, справедливо разтревожени от ужасния английски, който се говореше в училищата, се обединиха и поискаха на всеки остров да има поне по едно, където всички деца да говорят приемлив английски. В резултат на това се появиха така наречените образцови англоезични училища. За да постъпи в тях, детето трябваше да положи устен изпит и да докаже, че не е повлияно от жаргона на простолюдието и следователно няма да го предаде на съучениците си, които след това обикновено кандидатстваха в някой от университетите на континента.
	Основната концепция на образцовите английски училища беше похвална, защото в другите като че изобщо нямаше изисквания и дори учителите понякога преподаваха на жаргон. Но начинът, по който се подбираха учениците, бе между най-срамните мошеничества, разрешавани някога на островите. Плантаторите бързо дадоха да се разбере, че няма да гледат с добро око на учители, които приемат в предпочитаните училища прекалено много деца от азиатски произход. Така те автоматично се превърнаха в скъпи частни гимназии с първокласно оборудване, плащано с парите на всички данъкоплатци, но ползвано предимно от децата на хаолите. Никак не бе трудно да се наложи тази дискриминация, защото учителите, които провеждаха разговорите с бъдещите ученици, биваха окуражавани да отхвърлят всяко дете, което покажеше дори най-слаб акцент или употребеше неправилно и една-единствена дума. Така всичко се превръщаше в жалък фарс: учителите, които знаеха, че са под наблюдението на земевладелците, изпитваха японските и филипински деца, определяйки грешките им още преди да е започнало събеседването. Разбира се, биваха приемани и неколцина синове на китайски или японски лекари и адвокати, за да не е така възмутителна злоупотребата с парите на данъкоплатците, но, общо взето, образцовите англоезични училища се превърнаха в още едно средство азиатците да бъдат държани на плантациите, където, по мнението на хаолите, им бе мястото. Хоксуърт Хейл, в качеството си на член на Комитета по образованието, подкрепил създаването на тези училища, бе формулирал това по следния начин:
	— Не бива да даваме на земеделските работници образование, надвишаващо тяхното равнище.
	Образцовото англоезично училище в Хонолулу се казваше „Джеферсън“, превъзходно учебно заведение с чудесни игрища, лаборатории и преподаватели. Бащите като Камеджиро Сакагава проследиха с истинско безпокойство резултатите от първите приемни изпити. Не бяха приети почти никакви япончета и Камеджиро рече:
	— Виждате ли? Вие, мързеливи деца, дето не искате да учите! Никой от приятелите ви не влезе в хубавото училище. Но вие ще влезете, защото отсега нататък ще учите двойно повече, отколкото досега.
	Той изработи една простичка програма, съгласно която петте му деца всяка неделя посещаваха две различни християнски черкви, за да слушат добрия английски на проповедниците. Камеджиро и челядта му можеха да бъдат видени на всяка безплатна сказка. Той не разбираше онова, което се говореше, но след като прибереше малките ученици вкъщи, ги слагаше да седнат в кръг и ги караше да повтарят казаното отново и отново, с интонацията на оратора. Не след дълго Реико чан и Горо владееха английския до съвършенство.
	Децата на Сакагава вече бяха стигнали до връхната точка на образователното си раздвоение. В американското училище им втълпяваха, че всички хора са създадени равни, но баща им продължаваше да им показва кой е ета и кой е окинавец. В японското училище им преподаваха на официалния японски и ги биеха, когато правеха грешки, ала нощем те се упражняваха взаимно да говорят правилен английски. Родителите им разбираха слабо този език, но настояваха децата да разговарят помежду си на него. Това бе побъркан, противоречив свят, ала те си имаха едно спасително убежище: съберяха ли се с други деца като тях самите, говореха само на неподвластния на никакви правила волен пиджин, чиито срички се сливаха в ухото като разбиващи се в брега вълни.
	Когато Реико чан стана дългокрако дванадесетгодишно девойче с блестящи очи, тя бе готова да се яви на своя най-важен от всичко устен изпит, за да бъде допусната между привилегированите в „Джеферсън“. Родителите й я измиха необикновено грижливо, облякоха я в бяла престилка с волани и лъснаха обувките й. Камеджиро искаше да отиде с нея, тя го помоли да не го прави, но като стигна в училището, разбра, че изискванията са той да я придружава. Върна се тичешком да го вземе и щом видя как се е загряла от бързането, майка й я изкъпа още веднъж. Сетне, хванала неспокойната ръка на баща си, тя отново се отправи към училището, където една учителка пое свидетелството й от първоначалното училище и зачете наум: „Реико Сакагава. Минава с 6. Поведение 6. Познаване на американските обичаи 6. Английски език 6“. Учителката се усмихна одобрително и предаде свидетелството на останалите две членки на комисията, но едната от тях държеше до лакътя си друго свидетелство за момичето Сакагава и в него бе казано ясно: „Баща — чистач на клозети“.
	— Как прекарваш времето си това лято? — попита първата учителка.
	Реико чан отговори със сладък, ясен глас, внимавайки за всяка сричка:
	— Помагам на мама в прането. В неделя ходя на църква. И когато излизаме на излет, помагам на братята си да се облекат.
	Трите учителки бяха впечатлени от прецизния говор на момиченцето. Очевидно мястото му бе в най-доброто училище, което общината можеше да предложи, и първата вече се готвеше да отбележи в официалния протокол „Издържала“, когато третата й пошушна:
	— Видя ли това? Баща й?
	Изобличителният документ мина от ръка в ръка и учителките кимнаха. „Скъсана“, написа първата. После се усмихна любезно на Реико чан и обясни:
	— Няма да те приемем в „Джеферсън“, мила. Намираме, че говориш малко бавно… сякаш си го наизустила.
	Не последва никакво възражение. Камеджиро и блестящата му дъщеря бяха изведени навън и под лятното слънце бащата попита на японски:
	— Влезе ли?
	— Не — отвърна тя, полагайки отчаяни усилия да не се разплаче.
	— Защо? — с тиха болка изрече бащата.
	— Казаха, че говоря много бавно — обясни му тя.
	Камеджиро се разплака, не и Реико чан. Той гледаше хубавото училище, красивия парк и си даваше сметка от какво голямо предимство се бе лишило семейството му.
	— Защо, защо? — отчаяно повтаряше той. — Вкъщи приказваш като картечница! Защо днес говори бавно?
	— Защото исках много да внимавам.
	Камеджиро имаше чувството, че дъщеря му е изневерила на семейството чрез някаква съзнателна грешка, и го обхвана гняв. Вдигна ръка да я накаже, но видя готовите да бликнат от очите й сълзи и вместо да я набие, каквито бяха намеренията му, се отпусна на едно коляно и я прегърна.
	— Не се тревожи — рече той. — Горо ще влезе. Може би така е дори по-добре, защото той е момче. — После хвана нежно дъщеря си за ръка и каза: — Трябва да побързаме.
	Събитието, за което се бе разбързал, показваше колко силно е объркан, понеже след като бе опитал да помогне с всичките си молитви Реико чан да влезе в „Джеферсън“ и да стане още повече американка, сега я караше да тича към къщи и бързо да облече кимоното, за да демонстрира заедно с братята си своята вечна принадлежност към Япония. Бе рожденият ден на императора и неговите поданици се събираха в японското училище. С влизането на всяко семейство родителите се покланяха пред портрета на августейшата особа почти до земята, после отвеждаха децата си до определеното им място на рогозката, където те сядаха с подвити крака. В единадесет се появи учителят с мъртвешки бледо лице — толкова тежка бе неговата отговорност през този ден. Един бивш офицер от армията се изправи и обясни:
	— Ако днес в Япония някой учител произнесе неправилно дори една-единствена дума или само се запъне, докато чете императорския указ, от него се иска да си направи харакири. Нека изслушаме внимателно безсмъртните думи на императора за това, какъв трябва да бъде добрият японец.
	Учителят започна да чете мъчително бавно. Ролята на императорския рескрипт в живота на японците бе нещо напълно непознато за западните страни. Началото бе поставено през 1890 година с обикновено съобщение за бъдещата образователна политика, но ясните формулировки за правата и задълженията на поданиците допаднаха толкова много на нацията, че рескриптите бяха обявени за безсмъртни. Децата и войниците бяха задължени да ги учат наизуст и да живеят съобразно предписанията им. Те внушаваха любов към отечеството, пълно подчинение на божествената императорска воля и покорство пред всяка власт. На хубав език в тях се развиваше една изумителна теория за живота, смиреното придържане към която превърна Япония в мощна държава.
	Когато учителят свърши със своята сковаваща го от ужас задача, на челото му бяха избили огромни капки пот, но слушателите му бяха заредени с нова всеотдайност към Япония, готови да пожертват живота си по команда на императора.
	Офицерът от армията стана и призова:
	— Да си спомним Япония! — И всички се поклониха, отправили мислите си към далечната, красива и мила на сърцето страна.
	После тълпата се изля навън, където бе приготвена арена и чакаха двама гостуващи от Япония огромни мъже, разсъблечени, само с по една превръзка около бедрата. Свещенослужителят изрече молитва, всеки от двамата застана в своя ъгъл на арената, загреба пълни шепи сол и я пръсна върху тепиха, където щяха да се борят. Камеджиро пошушна на своите момчета, които следяха събитието с огромен интерес:
	— Не е зле хаолите, дето разправят, че японците били дребосъци, да видят тези мъже!
	Подготовката продължи мъчително бавно цели четиридесет минути, а сетне двамата гиганти се нахвърлиха светкавично един срещу друг, пъшкаха и се бутаха, докато единият не изтласка другия зад чертата. Японците зааплодираха и избухнаха в гръмък смях, когато, разсъблечени почти до голо, да премерят сили излязоха двама от собствените им тлъстаци, работници от плантациите.
	Следобед пристигнаха с черна кола служителите от консулството и съобщиха на присъстващите:
	— В Азия назряват сериозни събития. Вечната заплаха от Китай отново надвисва над нас и ние не знаем какви страховити мерки ще бъде принуден да вземе нашият августейши император. Нека в този тържествен ден отново обречем живота си на страната, която обичаме. — Зловещите събития, застрашаващи отечеството, далеч не се изчерпваха само с това, но никой не бе много наясно в какво се състоят те. Все пак бе пусната подписка, за да бъде подпомогнат императорът в този труден час, и семейство Сакагава даде парите, събирани за нова рокля на Реико чан. На нея й бе разрешено да пусне монетите в сандъчето и тя го стори, тръпнеща от любов към Япония.
	Сетне празнуващите се преместиха в кварталната градинка на Какаако и там, под едно баняново дърво, бе изпълнен древният ритуален японски танц с фенери. Децата вземаха важно участие в него, промушваха се с бавни стъпки навътре и навън, а пъстрите им кимона се развяваха на лекия вечерен бриз. Като гледаха как грациозно изпълнява фигурите нежната Реико чан, група възрастни жени, учили ритуалните танци в селца на хиляди километри от Хаваите, почувстваха, че очите им се изпълват със сълзи. Една старица рече:
	— Питам се, дали тя знае колко е хубава? Такава безупречна кожа, а и очите й са толкова японски!
	Камеджиро, който дочу тези похвални думи, се изчерви и каза:
	— Ние така възпитаваме Реико чан, че като се върне в Япония, да бъде призната за добра японка.
	— Тя вече е такава — одобрително рече жената.
	Когато празненствата по случай рождения ден на императора приключиха, предишното объркване обзе с нова сила Камеджиро и той на един дъх предупреди синовете си:
	— Този свещен ден трябва да ви напомня колко е важно семейството ни да се върне отново в Япония! — И: — Момчета, видяхте, че Реико чан пропусна възможността да влезе в „Джеферсън“. Вие не бива да я пропускате!
	И къщурката на Сакагава се превърна в класна стая, в която всичките деца работеха над своя английски.
	„Джеферсън“ демонстрира успехи още от първата година. С по-добрите си учители и оборудване училището обещаваше да подготвя възпитаници, които владеят английски език и с положителност ще направят отлично впечатление в университетите на континента. Някои от плантаторите започнаха да се питат дали пък образцовите англоезични училища не са прекалено добри. Хоксуърт Хейл отбеляза:
	— Ами че в „Джеферсън“ се получава почти толкова солидно образование, колкото и в Пунахоу. Никое издържано от бюджета училище не бива да е толкова добро.
	Но имаше и възражения от по-сериозно естество, защото в работническите среди започваха да разбират, че колкото и правилно да говорят английски, техните деца няма да бъдат допуснати в добрите училища, и някои радикално настроени профсъюзни деятели надигнаха глас:
	— Ние плащаме данъците, от които се издържат тези образцови училища, за да получават в тях образованието си онези, дето нямат нужда от това. Те трябва да бъдат посещавани от нашите деца, за да се намалят разликите между прослойките в обществото.
	Понякога вечер, докато слушаше как Реико чан упражнява братята си по английски, Камеджиро си мислеше: „На Хаваите всички други са по-добре от японците. Ето например проклетите Кий! Те имат големи магазини, а синовете им учат в Пунахоу. Когато китайците са дошли на островите, всичко е било по-лесно“.
	Вече бе ред на Горо да опита щастието си в „Джеферсън“ и също като сестра си той се яви пред комисия от три учителки. Също като нея представи отлично свидетелство: „Минава с 6. Поведение 6. Познаване на американските обичаи 6. Английски 6. Момчето показва необикновени способности по история“. Изпитът започна и той разказа за Гражданската война на прекрасен английски.
	Вече изглеждаше, че ще трябва да го приемат, и тогава една от учителките приложи способа, който бе давал добри резултати при проверката на истинските познания на не едно дете. Тя бавно вдигна къс хартия и го скъса на две.
	— Какво направих с хартията? — попита.
	— Съдрахте я — веднага отговори Горо.
	Учителката отново скъса хартията и попита:
	— А сега какво направих с нея?
	— Пак я съдрахте — рече Горо.
	— Съжаляваме — обяви председателката. — Тя скъса хартията. Думата е „скъсвам“. — И Горо не бе приет.
	Когато баща му чу новината, попита глухо:
	— Я повтори, каква беше думата?
	— Аз казах „съдирам“, а трябваше да кажа „скъсвам“.
	— Съдирам! — с болка извика Камеджиро. — Съдирам!
	Самият той не знаеше думата, но бе разгневен, че синът му я е използвал неправилно. Започна да го пердаши по гърба и се развика:
	— Колко пъти съм ти повтарял да не казваш „съдирам“? Глупаво, глупаво момче! — И продължи да налага сина си, без да разбира, че ако не беше думата „съдирам“, щеше да е някоя друга, защото в „Джеферсън“ нямаше място за децата на японец, който изпразва хорските клозети.

	* * *

	През 1936 година Камеджиро Сакагава бе изправен пред изключително трудно решение, защото стана ясно, че великите му планове да изучи петте си деца от детската градина до университета са неосъществими. Отруденото семейство просто не разполагаше с необходимите пари, за да продължат нататък. Налагаше се поне някои от децата да напуснат училище и да започнат работа. Разговорите за възможностите, които им оставаха, държаха семейството будно много нощи.
	Вината не бе у Камеджиро. Той би успял да издържа четирите момчета в училище и същевременно да разреши на Реико чан да постъпи в университета, само че новините от Китай ставаха все по-лоши. Отново и отново ту свещенослужителят, ту чиновниците от консулството съобщаваха на японската общност, че императорът е изправен пред най-тежката криза в историята на страната.
	— Този свят човек — напомняше свещенослужителят — вечер си ляга с бремето на цяла Япония върху плещите. Най-малкото, което можете да направите, е да подкрепите нашите войски в техния победоносен марш през Китай.
	Армията вечно бе на прага на победата и японските кинопрегледи наистина показваха всяка седмица завладяването на някоя нова провинция, но въоръжените сили на императора като че ли не стигаха доникъде. През август същата година един служител от консулството заяви без заобикалки:
	— Искам от островите да бъдат изпратени за спасяването на японската армия петдесет хиляди долара.
	Семейство Сакагава даде седемдесет и същата вечер се събра на съвет.
	— Реико чан не може да учи в университет — каза направо Камеджиро.
	Умното момиче, председателка на девическия клуб в „Маккинли“ и отлична ученичка, седеше скромно с ръце в скута. Като добра японска дъщеря не пророни нито дума, но затова пък Горо възропта:
	— Тя знае повече от всички нас. Трябва да постъпи в университета. После може да стане учителка и да помага и на нас.
	— Момичетата се омъжват — спокойно констатира Камеджиро. — Хубавите момичета се омъжват веднага, а образованието и парите отиват на вятъра.
	— Може да обещае да не се омъжва — предложи Горо.
	— Образование трябва да получават момчетата — изтъкна Камеджиро — макар да не разбирам защо ти и Тадао не успяхте да влезете в „Джеферсън“. Глупави ли сте? Защо не се научихте да говорите както трябва английски? — развика се на японски той.
	— Недей така, татко — умолително поде кроткото момиче — нали виждаш, че в добрите училища влизат само синовете на хора, които се харесват на плантаторите!
	Камеджиро се обърна да погледне дъщеря си. Подхвърлената от нея мисъл бе изненадваща и неприятна за него.
	— Вярно ли е това? — попита той.
	— Разбира се, че е вярно — отвърна Реико чан. — Минору и Шигео също няма да влязат.
	— Че какво му е на „Маккинли“? — троснато рече Горо, застъпвайки се за подобното на зайчарник училище, в което ходеха азиатците, португалците и бедните хаоли. То бе удобно и приятно, местният жаргон се използваше арогантно дори в клас. Бяха го завършили много от политическите лидери, но никой от бизнес магнатите на Хаваите. В „Маккинли“ като нищо биха разбили зъбите на дадено момче, задето говори добър английски, но от друга страна, то не бе лишено от възможността да получи добро образование, защото училището разполагаше с всеотдайни преподаватели, които изпитваха голямо задоволство да наблюдават развитието на надарени деца като Горо.
	— Сега няма да говорим за „Маккинли“ — каза на децата си Камеджиро. — Каква работа може да си намери Реико чан, която да ни носи най-много пари?
	— Нека поработи три години, после Тадао и аз ще се хванем на работа, а тя ще продължи в университета — предложи Горо.
	— Не — възрази Камеджиро. — Забелязал съм, че когато момчетата прекъснат учението, никога не продължават. Отсега нататък Реико чан трябва да работи.
	Тихата девойка вече едва сдържаше сълзите си и братята забелязаха как потрепват раменете й. Горо — едро, плещесто момче, по-високо от баща си — се приближи до своята сестра и сложи ръка върху нейната.
	— Татко е прав — каза на английски той. — Ти ще се омъжиш. Хубаво момиче като тебе…
	— Ще говорим на японски! — смъмри го Камеджиро. — Сядай. Казвайте сега — каква работа?
	— Бих могла да стана машинописка — предложи Реико.
	— Нищо не плащат на японските машинописки — възпротиви се Камеджиро.
	— Не може ли да работи при някой лекар? — попита Тадао. Той бе слабо, жилаво момче, по-високо от Горо, но далеч не така мускулесто. — Там плащат добре.
	— Трябва да завърши курсове, а ние нямаме пари — отвърна Камеджиро. Замълча за момент, едва ли не изплашен да каже открито онова, за което мислеше. После преглътна и рече: — Говорих с Ишии сан и той предложи…
	— Моля те, татко! — прекъснаха го момчетата. — Не и Ишии сан! Ако слушаш него…
	— Ишии сан е глупак — разсмя се Реико. — Всички го знаят.
	— Нашето семейство е задължено на Ишии сан — повиши тон Камеджиро. Той често използваше тази фраза, но никога не обясняваше на децата защо са длъжници на това смешно дребно човече, чиито идеи с всяка изминала година ставаха все по-странни. — Ишии сан твърди, че най-лесният начин една японка да направи пари е… — Той направи драматична пауза.
	— Да краде! — пошегува се на английски Горо. Бащата разбра, че синът му е казал нещо непочтително, но не и точно какво, затова не му обърна внимание.
	— Ишии сан ще ми заеме парите — с нервно вълнение заобяснява Камеджиро — и аз ще отворя малка бръснарница на Хоутел стрийт, където са моряците. И всичките столове ще се обслужват от момичета бръснарки.
	Бавно, сякаш обхванати от непонятен ужас, четирите момчета се обърнаха да погледнат хубавата си сестра. Тя седеше отстрани и наблюдаваше как майка й чисти ориз. Макар да продължаваше да мълчи, видимо побледня, защото разбра, че в най-близкото бъдеще не я очаква нито университет, нито работа като медицинска сестра или машинописка. Щеше да бъде бръснарка. Тя знаеше, че на Хоутел стрийт вече има една бръснарница, обслужвана от жени, че мъжете се тълпят в нея, че собственикът, който и да бе той, печели много пари и момичетата получават бакшиши. „Но кои са тези момичета? — мислеше си Реико. — Те едва ли са завършили и основно училище.“
	— Затова попитах Сакаи сан дали ще разреши на дъщеря си Чизуко да работи за мен — уведоми ги озареният от надежда Камеджиро — и той се съгласи, при положение че я следя отблизо и не й позволявам да се сприятелява с непознати. С нас ще работи и Румико Хасегава, така че ще разполагаме с три стола, аз ще премитам и ще лъскам обувки и би трябвало да печелим доста добре.
	Неочаквано Горо отпусна ръце на масата и се разплака. Когато баща му го попита какво има, шестнадесетгодишното момче промърмори:
	— Реико чан е най-добрата от всички ни.
	— Тогава ще е готова да помогне братята й да получат образование — тихо рече Камеджиро.
	Майката, която приготвяше храната, се обади от своя ъгъл:
	— Всяко японско момиче е длъжно да помага на семейството си. Когато бях млада и аз помагах на моето и така станах по-добра съпруга. Ако Реико чан работи упорито и сама печели, после ще може да оценява парите, които нейният съпруг ще й дава за децата. Това е неин дълг.
	— Но бръснарка! — извика през плач Горо.
	— Като бръснарка ще печели повече пари — отвърна майка му.
	Горо се хвърли към сестра си и я прегърна.
	— Когато стана адвокат и спечеля един милион долара — каза на бърз английски той — всичките ще бъдат твои.
	Сълзите се стичаха по лицето му. След него се разплака и Тадао, който се учеше изключително добре, но не чак толкова, колкото сестра му на същата възраст. Захлипаха и двете по-малки момчета, те също знаеха за силното желание на Реико да стане учителка. Това дойде много на Камеджиро. Вземането на подобно решение бе жестоко изпитание за него и сега той също почувства как по страните му рукват сълзи.
	Само госпожа Сакагава не плачеше.
	— Това е неин дълг — увери тя разкисналите се мъже от семейството, но видя насълзените очи на хубавата си дъщеря и бе принудена да признае, че дългът понякога е непоносимо тежко бреме. Притисна своето дете до гърдите си и зарида.
	Бръснарският салон на Камеджиро Сакагава имаше огромен успех. Той бе открит тъкмо когато американските военни бази на Хаваите започваха да се разрастват, така че матросите от Пърл Харбър и пехотинците от Скоуфийлд Баракс се трупаха на Хоутел стрийт да си правят татуировки при местни художници и да се бръснат в салоните с дамски персонал. Но главната причина за благополучието на Камеджиро бе кристалната красота на трите японки, обслужващи столовете. Те бяха мургави, тъмнокоси млади дами с нежни очи и изглеждаха особено привлекателни в снежнобелите престилки, грижата за чистотата на които за тях бе удоволствие. Мъжете често се отбиваха да се подстрижат още веднъж, само за да погледат момичетата, защото удоволствието бе двойно: да бъдеш обслужен от девойка, която на всичкото отгоре е и японка. Не след дълго редовните клиенти започнаха да молят хубавиците за срещи.
	И тук вече се намесваше Камеджиро. Още от първите дни той бе научил своите бръснарки да бодват с ножиците клиентите, които се опитват да опипват краката им. Също така им бе показал един от най-добрите начини за справяне с настойчив ухажор: да метнеш на лицето му горещ пешкир тъкмо когато прави своето предложение. Подучваше момичетата да обезкуражават упоритите донжуани, като ги резнат лекичко с бръснача, особено по ухото, откъдето тече много кръв. Но този ход понякога даваше обратен резултат, защото момичетата се разкайваха за стореното и отрупваха с внимание наранения клиент, мажеха го със стипца и го питаха с такъв сладък глас „Боли ли?“, че мъжът ставаше още по-настъпателен.
	Всяка вечер в края на работния ден вън на Хоутел стрийт имаше безделници, които чакаха девойките, но Камеджиро строяваше своите бръснарки, отвеждаше ги до дома на момичето Сакаи и гордо крещеше: „Сакаи сан! Ето ти дъщерята, здрава и невредима“. След това продължаваше до къщата на Хасегава и викаше: „Ето ви я Румико, здрава и невредима“. А на прага на собствения си дом неизменно съобщаваше на жена си: „Ето го нашето момиче благополучно пак вкъщи“. Японската общност се възхищаваше от успехите на Камеджиро и всички бяха единодушни, че неговата Реико чан е прекрасна бръснарка.


	Тогава, през 1938-а, последната година на Горо в гимназията „Маккинли“, в семейство Сакагава избухна същинска бомба, случи се толкова неочаквано събитие, че всички притаиха дъх. Един следобед в края на юли в къщата им в Какаако дойдоха трима мъже в сини костюми и попитаха:
	— Госпожо Сакагава, къде е Тадао?
	Йорико говореше малко английски, така че отвърна:
	— Тадао, той не тук.
	— Кога ще се прибере? — попита един от мъжете с колосаните бели яки.
	— Аз не знае.
	— Довечера?
	— Хонтони, хонтони! — закима тя. — Сигурно.
	— Кажете му да чака тук — казаха мъжете.
	Да се бяха усмихнали, както си му е редът, щяха да спестят на семейството неимоверно много тревоги, но не го сториха, защото прегърбената от работа и леко сбръчкана госпожа Сакагава ги изплаши и те я гледаха със същия ужас, с какъвто ги наблюдаваше и тя.
	По време на семейния съвет същата вечер госпожа Сакагава бе в центъра на вниманието. Тя повтори четири пъти своите реплики от зловещата следобедна среща и всички се нахвърлиха върху седемнадесетгодишния Тадао да каже какво престъпление е извършил, защото решиха, че мъжете са били детективи. Никакви други хаоли със сини костюми и бели яки не посещаваха домовете на японците. Постепенно незаподозрените в нищо започнаха да се обединяват срещу първия от синовете в семейство Сакагава, дръзнал да създава неприятности. Страшната, смразяваща кръвта праволинейност на японското семейство влезе в действие и Реико чан извика:
	— Тадао, какво си направил? Аз по цял ден работя и виждам негодниците на Хоутел стрийт. Нима и моят брат е като тях?
	— Тадао — кресна и Камеджиро, удряйки по масата — какво лошо нещо си сторил?
	Тихото високо момче не можеше да отговори, така че се развика и неговият по-як брат:
	— Ти и твоята проклета глупост! Ами ако полицията те арестува? Ще трябва да се простиш с отборите в „Маккинли“. А пък мен ще ме е срам да изляза на игрището. Кажи! Какво си забъркал?
	Невинното и смутено момче се разтрепери пред гнева на своето семейство. Доколкото знаеше, не бе направило нищо лошо, но все пак мъжете бяха идвали. Камеджиро, който бе работил безкрайно упорито, за да бъдат децата му почтени японци, та Хирошима да се гордее с тях, реши, че усилията му са отишли напразно, и застена в шепите си.
	— Никой не може да възпита децата си както трябва — изруга той с трепереща от срам и мъка брадичка.
	На вратата се почука и в ужаса на последната минута членовете на семейство Сакагава се спогледаха.
	— Ти стой тук — прошепна на сина си Камеджиро, избутвайки го на такова място, че мъжете лесно да го хванат. В неговото семейство нямаше да има бягство. Сетне прехапа устни, за да скрие унижението си, и отвори вратата.
	— Господин Сакагава? — попита първият. — Аз съм Хюлет Джандърс, това е Джон Уипъл Хоксуърт, а този господин в черния костюм — непринудено се усмихна той — е Хоксуърт Хейл. Добър вечер. — Тримата водещи бизнесмени на Хаваите влязоха в стаичката, за момент застанаха объркани, а после се разсмяха, защото Реико извика на английски:
	— Момчета, намерете им някакви столове.
	— Няма да е зле — прихна големият Хюлет Джандърс. — Много ви е хубава къщата, господин Сакагава. Вече не се виждат често такива красиви цветя. Сигурно имате разсадник.
	Горо бързо преведе и Камеджиро се поклони.
	— Кажи им, че обичам цветята — рече той. Горо преведе думите му и се извини:
	— Татко се срамува от своя английски.
	— Но ти определено се справяш добре с езика — отвърна Хюлет. — Ти си Горо, предполагам?
	— Да, господине.
	Тримата мъже го загледаха одобрително и накрая Хюлет подхвърли шеговито:
	— Значи ти си младежът, който ни бърка работата.
	Горо се изчерви, а Реико чан ги прекъсна:
	— Ние мислехме, че търсите Тадао. Ето, това е Тадао.
	— Знаем, госпожице Сакагава. Но този тук е младият калпазанин, който ни създава неприятности.
	За миг се възцари напрежение. Никой не знаеше какво да мисли, нито каква посока ще вземе тази странна среща в следващия момент. Мълчанието наруши Хоксуърт Хейл, най-възрастният и най-въздържаният от посетителите, и както винаги се опита да говори по същество.
	— Ние сме неофициален комитет от бивши ученици на Пунахоу. До гуша ни е дошло да гледаме как първокласни спортисти като този Горо прегазват отбора ни. Младежо, ти имаш фантастично бъдеще. Баскетбол, бейзбол и преди всичко футбол. Ако някога ти потрябва помощ, ела да говориш с мен.
	— Значи, не сте дошли да арестувате някого от нас? — попита Реико чан.
	— Мили боже, не! — отвърна Хейл. — Такова впечатление ли сме създали този следобед?
	— Майка ми не разбира… — поде Реико, но облекчението, което изпита, бе така голямо, че не успя да продължи. Сложи ръка на устните си, за да им попречи да треперят, сетне прегърна Тадао.
	— Не, за бога! — продължи Хейл. — Тъкмо напротив, госпожице Сакагава. Всъщност ние сме така възхитени от вашето семейство, че дойдохме тази вечер да предложим на брат ви Тадао пълна стипендия за Пунахоу, защото имаме нужда от халфбек*, който да тича като него.
	[* В ръгбито — играч, разположен непосредствено зад предната линия. — Б.пр.]
	Никой не пророни дума. Възрастните Сакагава, които не разбираха какво става, гледаха Горо в очакване да им преведе, но още преди той да е започнал, големият Хюлет Джандърс стовари ръка на рамото му и рече:
	— Искахме и тебе, Горо, ала решихме, че след като си вече в последния клас, вероятно ще е най-добре да си завършиш в „Маккинли“. Освен това в училището имаме доста добри таклери*. Но трябва да ни обещаеш нещо. Че на мача с Пунахоу няма да отнемаш топката от брат си.
	[* В ръгбито — играч, който спира противниковия нападател, като го събаря или му отнема топката. — Б.пр.]
	— Щом като ще е от „Пунахоу“, ще го разкъсам на парчета — разсмя се Горо.
	— Вече две години ни правиш на нищо — призна Джандърс и приятелски ръгна момчето.
	Най-после се обади и Тадао:
	— Как ще си плащам разноските в Пунахоу? — попита той. — Онези извън таксата за обучението?
	— Там ще учиш две години — заобяснява Хейл. — Няма да харчиш абсолютно нищо за такси и учебници. Веднага можеш да получиш работа в „Хоксуърт и Хейл“ — ще се грижиш за формулярите. И, съвсем неофициално, бихме искали да ти дадем сто долара: двайсет сега, останалите — по-късно, за дрехи и други такива.
	Джон Уипъл Хоксуърт, мъж с остър поглед и бърз ум, добави:
	— Кажи на баща си, че правим това не само защото си многообещаващ като футболист, а и защото знаем, че си добро момче. Ако не беше такъв, нямаше да те допуснем в Пунахоу.
	Хоксуърт Хейл се намеси:
	— Няма да ти бъде много леко, синко. В Пунахоу няма японци. Ще бъдеш единственият и ще се чувстваш самотен.
	Реико чан отговори вместо брат си:
	— Това е най-доброто училище на островите. Ще си струва да изтърпи всичко, за да учи там.
	— И ние смятаме така — рече Хейл и тримата мъже стиснаха ръката на Тадао, новия ученик в Пунахоу.
	Когато те си отидоха, Камеджиро избухна:
	— Какво става? — изрева той на Горо.
	— Тадао е приет в Пунахоу — отвърна момчето.
	— В Пунахоу! — В дома на Сакагава това име се споменаваше рядко. То бе училище, което японците не възприемаха като нещо реално, рай само за хаоли, забранена територия. Логично бе едно японско момче да се стреми към „Джеферсън“, през последните години някои дори успяваха да влязат, но Пунахоу! Камеджиро седна, съвсем объркан. — Кой е подавал документи за Пунахоу? — смотолеви той.
	— Никой. Училището го кани, защото има добри бележки и може да играе футбол.
	— А как ще плаща?
	— Те вече му платиха — обясни Горо, посочвайки парите на Тадао.
	И именно в онзи момент, докато Камеджиро внимателно разглеждаше двадесетте долара, семейство Сакагава като цяло за пръв път честно и открито си даде сметка, че момчетата вероятно няма да се върнат в Япония. Защото си представиха как Тадао посещава Пунахоу, едно от най-известните училища в Америка, общува с най-изисканите хора на островите, завършва и после продължава в колежа и университета. Той щеше да стане лекар или адвокат и да прекара живота си тук, в Америка. В този миг на просветление те отправиха очи към него и го видяха като завинаги изгубен за Япония. Такава бе силата на образованието.


	Тримата бивши възпитаници на елитното училище, които ги посетиха онази вечер, бяха предупредили Тадао, че животът му ще бъде труден, но не бяха определили правилно източника на неговите неприятности. Те не идваха от Пунахоу, където подвизите му във футбола предизвикваха респект, а от Какаако, чиито потънали в дългове жители отдавна се отнасяха с подозрение към момчето заради добрия му английски. Сега то бе открито заклеймено като хаолски подлизурко и през септември, когато се връщаше от футболните тренировки, три пъти го издебваха банди от квартала и му хвърляха солиден бой. „Ще те научим ние как ще се правиш на по-добър от нас!“ — предупреждаваха го те. А след трите тъчдауна* срещу отбор, състоящ се предимно от японци и други, говорещи местния диалект, го биха безмилостно, крещейки: „Проклет предател! За какъв се мислиш, та играеш за «Пунахоу»?“
	[* В ръгбито — докосване на топката в мъртво поле. — Б.пр.]
	Тадао нито веднъж не помоли Горо за помощ. Наказанието на Какаако бе нещо, с което трябваше да се примири. Научи се да крие с ръце лицето си, за да не му счупят зъбите, и бързо усвои изкуството да използва стъпалата и коленете си като поразяващи оръжия. Към средата на октомври нападенията бяха прекратени главно защото отборът на „Маккинли“ имаше добра година и Горо бе една от най-ярките му звезди.
	Тази история с футбола в Хонолулу бе от най-безумните в района на Пасифика. Китайците, японците и филипинците бяха луди по игрите, а пък хаолите като Джандърс, Хоксуърт и Хейл не можеха да забравят славните си дни в Пунахоу, така че островите като цяло бяха пристрастени към спорта и най-сигурният начин да се продава един вестник бе да се разгарят страстите във връзка с футбола или баскетбола. Като нямаше колежи и съответните първенства, върху които да съсредоточи вниманието си, цялото общество се нахвърляше на гимназиите. Радиокоментатори съобщаваха задъхано, че Акаяму Каланианаоле има разтегнато сухожилие на дясното стъпало и в събота няма да е в състояние да играе в „Хюлет Хол“. Вестниците поместваха огромни снимки на свирепо озъбени петнадесетгодишни хлапаци под заглавия от рода на: „Тигърът Чун, готов да разкъса «Пунахоу»“. Юноши, които би трябвало да мислят за себе си като за голобради младоци, срещащи трудности с квадратния корен от десетична дроб, насила биваха карани да се смятат за малки копия на играчите от „Ред Грейндж“ — целият шум, който на континента се вдигаше около зрелите професионални спортисти, на Хаваите бе насочен към гимназистчета с жълто около устата. Вследствие на това година след година избухваха срамни скандали, защото възрастни комарджии подкупваха момчетата да провалят игри. Сетне големите заглавия крещяха, че училищата не калявали достатъчно характерите, и от време на време някое объркано момче наистина биваше хвърляно в затвора за „опорочаване на спортния ни свят“, докато възрастните комарджии, които го бяха хванали в капана си, оставаха ненаказани.
	За нула време тази огромна хавайска щуротия разцъфтя дори по-пищно и от есента на 1938 година, последната, през която Горо Сакагава играеше за „Маккинли“, и първата на брат му Тадао в „Пунахоу“. Като наближи традиционната среща между двете училища в Деня на благодарността, всички местни вестници започнаха да поместват пикантни истории за братята Сакагава. „Мейл“ се сдоби с хубава снимка на баща им Камеджиро, застанал пред своя бръснарски салон с емблемата на „Пунахоу“ в едната ръка и флагчето на „Маккинли“ в другата. „Неутрален!“ — гласеше текстът под нея. Това бе първата снимка на японец, появила се в хонолулски вестник извън спортните страници, ако не се броят тези на престъпниците и на някой служител от консулството.
	В деня на мача имаше две фотографии на по половин страница, едната на Горо, с вид на побеснял булдог, който се готви да разкъса катерица, и друга на Тадао, протегнал ръка да отбие атаката на въображаем противник. „Брат против брата“ — крещеше петсантиметровото заглавие. Мачът бе страхотен и ако не беше изключителната игра на Горо през последните петнадесет секунди, трите мълниеносни тъчдауна на Тадао биха довели „Пунахоу“ до победата. Вечерта, докато вървеше към къщи през Какаако, объркан от рева на огромната тълпа, която го бе аплодирала като звезда на отбора „Пунахоу“, той понесе най-жестокия побой от хулиганите. Когато го оставиха, те предупредиха: „Никога повече да не си посмял да играеш така срещу «Маккинли»!“
	Довлече се до вкъщи с кървящо от три порезни рани лице и търпението на Горо се изчерпи.
	— Знаеш ли кои бяха? — попита той.
	— Да.
	— Да вървим!
	Взеха със себе си шестнадесетгодишния Минору и петнадесетгодишния Шигео. Горо даде на всекиго бейзболна бухалка или прът от ограда и те обикаляха Какаако, докато не се натъкнаха на седмина от бандата.
	— Никаква милост — прошепна Горо и четиримата братя връхлетяха с ужасяваща вещина. На другия ден вестниците нарекоха мача „Триумф на братята Сакагава“ и когато видя заглавията, Горо каза на Тадао:
	— И снощи не се справихме зле.


	Докато братята Сакагава драпаха по описания начин нагоре по стълбата на живота, момчетата от хавайски произход живееха при съвсем различни условия. Когато старият Ейбрахам Хюлет от остров Мауи се ожени повторно за хубава хавайска девойка, той откри, че семейството й притежава около половината от онова, което щеше да се превърне в зона на хотелите в Уайкики. След време всеки акър от земите на Хюлет бе оценен на повече от един милион долара и поради далновидната мисионерска щедрост на стария Ейбрахам всичките му доходи се влагаха в Хюлет Хол, където момчетата и момичетата с хавайска кръв имаха право на безплатно образование. Под ръководството на директорски съвет, обикновено състоящ се изключително от Хейловци, Хюлетовци и Уипъловци, прочутото хавайско училище се превърна в представителна институция. То притежаваше блестящ оркестър, един от най-добрите хорове на островите, грижовни учители и приветливи спални помещения. Всичко беше безплатно и ако някой външен човек, случайно спрял поглед на училището, стигнеше до извода: „Хюлет Хол е спасение за хавайската раса“, това можеше да му бъде простено.
	В действителност фактите говореха едва ли не обратното. Външно Хюлет Хол бе почти самото съвършенство, но в духовно отношение училището бе ограничено от представите на големите семейства, които доминираха в неговия съвет. Те изпращаха своите синове в Пунахоу и Йейл. Нито за момент не се бяха замисляли сериозно, че хавайските момчета притежават същите способности както хаолските и следователно съвсем съзнателно стягаха Хюлет Хол в калъпа на занаятчийското училище. Преизпълнените от любов директори философстваха: „Хавайците са приятна, спокойна раса. Те обичат да пеят и да играят на разни игри. От тях стават превъзходни механици и шофьори. Момичетата им са отлични учителки. Нека ги окуражаваме да вършат тези неща още по-добре“. И хавайците биваха окуражавани от своите приятели.
	Едно време, когато някое талантливо китайско момче попаднеше под крилото на абсурдния Улиасутай Каракорам Блейк, на него всеки ден му се втълпяваше: „Ти си най-прекрасното човешко същество, което съм познавал. Няма нещо, за което да не ти достигат способности“. И тези момчета ставаха лекари, политически лидери и банкери. Когато надарените японски момчета като Горо Сакагава се напъхваха в гимназията „Маккинли“, известна в града като „училището Микадо“, те неизбежно намираха там някоя ентусиазирана учителка, доведена от Канзас или Минесота, която им казваше: „Ти имаш ум, с който можеш да постигнеш всичко. Можеш да пишеш чудесни книги или да станеш велик изследовател в областта на медицината. Ти можеш всичко“. Затова китайските и японските момчета с нокти и зъби си пробиваха път до върховете на някоя професия. Но хавайците не получаваха подобни стимули. Всичко им се даваше безплатно и те биваха поощрявани да стават надеждни механици. А няма такова общество, което да се ръководи от надеждни механици и лоялни учителки.
	Когато през далечната 1907 година доктор Хюлет Уипъл бе избран за член на директорския съвет на Хюлет Хол, той мъжествено се бе борил да съживи учебната програма и да намери енергични учители като стария Каракорам Блейк, но бе спрян от Хейловци и Хюлетовци: „Не бива да образоваме тези мили хавайски деца над техните способности“. Подир тригодишни безплодни усилия доктор Уипъл се оттегли и вечерта, след като подаде оставка, каза на жена си:
	— С любов и пари ние осъждаме тези хора на вечна посредственост. Хюлет Хол е най-лошото нещо, което се е случвало на хавайците, след морбилите и идването на белите.
	И тъй, докато китайци и японци се учеха да управляват обществото, хавайците бяха лишени от тази възможност.

	* * *

	През есента на 1941 година Хонолулу се убеди, че ако не друго, Пунахоу поне може да подготвя образовани млади хора, способни да пишат исторически студии с високи литературни достойнства. Доказателството се появи късно един петъчен следобед, след часовете, под формата на циклостилен памфлет. До вечерта цялата хаолска общност бе научила за него и диапазонът на реакциите бе твърде широк. Кикотеха се дори някои от азиатците, по навик безразлични към литературните постижения.
	Никой не реагира по-бурно от Хоксуърт Хейл, един уравновесен човек: още на четвъртия ред от това съчинение той побесня. Чувстваше, напълно основателно, че е избухнал скандал, налагащ незабавни мерки — извод, в съответствие с който директорите на Пунахоу бяха започнали да действат още преди час. По-късно, докато премисляше случилото се, Хоксуърт си даде сметка, че е трябвало да предугади тези неприятности, защото си припомни твърде загадъчното поведение на сина си Бромли в последно време.
	С помощта на майстор дърводелец, комуто плащаше от собствените си джобни пари, младият Бром бе построил в задния двор чудато съоръжение и когато го питаха какво е това, все повтаряше: „Кошарка за възрастни“. То стоеше без никаква връзка с всичко останало, половин стая без покрив и само с две дървени стени с изрязани в тях четири малки отвора, зад които бяха сковани тесни ниши. Странната постройка имаше дървен под, дълъг метър и петдесет и пет и широк метър и петдесет и три, а стените се крепяха на летви два на четири сантиметра. Хоксуърт забеляза, че по този проект работят доста от приятелите на сина му. Един ден например ниско подстриганият Уипъл Джандърс с новата „Лайка“, купена от семейството му по време на последното пътуване до Германия, бе викнал:
	— Хей, господин Хейл, бихте ли ни помогнали за малко?
	— С какво мога да ви бъда полезен, Уип?
	— Искам да изпробвате тази измишльотина.
	— Само ако ми кажеш какво представлява.
	— Бром го нарича „кошарка за възрастни“ — отвърна Уипъл. — Някаква негова смахната идея.
	— И как да я изпробвам? — попита Хоксуърт.
	— Ще ми се да видя дали възрастен човек може да се побере в някоя от малките ниши.
	— Там вътре ли имаш предвид?
	— Да. Здраво са заковани.
	— Искаш да се напъхам вътре?
	— Ами да. Използвайте стълбата.
	Хоксуърт бе вечно неподготвен за отегчения маниер, по който съвременните деца раздаваха команди на родителите си, и с известни опасения се покатери в чудатия сандък, протегна крака, доколкото бе възможно, и се засмя любезно на младия Уипъл Джандърс.
	— Липсва ми само герданът от стрели — рече той.
	— И така сте на фокус, сър — отвърна Уип и изщрака няколко снимки с лайката. — Много благодаря, господин Хейл.
	Докато четеше възпламеняващия текст, Хоксуърт си спомни тези сцени и трябваше да си признае, че бе пропуснал да забележи предупреждението в тях. Каквото и да ставаше сега, бе отчасти и по негова вина. „Но как да предугади човек какво може да хрумне на децата?“ — изстена той. Творбата започваше така:
C>
	СЕКС НА БОРДА НА БРИГАНТИНАТА
	или
	Не е възможно през цялото време
	да са страдали от морска болест
	или
	За разврата под платната
	Умозрително есе за мисионерите
	от Бромли Уипъл Хейл


	Сред многобройните ми и верни другари в Пунахоу е всепризнато, не, не отстъпвам на никого по своето уважение към мисионерското племе, от което водим потеклото си както аз, така и мнозина от най-близките ми приятели. Пазя като най-скъпи на сърцето си притежания записките, предавани в моето семейство от баща на син, тези безценни свидетелства за изпитанията, през които, водени от своята жажда за спасение на душите чрез добри дела, са минали предците ми, докато заобиколят нос Хорн. Още по-високо ценя кръвта на тези храбри души, която тече в моите вени и прави от мен младежа, който съм днес. Ето защо, когато говоря за някои изследвания от научно естество, които съм извършил благодарение на факта, че съм ученик в уважавано училище, само по себе си носещо донякъде мисионерски дух и разпространяващо само най-чисти знания, аз говоря като един Хейл, един Уипъл, един Бромли и един Хюлет. Всъщност с цялата си скромност — качество, забелязано от приятелите ми — ще си позволя да попитам: кой от моето поколение, шестото, има по-голямо право от мен да се произнася по мисионерските въпроси? И със същата скромност ще трябва да отговоря: никой.
	Откърмен с мисионерската митология, аз винаги съм бил дълбоко впечатляван от няколко аспекта на дългото пътуване от Бостън до Хаваите, предприето от моите предци. Имало е ужасна морска болест, от която почти всички са страдали непрекъснато. Имало е затягащо стомаха заболяване на жлъчката, от което очите са пожълтявали и вървежът е ставал по-бавен, също както при запека в нашия по-малко склонен към евфемизми век. Имало е претъпкани каюти, делени от осем души, докато най-обикновеното приличие е изисквало обитателите да са само двама. Имало е неудобства, породени от липсата на чисто бельо — все същите вонящи дрехи, използвани седмица след седмица — и е тегнела неудържимата скука на живота в непривична обстановка.
	Никой мисионерски потомък не е страдал повече от мен при съпреживяването на тези изпитания. Всъщност в последно време стигнах дори дотам, че възпроизведох действителните условия, при които моите предци са се борили с морето, и в продължение на няколко нощи се опитах да живея така, както трябва да са живели те, стараейки се по този начин да докарам себе си до техните реакции. На първите снимки, приложени към това есе, ще видите как реагирах аз на трудностите, понасяни от моите деди.
C$
	Хоксуърт Хейл плахо обърна страницата и установи, че лайката на Уипъл Джандърс бе използвана много сполучливо. От нишата с предполагаемата койка надничаше Бромли Хейл със сгърчено в тясното пространство тяло и…
	— Боже Господи! — изпъшка Хоксуърт. — Това не е ли Манди Джандърс? — Той заразглежда следващата снимка, която показваше как мъж и жена спят в тясната ниша, и нямаше никакво съмнение, че онзи, който хъркаше, бе неговият син Бромли Хейл, а до него лежеше хубавата дългокрака Аманда Джандърс, с боне с широка периферия, и в очите й се четеше отвращение.
	— О, Господи, най-добре веднага да се свържа с бащата на Манди — отпаднало промърмори той, но не можеше да се откъсне от есето, точно както и всички останали в Хонолулу, имали щастието да се сдобият с едно от тристате циклостилни копия, придружавани от лъскавите снимки на Уип Джандърс.
C>
	Както ясно се вижда — продължаваше Бромли Хейл — пътуването с бригантините трябва да е било така трудно, както са го описали нашите предци. Но на мен винаги ми се е струвало, не добрите ни деди пазят странно мълчание по един важен въпрос. На бригантините е било истински ад, няма съмнение. Но животът е продължавал. О, да, продължавал е, и още как! Всъщност подпомогнат от превъзходните библиотеки в Хонолулу, аз събрах някои статистически данни за това колко бързо е продължавал животът. Да вземем например бригантината „Тетис“, на която са стигнали до тези гостоприемни брегове някои от моите предци както по бащина, така и по майчина линия. „Тетис“ е потеглила от Бостън на 1 септември 1821 година и е пристигнала в Лахайна на 26 март 1822-ра, след двеста и седем дневно пътуване в бурния океан.
	Като прибавим към тези данни известни факти, изложени в „Ботаника“ 2 по начин, неоставящ възможности за успешно оспорване, всяко дете, което се е родило на единадесетте мисионерски двойки преди 27 май 1822 година, трябва да е било заченато — в свещен брак, разбира се — на сушата в Нова Англия, а всяко, бебе, родено след 21 декември 1822-ра, в същия ред на мисли, ще да е заченато на сушата в Хаваите. Но всяко дете, родило се на същите тези мисионерски семейства между 27 май и 21 декември 1822 година, не е могло да бъде заченато никъде другаде, освен на борда на подмятаната от вълните бригантина „Тетис“. Нека видим какво е станало с обитателите на една от каютите:
T>
	| РОДИТЕЛИ | ДЕЦА | ДАТА НА РАЖДАНЕ |
	| Абнър и Джеруша Хейл | син Михей |1 октомври 1822 г. |
	| Джон и Аманда Уипъл | син Джеймс	| 2 юни 1822 г. |
	| Ейбрахам и Урания Хюлет | син Абнър | 13 август 1822 г. |
	| Иманюъл и Джепта Кигли | дъщеря Люси | 9 юли 1822 г. |
T$
C$
	Осланяйки се на старите документи, Бромли Хейл бе доказал, че през критичния период девет от единадесетте мисионерски двойки от борда на „Тетис“ са се сдобили с потомци. Той бе изследвал по хронологичен ред и останалите вдъхващи уважение мисионерски групи, бе установил датите на заминаването и пристигането им, бе ги сравнил с датите на ражданията и накрая бе в състояние да представи умопомрачително количество статистически материал.
	— Милостиви боже — изстена Хоксуърт — ако момчето изразходваше само половината от тази находчивост за нещо важно… — Но както и останалите от Хонолулу, продължи ядосано да чете.
C>
	Нима тази смайваща плодовитост на борда на бригантините не сочи твърде определено, че в претъпканите каюти трябва да е имало едно допълнително занимание, с което се е запълвало свободното време, занимание, за което от скромност нашите прадеди не са ни разказали? Според мен случаят е тъкмо такъв.
	Аз далеч не се мисля за експерт в това, на което се готвя да спра вниманието ви сега, но от висенето по билярдните зали и от споровете с по-възрастни от мен по мачовете съм с впечатлението, че се смята за доказано: за да оплоди човешкият самец една човешка самка — опазил Бог да опитва триковете си върху някаква друга — се искат средно не едно, а най-малко четири сношения. Както го разбирам аз, това е нормалната практика на човешката раса, независимо че популярните романи и сантименталните филми разчитат на щастливия случай. Следователно е видно, че за деветте забременявания, постигнати на борда на „Тетис“…
C$
	Хоксуърт се свлече на стола си.
	— Това момче има болен мозък — изпъшка той. — Тук вече заприличва досущ на клиничен случай! — И беше прав: младият Бромли бе изфабрикувал всевъзможни смехотворни статистически таблици, които на места бе подкрепил с бомбастична риторика:
C>
	Мисля, че ще ми бъде разрешена привилегията да се съобразя поне с теориите, развивани напоследък от Негово Светейшество във Ватикана, които категорично доказват факта, че за човешките самки съществува период, определян от свещениците като „безопасен“. И макар че когато говоря за интимния живот на група калвинисти, аз, конгрегационалистът, с естествена неохота се позовавам на думите на един католически сановник, и макар да не ми убягва деликатността на ситуацията, все пак…
C$
	Телефонът иззвъня, първият от многото разговори, които щяха да бъдат проведени тази вечер. Беше Хюлет Джандърс и той крещеше:
	— Видя ли проклетата снимка, която проклетият ти син е направил на дъщеря ми…
	— Не си дери гърлото, Хюлет! Току-що получих това ужасно нещо.
	— Прочете ли го вече докрай, Хоксуърт?
	— Не, още съм едва на пета страница.
	— Значи не си стигнал до онова място, където казва… чуй само, Хоксуърт! Той събира общото количество полови актове… Дявол да го вземе, Хоксуърт, какво чудовище си създал?
	По-късно, след десетина подобни прекъсвания, Хоксуърт стигна до първия извод на сина си:
C>
	И така, като имаме предвид всичките тези факти, които аз приемам за статистически неоспорими, установяваме, че бригантината „Тетис“ със сигурност, а вероятно и всички останали мисионерски кораби, не е била място за измъчване на ангели, както са ни учили, а — използвам фразата в буквалния й смисъл — плаващ ад на похотта.
C$
	— Нищо чудно, че ми звънят — изохка Хоксуърт. Но чашата му далеч още не бе преляла, всъщност тя се бе напълнила едва малко над захарта на дъното, защото на следващите страници Бромли навлизаше в същността на своите изследвания и споделяше заключенията си:
C>
	Онова, което винаги е интригувало притежаващите склонност към научно мислене, е теснотията в каютите. Отново и отново срещаме доказателства, че четирима мъже и четири жени, повечето венчани едва седмица преди да се качат на кораба и напълно непознати помежду си, са живели заедно в нещо, за което най-подходящото название би било зайчарник. От неоспорими свидетелства става известно, че са минали месеци, през които нито съпругът, нито съпругата са сваляли дългото си бельо от червен бархет, а ние знаем, че главите на едната двойка са били на по-малко от шестдесет сантиметра от главите на останалите три двойки и само тънка платнена преграда е отделяла семействата едно от друго. При това, както добре се вижда на следващата фотография, мъж със среден ръст не е можел да се опъне в цялата си дължина…
C$
	Измъчен, Хоксуърт Хейл обърна на снимката и страховете му се оправдаха. Мъжът със среден ръст и недвусмислено свити колене беше той, хванат от младия Уип Джандърс и неговата лайка с глупаво изражение на лицето.
	За щастие телефонът иззвъня, преди да бе осъзнал в пълна мяра смешното положение, в което бе изпаднал. Беше директорът на Пунахоу:
	— Предполагам, че си го видял, Хоксуърт.
	— Как е могло да се случи подобно нещо, Лари? — изстена Хейл.
	— Човек никога не може да разбере какво имат в ума си тези дечурлига — призна директорът.
	— И на тебе ли ти се вижда толкова ужасно, колкото на мен? — попита Хоксуърт.
	— Нямах време да преценявам качествата му, Хоксуърт. Без съмнение ти е ясно, че това означава…
	— Той ще трябва да напусне, Лари. Разбирам.
	— Благодаря ти, Хоксуърт. Важното е да влезе в Йейл. Позволих си да изпратя телеграма на моя стар приятел Колинсън от „Дъ Хил“. Има вероятност да го вземат. В миналото съм правил на Колинсън доста услуги.
	— Ти смяташ, че въпреки всичко ще успее да влезе в Йейл?
	— В нашата характеристика няма да очерняме момчето, Хоксуърт. Можеш да бъдеш сигурен.
	— Много съм ти признателен, Лари. Но кажи, това есе не говори ли за болен мозък?
	Последва пауза, а после директорът каза замислено:
	— Според мен на първо време трябва да оставим нещата така. С младите човек никога не знае.
	— Известно ли ти е къде е Бромли?
	— Не, Хоксуърт, нямам представа.


	Разговорът свърши и Хейл остана да седи в сгъстяващия се здрач. Телефонът веднага се обади отново, но той не отговори. Пак някой родител щеше да вдига врява заради онова, което Бромли бе написал за предците им. „Да вървят по дяволите всичките!“ — извика истински объркан Хоксуърт и се загледа как припламват светлините на Хонолулу, това вечерно чудо, което така радваше окото му. Неговото семейство бе докарало електричеството в града, както и много други неща, но сега, понеже един Хейл бе сгазил лука, лешоядите искаха да го разкъсат. И когато звънецът на предната врата настойчиво задрънча, Хоксуърт бе склонен да го остави да си звъни: не желаеше да показва болката си пред тях. Да се заяждат със собствените си отвратителни гарджета!
	Вратата се отвори и весел мъжки глас извика:
	— Хей! Има ли някой тук?
	Хоксуърт чу стъпки да прекосяват предната голяма стая и си помисли в паника: „Сигурно е някой нахален репортер“. Понечи да побегне, но гласът настоя:
	— Ей, господин Хейл, нали сте…
	— Кой сте вие? — попита сковано Хейл и неволно се обърна. Видя безочлив на вид млад човек с панталони от каша и бяло ленено сако. Той носеше под мишница три книги и изглеждаше обезоръжаващо спокоен.
	— Аз съм Ред Кендърдайн, учителят по английски на Бром. — Погледна към един стол и след като Хейл не реагира, попита: — Имате ли нещо против да седна?
	— Не желая да говоря за това нещо, господин Кендърдайн.
	— Видяхте ли се вече с Бром?
	— Не — троснато отвърна Хейл. — Къде е той?
	— Хубаво. Много държах да съм първият, който ще говори с вас, господин Хейл.
	— Защо?
	— Не искам да направите една сериозна грешка, господин Хейл.
	— Какво имате предвид?
	— Най-напред, бихте ли се съгласили да приемете това, което ще ви кажа, като думи на приятел… а не на учител от Пунахоу?
	— Аз дори не ви познавам — рязко каза Хейл. Никога не бе обичал даскалите. За него те бяха лицемерна пасмина.
	— Но Бромли ме познава.
	Хейл погледна подозрително младия човек.
	— Замесен ли сте по някакъв начин…
	— Господин Хейл, дошъл съм тук като приятел, не като заговорник.
	— Извинете ме, Кендърдайн. Бромли говореше за вас добри неща.
	— Много се радвам — хладно отвърна младият учител. — Аз пък съм дошъл да кажа добри неща за него.
	— Вие май сте единственият в Хонолулу…
	— Точно така. Господин Хейл, прочетохте ли есето на Бром?
	— Колкото успях да преглътна.
	— Ако оставим настрана вашата снимка, за която няма извинение, не намирате ли, че есето на вашия син е една великолепна ирония?
	— Ирония ли! Това е чиста и неподправена мръсотия. Помия.
	— Не, господин Хейл, това е първокласна доброжелателна ирония. Бих искал да притежавам таланта, който има вашият син.
	— Вие искате… — изломоти Хоксуърт и зяпна недоверчиво своя посетител. — Говорите като някой от онези елементи, които в този град се опитваме да държим под контрол.
	Кендърдайн изду долна устна, духна в носа си и си позволи да отговори едва след като търпеливо помълча няколко мига. После подаде на господин Хейл трите книги.
	— Това е за вас, сър.
	— За какво са ми? — изръмжа Хоксуърт.
	— Ще ви помогнат да разберете изключително талантливия младеж, който по волята на съдбата ви се пада син — обясни му Кендърдайн.
	— Не съм чувал за тях — изсумтя Хейл, а младият учител леко се ядоса и каза нещо, за което веднага съжали.
	— Така си и мислех, сър. Това са три от най-великите романи на нашето време.
	— О — промърмори Хейл, пропускайки да забележи сарказма. — Е, въпреки това не съм ги чувал. За какво се разказва в тях?
	— Семейни истории, господин Хейл. „Изгубената дама“ е истински шедьовър. Бих искал всички на Хаваите да прочетат „Стариците“ на Гленуей Уескот. Ще разберат доста неща за Хонолулу и Пунахоу. А тази, последната, трябва да бъде прочетена от всеки, който идва от голяма фамилия с много преплитащи се клонове. „Когато свалям мантията си“ от Кейн О’Браян. Разказва се за Ирландия, но е за вас с Бромли, господин Хейл.
	— Знаете ли, Кендърдайн, не ми харесвате. Не ми харесва държането ви и ми се струва, че ако истината можеше да се установи, би се оказало, че Бромли е кривнал от пътя главно под вашето зловредно влияние. Не зная доколко Пунахоу…
	— Господин Хейл, и аз не ви харесвам — рече с равен тон младият учител. — Не мога да харесвам човек, който е прочел едно от най-умните и многообещаващи произведения на ученик в цялата моя практика, без дори да забележи какво е постигнал синът му. Господин Хейл, знаете ли защо на Хаваите е така отвратително скучно, защо тук е такава пустош за човешкия интелект? Защото никой не се замисля за тези острови. Не ви ли озадачава фактът, че жителите на Небраска пишат хубави романи за Небраска, а хората от Мисисипи сътворяват прекрасни неща за Мисисипи? Защо никой никога не пише за Хаваите?
	— Стивънсън е писал — възрази Хейл и добави развеселено: — И Джек Лондон!
	— Абсолютен боклук — презрително изсумтя Кендърдайн.
	— Да не смятате да седите тук и да ми разправяте как учите нашите деца, че Джек Лондон…
	— Какво е написал той за Хаваите? Абсолютен боклук, господин Хейл. Какво е писано от други за Хаваите? Абсолютен боклук, господин Хейл.
	— Кой сте вие, та да съдите онези, които ви превъзхождат?
	— Само констатирам фактите. А най-важният факт е този, че никой не пише за Хаваите, защото големите фамилии като вашата не поощряват своите синове и дъщери да мислят… да чувстват… особено пък да разказват. Тук ви е много добре и не желаете да се задават въпроси.
	— Млади човече, достатъчно ви слушах — рязко го прекъсна Хоксуърт. — Виждам, че сте от онзи тип хора, които са твърде опасни, за да работят с деца. Ето защо като член на директорския съвет на Пунахоу…
	— Ще ме уволните, така ли?
	— Бих изневерил на дълга си, ако постъпя по друг начин, господин Кендърдайн.
	Младият мъж се отпусна безочливо на стола и се загледа в светлините на Пърл Харбър.
	— Аз пък бих изневерил на дълга си като човешко същество, което обича тези острови, господин Хейл, ако пропусна да ви кажа, че колкото до мен, и пет пари не давам какво ще правите и кога ще го правите. Наблюдавах ви как се опитвате да пречите на образованието. Наблюдавах ви как се опитвате да пречите на профсъюзите. Наблюдавах ви как се опитвате да пречите на законодателството. Нищо не можех да сторя срещу тези престъпления против обществото като цяло. Но когато се опитвате да попречите на един доказан талант, вашия собствен син, способен, ако бъде поощрен, да напише книгата, която ще хвърли светлина върху тези острови, тук вече възразявам. Не знаех нищо за необикновеното и прекрасно есе на вашия син, докато не го видях. Късно успях да си набавя екземпляр, но винаги ще го ценя. Когато Бромли стане велик човек, ще го ценя двойно повече. Разпознавам в него някои от своите изрази и се радвам, че е научил поне нещичко от мен.
	— С вас е свършено, Кендърдайн! Изхвърлен сте! — Хейл крачеше назад-напред покрай големия прозорец в очакване нахалният млад човек да си тръгне, но учителят по английски запали цигара, дръпна два пъти и бавно се изправи.
	— С мен е свършено, господин Хейл, но не заради онова, което ще сторите. С мен беше свършено още когато дойдох тук. Защото не желая да понасям вашите гадости и ден повече. Постъпих във флота.
	— Бог да пази Америка, щом във флота приемат хора като вас.
	— А когато тази война стигне до Хаваите, господин Хейл, което неминуемо ще стане, не само мен, но и вас вече няма да ви има. Заедно с всичко, което защитавате. Работниците, които мразите, ще се организират. Японците, които презирате, ще започнат да гласуват. И, кой знае, може би дори удобната ви търговийка с военните, благодарение на която управлявате островите заедно с тях, ще отиде по дяволите. С мен е свършено засега, господин Хейл. С вас е свършено завинаги.
	Той се поклони мрачно, почука всяка от трите книги с показалец и намигна. Но на излизане от стаята каза тихо:
	— Аз ви позволих да ме уволните, господин Хейл. Сега вие направете нещо за мен. Отново прочетете внимателно есето и ще откриете любовта към мисионерите, която храни синът ви. Само пропит от истинска любов ум може да пише с ирония. Другите прибягват до сатирата. — И си отиде.


	Останал сам, Хоксуърт понечи да се обади в полицията, за да открият къде е синът му, но се отказа. После с гръм и трясък пристигна Хюлет Джандърс, едър, жизнен, преливащ от енергия и ругатни. Хоксуърт намери разговора с него твърде объркващ, защото след като бе размислил, Хюлет вече нямаше никакво желание да шиба Бромли с камшик. Беше на мнение, че есето е страшно сполучлива закачка, и заяви, че вероятно от години не се е случвало нещо, което да носи по-голяма полза на мисионерските фамилии.
	— Целият град се пука от смях — боботеше той. — Според мен тази твоя снимка в нишата е направо убийствена, Хоксуърт. А какво ще кажеш за онзи пасаж, в който прави извода: „Така по аналогия можем да приемем…“ Къде е твоят екземпляр, Хоксуърт? — Съзря циклостилното копие под една възглавница на дивана, взе го и го заразлиства. — Бога ми, Хоксуърт, ако някога решиш да се кандидатираш, тази твоя снимка в нишата би ти донесла най-малко десет хиляди гласа. Единствената ти постъпка, която показва, че и ти си човешко същество. Ето, това тук търсех: „Така по аналогия можем да преценим, че на едно пространство, по-тясно от метър и осемдесет на метър и петдесет, по време на двеста и седем дневното пътуване трябва да са станали не по-малко от 197 полови акта при условия, които не са позволявали на участвалите в тях жени да свалят дългото си бархетно бельо и на мъжете да се просват в цяла дължина“. А сега идва онова, което най-много ми харесва — разсмя се жизнерадостно Джандърс. — „Ще не ще, умът не може да се отърве от натрапчивите въпроси: Какво всъщност е ставало в тези претъпкани каюти? Какви оргии са се разигравали там? От деликатност и благоприличие няма да се спирам на възможностите, защото те са прекалено мъчителни, за да бъдат обсъждани публично, но препоръчвам на всеки читател сам да ги проследи по логичен път, за да стигне до неизбежните заключения. Какво е ставало?“. — Големият Хюлет Джандърс се плесна с есето по бедрото и извика: — Да ти призная, Хоксуърт, често съм си задавал същия въпрос. Как смяташ, че са го правили, по дяволите?
	— Откъде да знам? — умолително отвърна Хоксуърт.
	— Да го вземат мътните, човече, нали теб са те снимали свит в една от нишите! — изрева Джандърс.
	— Някой да знае къде е Бромли? — рязко попита Хейл.
	— Разбира се — разсмя се Джандърс. — Но не променяй темата. Не си ли съгласен, че тази част, която ти прочетох, е много смешна? За бога, представям си как ще подскочи онази моралистка Лусинда Уипъл, когато види това! В клуба един каза, че синът ти Бромли е гений.
	— Къде е той? — отново попита Хейл.
	— Цяла банда са и похапват чоп суи* у Азия Кий. На всеки петнадесет минути някой изревава „Авторът! Авторът!“ и Бром се покланя. После всички запяват измислена от някого прощална песен „Сбогом, Пунахоу“. Предполагам, си чул, че моето момче Уип също е изхвърлено. Защото е правил снимките. Ужасно се радвам, че не са изключили и Манди. Нали и тя е позирала заедно със сина ти. — Но гръмогласният му смях показваше, че не е особено загрижен.
	[* Вид китайско ястие с месо. — Б.пр.]
	— Ти видя ли ги… на онова място, където ги гощават с чоп суи? — изгледа го навъсено Хоксуърт.
	— Да, отбих се… Е, дявол да го вземе, реших, че това е голямата им вечер, така че им оставих една-две бутилки скоч.
	— Ти си дал на тези безобразни деца…
	— Това, за което дойдох да поговорим, Хоксуърт, е, че току-що се обадих в онова частно училище край Лорънсвил и те се съгласиха да приемат Уип и Бром… ако искаш да го запишеш там… Гарантират, че ще ги подготвят за Йейл. Това наистина е единственият проблем, Хоксуърт. Момчетата да влязат в Йейл.
	— За кое училище говориш?
	— Как му беше името? То е до самия Лорънсвил. Марк Хюлет изпрати момчето си в него, когато го изхвърлиха от Пунахоу. И те го вкараха в Йейл. — Джандърс забеляза трите романа на ниската масичка, взе единия с маниера на човек, който никога не чете книги, и попита: — Да не би да удавяш мъката си в приятно четиво?
	— Познаваш ли един учител по английски в Пунахоу на име Кендърдайн?
	— Да. Такъв ниско подстриган.
	— Имах с него страхотна сцена. Той е в основата на тази работа, убеден съм.
	— Той е размирник. От някакъв забутан уисконсински или уеслиански* колеж. Непрекъснато повтарям на Лари: „Вземай хора от Йейл. Може и да не са толкова умни, ала в крайна сметка ти създават по-малко неприятности“. Но Лари все ще домъкне някой гений… Да, Кендърдайн е от Уисконсин.
	[* Повлиян от Джон Уесли (1703–1791) — английски теолог, основател на методизма, клон от протестантството. — Б.пр.]
	— Той вече не е в Пунахоу.
	— Уволни ли го?
	— Разбира се. Но знаеш ли, Хюлет, той каза почти същото, което и ти. Каза, че есето на Бромли щяло да ни донесе голяма полза. Щяло да накара хората да се смеят. Според него било кристално ясно, че Бромли го е писал с любов и привързаност… че не осмива мисионерите.
	— Така смята и един от съдиите в клуба — спомни си Джандърс. — Но знаеш ли какво, Хоксуърт, изглежда, моят син ти е направил онази снимка в нишата за доказателство, че сексът е бил невъзможен. Е, ако смяташ, че ще се справиш, имаш съгласието ми да го напердашиш както трябва. Аз няма и да се опитвам, защото, току-виж, ме набил.


	Вратата се блъсна и Хоксуърт Хейл остана сам в голямата стая с изглед към Хонолулу. Известно време наблюдава светлините, идващи и отминаващи по брега на залива, гледка, която никога не му омръзваше, оживеното движение в Пърл Харбър и звездното небе над своя град, града на неговия род, създаден от енергията на фамилията му. Прелисти шокиращото есе на сина си и отново попадна на провокативното последно изречение: „Ето защо според мен е логично да се приеме, че колкото и често дедите ни да са крачели по палубата на «Тетис», борейки се със своята съвест, накрая винаги са се завирали долу, в претъпканите каюти, и са подхващали боричкането със съпругите си“.
	Хейл лениво взе трите книги, които Кендърдайн му бе оставил. Претегли на ръка ирландския роман, намери го прекалено тежък и го отмести настрани. Погледна тънката книжка на Уила Катър „Изгубената дама“, ала заглавието твърде откровено напомняше за неговата собствена съдба и никак не му се четеше за красиви дами, които някой губи, защото това май се случваше непрекъснато около него. Остана му само „Стариците“, която не бе нито много дебела, нито особено близка до средата му. Но макар когато я зачете да не го знаеше, тя бе най-опасната от трите — стрела, насочена право в сърцето на Хонолулу и неговите прекрасни матрони.
	Светлините на града печално заотстъпваха пред първите лъчи на слънцето, а за своя изненада той все още четеше историята на една необикновена възрастна жена от Уисконсин. Вратата плахо се открехна и в стаята влезе с несигурна стъпка поруменелият от авторска гордост и хубавото уиски на вуйчо си Бромли Уипъл Хейл.
	— Здрасти, татко.
	— Здравей, Бромли.
	Красивият младеж, носещ върху ведрите си черти печата на неизличимия уипъловски чар, се свлече на един стол и изпъшка:
	— Ама че ден беше, татко!
	Хоксуърт подхвърли неохотно:
	— Ти май си си издълбал солидна ниша в местния мавзолей.
	— Татко, изхвърлиха ме от училище.
	— Зная. Вуйчо ти Хюлет вече прави планове ти и Уипъл да бъдете приети в едно от добрите подготвителни училища. Това, за което трябва да внимаваш, е влизането ти в Йейл.
	— Татко, смятах да говоря с теб по този въпрос по-късно, но като че ли сега… Не мисля, че искам да отида в Йейл. Чакай малко! Ще ми се да опитам или в Алабама, или в Корнуол.
	— Алабама! Корнуол! — избухна Хоксуърт. — Тези загубени… Господи, със същия успех можеш да се запишеш и в Хавайския университет.
	— Точно това възнамерявах да сторя… като разбрах колко силно е желанието ми да пиша за Хаваите. Но господин Кендърдайн казва, че в Алабама и Корнуол имало много добри класове по литературно творчество.
	— Бромли, как изобщо ти е хрумнала идеята да ставаш писател? Това не е работа за мъж. Аз разчитах на теб да…
	— Ще трябва да се ориентираш към някой друг, татко. Има толкова добри и умни млади хора от Харвардския и Пенсилванския бизнес факултети, които ще са щастливи…
	— Какво знаеш ти за Харвард и Пенсилвания?
	— Господин Кендърдайн ни каза, че те са най-добрите в страната… що се отнася до бизнеса.
	Хоксуърт се наежи и изръмжа:
	— Предполагам, вашият господин Кендърдайн ви е втълпявал, че всеки, който си е направил труда да се захване с бизнес…
	— О, не! Той смята, че бизнесът е океанът за съвременните Франсиз-Дрейковци и Жан-Лафетовци.
	— Те не са ли били пирати? — подозрително попита Хоксуърт.
	— Били са хора, които не са се плашели от рисковете. Господин Кендърдайн посъветва Уип Джандърс да направи всичко, за да влезе в бизнес факултета на Харвард.
	— Но на тебе не ти го е казвал, нали?
	— Не, татко. Той мисли, че аз мога да пиша. — Долу над града вече се пръскаха пастелните багри на утрото, а в голямата стая се възцари продължително мълчание. Зараждаше се един от онези редки мигове, когато синът може да разговаря с бащата, и ако Хоксуърт Хейл бе изръмжал по обичайния за него начин, този миг би отлетял като духа на Пеле, отминаващ човека, когото не счита достоен за своето предупреждение. Но личният бог на Хоксуърт бе седнал тежко на рамото му и той не каза нищо, така че синът му продължи: — И ти, татко, и твоят баща, и целите ви поколения сте се заседавали до късно тук, гледали сте надолу към Хонолулу и сте мечтали да го държите в ръцете си. Всеки трамвай по улиците и всяка влизаща в пристанището лодка са се движели по ваша команда. Аз високо ценя това. То е благородно, цивилизоващо призвание. Понякога съм се виждал във въображението си как водя подобен живот. Но тези картини винаги са отминавали бързо, татко. Просто нямам такава представа за себе си и ти ще трябва да си намериш някого, който я има. В противен случай и двамата ще претърпим провал.
	— Представяш ли си изобщо своето бъдеще по някакъв начин? — тихо попита Хоксуърт от сумрачното дъно на стаята.
	— О, да! — Красивото момче посочи към легналия покорно в краката им Хонолулу и за пръв път довери някому: — Аз също искам да владея този град, татко. Но желанието ми е да проникна дълбоко в сърцето му, за да разбера какво го движи. Защо китайците купуват земя, а японците не. Защо старите фамилии като нашата се женят и женят помежду си, докато накрая почти половината имат по някого, когото държат заключен в таванските стаи. Искам да зная кой в действителност притежава крайбрежието и какви унижения трябва да изтърпи човек, преди да стане адмирал в Пърл Харбър. А когато стигна до отговорите, ще напиша книга… може би много книги… и те няма да бъдат от рода на онези, които ти четеш. Ще бъдат като „Стариците“ и „Когато свалям мантията си“, за които никога не си чувал. И науча ли всичко това, напиша ли каквото съм научил, ще имам власт над Хонолулу, за каквато ти не си и мечтал. Ще имам власт над въображението му.
	Той бе леко пиян и се отпусна в стола си. Баща му го наблюдава няколко минути, в които през разбунения му мозък отново и отново преминаваха откъси от прочетената книга. Накрая каза:
	— Предполагам, не искаш да постъпиш в подготвителното училище?
	— Не, татко.
	— Какво ще правиш?
	— Няма да е особено трудно да вляза в Корнуол или Алабама. В понеделник ще се запиша в гимназията „Маккинли“.
	Хоксуърт изстена и попита:
	— Защо в „Маккинли“?
	— Момчетата я наричат „Манила“, а на мен като че ли ми се иска да се запозная и с някои филипинци.
	— Вече познаваш… Синът на консул Адуйо не е ли в Пунахоу?
	— Искам да се запозная с истински филипинци, татко.
	Хоксуърт Хейл понечи да се възпротиви, очевидно се готвеше да каже на момчето, че няма да търпи тези глупости за гимназията „Маккинли“, но докато думите се подреждаха в съзнанието му, видя своя син да се откроява подобно гравюра на бледата утринна светлина и смътният силует не бе на радикала есеист Бромли Хоксуърт, скандализирал Хаваите, а на радикала художествен критик Хоксуърт Хейл, обвинил в кражба Йейлския университет. Бащата почувства същностната връзка помежду им и преглътна укоризнените думи.
	— Кажи ми само едно, Бромли. Този господин Кендърдайн… Може ли да се вярва на преценките му?
	— В най-голяма степен, татко. Той не е емоционален, но при все това е зареден с вътрешен огън. Чул си, предполагам, че ще го загубим. Постъпва във флота. Казва, че със сигурност щяло да има война.
	Настъпи мъчителна тишина и накрая момчето рече:
	— Може би тъкмо затова искам сега да отида в „Маккинли“, татко. Вероятно не ни остава много време. — Тръгна да си ляга, но се сети, че дължи на баща си някакво извинение, защото отпечатаното на циклостил есе бе предизвикало такава буря, каквато той, авторът, не бе очаквал. — Колкото до онази твоя снимка, татко… Мисълта ми е, че ако стана писател, ще бъда добър писател. — И се заклатушка към леглото.

	* * *

	Футболният мач в Деня на благодарността през 1941 година бе, общо взето, повторение на класическата среща от 1938-а, „Пунахоу“ играеше срещу „Маккинли“, но този път в „Пунахоу“ участваха две от момчетата на Сакагава. Хоксуърт Хейл и неговият комитет от бивши ученици бяха останали толкова доволни от представянето на Тадао, че автоматически бяха отпуснали стипендии и на по-малките братя — таклера Минору и халф бека Шигео. Това бе причината бившият чистач на клозети Камеджиро да седи на стадиона заедно с жена си и двамата си по-големи синове (Горо бе във войнишка униформа) и да вика за „Пунахоу“. Един журналист отбеляза:
	— На Хаваите става революция, щом като бръснарят Сакагава и Хоксуърт Хейл поддържат един и същи отбор.
	Това малко чудо на сговорчивостта обхващаше целите Хаваи. Когато някой хлапак усетеше болка, той викаше „Итаи, итаи!“, което бе на японски. Когато дойдеше краят на работния ден, той наричаше това „паухана“, поздравяваше приятелите си с „алоха“, опитваше се да се пази от „пиликиа“ и правеше комплименти на момичетата, казвайки „хумалимали“ — все хавайски думи. Рядко ядеше бонбони, но джобовете му винаги бяха пълни със „сийд“, чудесни китайски дребни сладкиши от сушени череши или сливи, едновременно сладки и солени на вкус. След танците не си купуваше хотдог, а похапваше купичка „саймин“, японски макарони със скара. Или си вземаше чоп суи. За десерт се подслаждаше с португалска маласада, сиропирана и хрущяща от захар поничка. Бе възникнала една островна общност, приела най-доброто от много култури. През онзи ден, когато „Пунахоу“ се срещна с „Маккинли“ в мач, по-вълнуващ за Хонолулу, отколкото финалната среща от първенството „Роуз Баул“ за Калифорния, Пунахоу, раят на хаолите, излезе на игрището с отбор, в който се числяха двама Сакагава, един Кий, двама Каланианаоле, един Родригес и доста Хейловци, Хюлетовци, Джандърсовци и Хоксуъртовци. Този път „Пунахоу“ победи с 27 на 6. Шигео Сакагава спечели два тъчдауна и докато вървеше към къщи по улиците на Какаако, вечните хулигани презрително му подвикваха, че бил хаолски подлизурко, но не си и помисляха да нападат братята Сакагава. Имаха си обица на ухото.
	Логично бе семейство Сакагава вече да е в състояние — с помощта на стипендиите за три от момчетата — да освободи Реико чан от бръснарския салон и да й даде възможност да се запише в университета. Но тъкмо спестиха достатъчно за тази цел, и консулството от Нууану стрийт свика японската общност, за да направи едно мрачно съобщение: „Войната в Китай ни струва по-скъпо от всякога. Длъжни сме веднага да помогнем на отечеството. Много ви моля, спомнете си своите клетви пред императора“. И парите отидоха, за да помогнат на Япония да устои на китайската агресия. А пред приятелите си Горо недоумяваше: „Как е възможно агресорът да е Китай, когато Япония го е окупирала?“.
	Искаше да попита баща си, но в онези дни на изпитание в края на 1941 година Камеджиро имаше тежки проблеми, които не можеше да сподели с децата си, или по-точно с никой друг, освен с господин Ишии.
	Те се появиха, когато на Хаваите бе основан комитет от американски граждани, чиято работа бе да посещават всички японци по домовете и да убеждават родителите, че трябва да пишат до Япония и да искат имената на децата им да бъдат зачеркнати от селските регистри, за да се прекрати японското им поданство. Членът на комитета, посетил семейство Сакагава веднага след Деня на благодарността, бе Хоксуърт Хейл. С помощта на Реико, която му превеждаше, той им обясни:
	— Господин Сакагава, Япония е държава, която държи на двойното гражданство. Но след като петте ви хубави деца са родени тук, по закон са американци. И самите те се чувстват американци. Тъй като преди години вие сте регистрирали имената им във вашето село в Хирошима, те обаче са и японски граждани. Представете си, че войната в Европа се разрасне. Какво ще стане, ако Япония и Америка се включат в нея като противници? Синовете ви може да имат сериозни неприятности с двойното си гражданство. Уредете това, за да им ги спестите.
	Петте деца се присъединиха към молбата му.
	— Виж, татко — убеждаваха го те — уважаваме Япония, но ние ще бъдем американци.
	Баща им не възразяваше. Кимаше. Отвръщаше на господин Хейл, че това наистина трябва да се направи, ала както винаги досега, отказваше да подпише какъвто и да било документ. Децата не го разбираха и се съгласиха с господин Хейл, когато той рече:
	— Наистина не е хубаво от ваша страна да наказвате синовете си, господин Сакагава, особено като се има предвид, че трима от тях учат в Пунахоу.
	Но Сакагава сан държеше на своето. Когато господин Хейл си тръгна и семейството се нахвърли върху му с аргументите си, той се почувства като в клетка. Накрая ритна един стол и изкрещя:
	— Отивам някъде, където човек може да остане малко на спокойствие. — Намери господин Ишии и седна навъсено при него.
	— Нашето проклятие ни настигна, стари приятелю — поде той.
	— Това трябваше да се очаква рано или късно — тъжно отбеляза господин Ишии.
	— Децата настояват да пиша до Хирошима и да поискам имената им да бъдат задраскани от регистрите на селото.
	— Ти няма да го направиш, нали? — с надежда попита господин Ишии.
	— Как бих могъл? И да опозоря всички ни?
	Двамата мъже, пред прага на шестдесетте и вече с посивели коси, седяха унило и размишляваха за срамното положение, в което бяха изпаднали. В своето село Камеджиро се водеше законно женен чрез посредник за хубавото момиче Сумико, родило му пет деца, всичките надлежно регистрирани. А господин Ишии бе в законен брак с Йорико Мори, без регистрирани деца. Обаче чрез удобна и за двамата размяна Камеджиро се бе оженил за Йорико, по американски маниер, и тя бе майка на децата му. Господин Ишии се бе оженил по същия начин за Сумико и тя се бе оказала проститутка. Как да обяснят тези неща в японското консулство на Нууану стрийт? Как да обяснят това дължащо се на случая двуженство пред петте деца? И преди всичко, как да го обяснят на селските власти в Хирошима?
	— Цяла Япония би се срамувала — мрачно рече господин Ишии. — Най-добре да оставим нещата както са си, Камеджиро.
	— Но децата се карат с мен. Днес вкъщи дойде самият господин Хейл. Държеше документите в ръцете си.
	— Разбира се, че е носел документите! Но да видиш само каква физиономия ще направи, ако се опиташ да му обясниш коя е жена ти! Камеджиро, приятелю, остави тази работа.
	Ала в събота, 6 декември, господин Хейл отново дойде в къщурката и каза:
	— Вие сте последният от списъка ми, който още се опъва, господин Сакагава. Моля ви, прекратете двойното гражданство на синовете си. След като Горо служи войник тук, а Тадао и Минору са в Корпуса за подготовка на запасни офицери, просто сте длъжен да го направите.
	— Не мога — отвърна Камеджиро с помощта на своя преводач Горо, който бе получил за края на седмицата отпуска от Скоуфийлдската казарма.
	— Не разбирам баща си — рече Горо, приглаждайки войнишката униформа, с която явно се гордееше. — Той е лоялен към Япония, но не е някой патриотар. След като си отидете, отново ще се опитам да го убедя, господин Хейл.
	— Неговото упорство създава много лошо впечатление — предупреди господин Хейл. — Особено като се има предвид, че ти си във войската. Аз, разбира се, ще трябва да съобщя за това.
	Горо вдигна рамене.
	— Опитвали ли сте се някога да спорите с японски татко сан? Моят баща има някои смахнати фиксидеи. Но ще видя какво може да се направи.
	В онази съботна вечер цялото семейство Сакагава се хвърли в ожесточена схватка по въпроса за двойното гражданство, на японски.
	— Аз уважавам твоята страна, татко — започна Горо. — Не съм забравил как се спречках със свещенослужителя във връзка с връщането в Япония. Когато накрая отстъпих, наистина имах намерение да се върна. Но ти знаеш как се развиха нещата. Футболът… сега войската. Нека погледнем истината в очите, татко. Аз съм американец.
	— Аз също — обади се Тадао.
	Синовете не преставаха да го убеждават и накрая той рече:
	— И аз искам да сте американци. Да не мислите, че не се чувствам горд, когато сложа над умивалника някоя снимка от вестника, като тази, „Четирите звезди от семейство Сакагава“? Много отдавна съм си дал сметка, че никога няма да станете японци.
	— Тогава уреди да заличат имената ни от гражданските регистри в Япония.
	— Не мога — повтори за стотен път той.
	— По дяволите, татко, понякога ме влудяваш! — извика Горо.
	Камеджиро се изправи. Погледна строго децата си и каза:
	— Тук няма да се крещи. Спомнете си, че сте синове на порядъчни японци. — Те се усмириха и той добави тъжно: — Има сериозна причина, поради която не мога да направя тази промяна в регистрите.
	— Но защо? — не преставаха да питат момчетата.
	Препирнята продължи през цялата дълга нощ. Упоритият Камеджиро не бе в състояние да разкрие своето безсилие да предприеме нещо, защото, макар синовете му да бяха американци, той бе завинаги японец и се надяваше един ден да се върне в Хирошима. Когато пристигнеше там, щеше тихичко да обясни на приятелите си за станалата на Хаваите бъркотия, ала му бе невъзможно да направи това с писмо. Той самият не се бе научил да пише, а и не можеше да позволи друг да обяснява тези неща вместо него. Когато си легна, бе два часът сутринта и докато придърпваше завивките около раменете си, група самолетоносачи бе заела позиции на хиляда километра от Хаваите и специален отряд японски летци, мнозина от които хирошимци, се готвеха да бомбардират Пърл Харбър.


	На следващата сутрин Шигео, най-младият Сакагава, стана рано и завъртя педалите на велосипеда си надолу към „Кейбъл Уайрлес“, където в неделя работеше като пощальон — разнасяше насъбралите се през нощта телеграми и онези, които идваха през деня. Първите му бяха връчени в седем и тридесет и всичките бяха адресирани до хора в района на Диамантената глава, все Хейловци и Уипъловци, които живееха в големи къщи високо над града.
	Беше стигнал до Уайкики, когато чу откъм Пърл Харбър серия глухи експлозии и си помисли: „Флотът пак има учения. Какво ли трябва да означава това?“.
	Обърна гръб на Пърл Харбър и продължи да върти педалите нагоре по една внушителна алея, която водеше до къщата на Хоксуърт Хейл. Докато чакаше пред вратата, погледна назад към военноморската база и видя в блясъка на утрото да се вият стълбове гъст черен дим. Последваха нови експлозии и той забеляза множество самолети, които пикираха и рязко сменяха посоката в яркосиньото небе. „Много внушително!“ — помисли си Шиг.
	Отново натисна звънеца на Хейлови и след миг Хоксуърт Хейл се появи в тъмен делови костюм, с риза и вратовръзка, сякаш на такъв виден член на обществото не бе разрешено да се отпуска. Шиг забеляза, че лицето му е пребледняло и ръцете му треперят. От някакво помещение, което не можеше да види, се чуваше радио, но не се разбираше какво се говори. Преглъщайки по начин, неприсъщ на Хейловци, Хоксуърт отвори вратата с мрежа против насекоми и се обърна към звездата на единадесеторката от „Пунахоу“:
	— Господи, Шиг, твоята страна е обявила война на моята!
	За момент Шиг не успя да проумее казаното. Посочи към Пърл Харбър и попита:
	— Вражеско нападение ли упражняват?
	— Не — отвърна с глух, изплашен глас Хейл. — Япония бомбардира Хонолулу.
	— Япония ли? — Шиг вдигна очи към пикиращите самолети и видя, че на местата, над които прелитат, избухват експлозии, а когато се стрелнат към планините, в небето зад тях се нанизват облачета от зенитни снаряди. — О, боже! — изстена момчето. — Какво става?
	Хоксуърт държеше вратата отворена и без да обръща внимание на телеграмата, направи на Шиг знак да влезе вътре. Двамата отидоха при радиото. Говорителят редеше трескаво, като все пак се опитваше да не създава паника с гласа си: „Повтарям. Това не е военно учение. Японски самолети бомбардират Хонолулу. Повтарям. Няма шега. Това е война“.
	Хоксуърт Хейл скри лице в дланите си и промърмори:
	— Какъв ужас ни очаква! — После погледна момчето с умните очи, което бе само година по-голямо от собствения му син, и рече: — Ще имаш нужда от целия си кураж, синко.
	Шиг отвърна:
	— Отвън казахте „Твоята страна е обявила война на моята“. Вашата и моята са една и съща страна, господин Хейл. Аз съм американец.
	— Извини ме, Шиг. Това е грешка, която през следващите няколко дни ще правят мнозина от нас. Господи, погледни само експлозиите! — Двамата трепнаха, когато страхотен тътен изпълни въздуха. Последва го бавно надигащ се стълб черен като катран пушек, който се понесе на талази и се заизвива над развалините в Пърл Харбър. — Свидетели сме на нещо ужасно — промърмори Хейл.
	От стълбището зад гърба му се чу призрачен глас, слаб и писклив като на дете, и той направи движение, сякаш искаше да избута Шигео навън през вратата. Но преди да успее да го стори, жената от стълбите пристъпи в стаята и застана срещу съпруга си и неговия посетител. Беше госпожа Хейл, крехка и много красива за своите тридесет и осем години. Имаше светлокестенява коса и големи, разположени хоризонтално очи, които трудно се фокусираха. Носеше ефирен халат, какъвто Шиг никога преди не бе виждал, освен на кино, и се движеше несигурно.
	— Какъв е този страхотен шум, който се чува, Хоксуърт? — попита тя.
	— Не биваше да слизаш тук, Малама — смъмри я съпругът й.
	— Но аз чух, че се стреля — тихо заобяснява тя — и си помислих, че може да си изпаднал в беда.
	В този момент внезапен залп на зенитните оръдия отклони един бомбардировач от курса му и той прелетя бързо над Диамантената глава, встрани от планирания си път за отстъпление. Когато минаваше над тях, Шиг и господин Хейл видяха отдолу на корпуса му червения кръг на Япония.
	— По-добре си тръгвай вече — рече господин Хейл.
	— Не сте се разписали за телеграмата — напомни Шиг и докато Хоксуърт вземаше телеграмата и се разписваше на квитанцията, жена му се понесе като призрак към вратата и погледна към Пърл Харбър, където бомбите продължаваха да избухват.
	— Ахххххх! — нададе тя странен гърлен вик. — Има война и синът ми ще бъде убит! — Метна прозрачните ръкави на робата върху лицето си и изтича разплакана при своя съпруг. — Война е и Бромли няма да се върне жив!
	Хейл прегърна жена си с дясната ръка, а с лявата подаде разписката и сграбчи Шигео за рамото.
	— Не бива да говориш за това — рече той.
	— Няма — обеща Шигео, без да му е много ясно какво точно се очакваше да запази в тайна.


	Същата сутрин Камеджиро бе станал в шест часа и бе отишъл в бръснарския салон да дезинфекцира още веднъж всичко, защото част от успеха му се дължеше на неговата мания за чистота. Вече се бе върнал и чакаше закуската си. Жена му Йорико я приготвяше спокойно, тъй като никога не се занимаваше с прането на клиентите в неделя и вече бе нахранила Шигео. Горо се възползваше от отпуската да поспи до късно, но Тадао, който бе в Корпуса за подготовка на запасни офицери при университета, се бе надигнал. Реико чан бе облечена и готова да потегли за утринната служба в един японски храм в Моилиили. Минору, който беше на деветнадесет години и вече тренираше баскетбол в „Пунахоу“, също бе още в леглото.
	Пръв разбра какво става Горо. Когато бомбите започнаха да падат, той излетя от леглото, втурна се по гащета на двора и се развика:
	— Това не е игра. Някой ни е обявил война! — Изтича при радиото, което бе сглобил сам, и чу официалното потвърждение на своите опасения: „Вражески самолети от неизвестен произход бомбардират Пърл Харбър и Хикъм Фийлд.“ Обърна се към родителите си и каза на японски: — Мисля, че Япония ни е обявила война.
	Пътят за отстъпление на бомбардировачите, които атакуваха източната част на Пърл Харбър, минаваше над Какаако и сега те прелитаха триумфално над главите им. Семейство Сакагава се скупчи на своята миниатюрна тревна площ, заобиколена отвсякъде с цветя, и се загледа нагоре в яркочервеното изгряващо слънце на Япония. Щом врагът бе идентифициран, Горо извика:
	— Тад! Най-добре веднага да се явим в частите си! — Бързо се пъхна във войнишката униформа и замина на автостоп за Скоуфийлдската казарма. Тадао и Минору облякоха униформите от Корпуса за подготовка на запасни офицери, Тадао се яви в университета, а Минору в Пунахоу. Но преди да тръгнат, момчетата се поклониха церемониално пред смутения си баща.
	Краката на Камеджиро се подкосиха от тези внезапни събития. Объркан и зашеметен, той седна на стъпалата пред къщурката и отправи поглед към небето, към оттеглящите се японски самолети и преследващите ги облачета от противовъздушната стрелба. Три пъти видя над главата му да се стрелка червеното слънце на неговата родина и веднъж — злата муцуна на нисколетящ японски изтребител, бълващ картечен огън в залива без особен ефект. Опита да се съсредоточи върху онова, което ставаше, и върху бързината, с която синовете му потеглиха да се присъединят към американската армия, но не позволи на зараждащите се в съзнанието му мисли да се оформят в думи. Япония трябва да е била в голяма опасност, за да извърши такова нещо. Момчетата трябва да са имали големи неприятности, щом веднага тръгнаха да защитават Америка. По-далеч от това не смееше да стигне.
	В единадесет часа сутринта същата неделя група от четирима тайни полицаи, въоръжени и с черна камионетка, която ги чакаше на Какаако стрийт, нахлуха в дома на Сакагава и арестуваха Камеджиро.
	— Сакагава — каза единият, който говореше японски — отдавна те наблюдаваме. Ти си пиротехник и трябва да отидеш в концентрационен лагер.
	— Чакайте! — запротестира Реико. — Чували сте за момчетата Сакагава. От Пунахоу. Какви са тези приказки за концентрационен лагер?
	— Той е пиротехник, госпожице Сакагава. Давал е пари за Япония. И е отказал да ви освободи от японско гражданство. Трябва да бъде затворен. — Експедитивните полицаи натикаха объркания Камеджиро в камионетката и потеглиха да арестуват други заподозрени в подмолна дейност.
	В единадесет и тридесет Шигео пристигна на своето колело от „Кейбъл Уайрлес“ да сподели със семейството ужасяващите неща, които бе видял, но не успя, защото съобщението на Реико, че баща им е откаран в концентрационен лагер, го зашемети. Това наистина беше война, а той и всички останали японци моментално бяха въвлечени в нея.
	— Не е възможно татко да е правил нещо лошо, нали?
	Братът и сестрата се спогледаха и Шигео бе този, който даде израз на общите им съмнения:
	— От друга страна, преди кръстосваше улиците всяка нощ.
	— Шигео! — извика Реико чан. — Това е недостойно!
	— Само се опитвам да мисля като ФБР — заоправдава се Шиг.
	Двамата се разстроиха още повече, когато в крайно възбудено състояние дотича господин Ишии и съобщи следната новина:
	— Японската армия дебаркира в другия край на острова. Вече са завзели Мауи и Кауаи.
	— Това е невъзможно! — извика Шигео. — Тази сутрин обиколих цял Хонолулу и не чух нищо такова.
	— Ще видите! — увери ги пъргавото дребно човече. — До утре вечер Япония ще завладее всичко!
	За изненада на младите хора, господин Ишии несъмнено изглеждаше вдъхновен от тази перспектива и Шигео го хвана за рамото.
	— Внимавайте какво приказвате, господин Ишии. ФБР току-що арестува татко.
	— След като японците победят, той ще бъде герой! — възкликна дребното човече. — Сега всички, които се присмиват на японците, ще започнат да се държат прилично. Само гледайте какво ще стане, когато войските влязат в Хонолулу! — Той размаха предупредително показалец срещу тях и отново хукна по улицата.
	— Мисля, че не е с всичкия си — тъжно каза Шигео, загледан подир отдалечаващия се клюкар на японската общност.
	Малко след като господин Ишии зави зад ъгъла, през Какаако мина патрул, който обявяваше с мегафон: „Всички японци са под домашен арест. Не напускайте къщите си. Повтарям. Не напускайте къщите си“.
	Шигео се приближи до полицаите и каза:
	— Аз съм неделният пощальон на „Кейбъл Уайрлес“.
	Последва моментно колебание, след което патрулът взе решение, каквото този ден щеше да се взема доста пъти на Хаваите: всички японци са шпиони и всички са нелоялни, те трябва да бъдат държани под домашен арест, обаче точно този японец го познаваме и работата, която върши, е много важна, затова ще направим за него едно изключение. Полицаите погледнаха велосипеда на Шиг с неговата ясна маркировка и един от тях се взря в момчето:
	— Ти не играеше ли за „Пунахоу“?
	— Да — отвърна Шиг.
	— Ти си добро момче. Върви.
	— Нямате ли някакъв пропуск, който да използвам? — попита Шиг. — Не ми се иска да стрелят по мен.
	— Разбира се. Вземи това.
	В два часа следобед Шиг се яви в службата си за четвъртия наръч телеграми и му бе дадена една за генерал Ланзинг Хомър. Момчето знаеше, че генералът живее в самия край на маршрута му, и пъхна телеграмата най-отдолу под купчината. Тъй като пътят му минаваше през западната част на Хонолулу, по посока на Пърл Харбър, то се натъкна на пораженията и разбра по-добре от повечето хора какво се бе случило и какво още имаше да става. От верандата на една къща, където достави телеграма, видя самото пристанище на Пърл Харбър, видя бомбардираните кораби, легнали на една страна край кейовете и бълващи пламъци. Човекът, комуто бе предал телеграмата, рече:
	— Проклетите джапанки улучиха всичко, в което се мереха. Във вестниците пишеше, че не можели да карат самолети, защото били кривогледи. Е, ако питат мен, по-добре и ние да си намерим някой и друг кривоглед пилот. Както и зенитчици. Стоях на тази тераса цели три часа и не забелязах нашите хора да свалят нито един японски самолет. Ти какво мислиш за това?
	— Искате да кажете, че всичките са се измъкнали, така ли?
	— До последното копеле.
	— Някаква маймуна ми разправяше, че японците вече били дебаркирали — рече Шит.
	— Никога няма да успеят — отвърна човекът. — Засега са ударили само флота, който и без това представлява банда безделници. Ако се опитат да дебаркират, тогава вече ще налетят на пехотинците. Те са по-друга работа. Двама от синовете ми са в армията. Много жилави момчета. Ти имаш ли някой близък в униформа?
	— Двама братя.
	— Надявам се, в пехотата?
	— Да. И те са доста яки.
	— Не вярвам жълтите копелета да успеят — рече човекът и отвори телеграмата.
	В четири часа и тридесет и една минути през този ужасяващ следобед Шигео Сакагава стигна края на своя маршрут и завъртя педалите на служебния велосипед по дългата алея, която водеше нагоре към резиденцията на генерал Хомър. Пребледнелият военачалник взе телеграмата и надраска с молив името си напреки на квитанцията. Неговото командване беше на практика унищожено. Островите, които би трябвало да защитава, бяха изоставени на произвола на противника. Безнаказано бе разгромен дори собственият му щаб. А като капак на целия този провал бе принуден да получава и телеграми от Вашингтон. Но специално тази бе повече, отколкото можеше да понесе. Той я прочете, изруга, смачка я и я захвърли на пода. Тя бавно се разгъна и Шиг успя да зърне, че е от военното министерство. То предупреждаваше генерал Хомър, че въз основа на донесения от секретни източници във Вашингтон допускат възможността Япония да извърши нападение над Пърл Харбър. При всичките системи за незабавно оповестяване, с които разполагаше, правителството би могло да предаде съобщението навреме и да предотврати погрома, но то бе изпратило тази най-спешна за момента телеграма по обичайния търговски телеграф. Тя пристигна с десет часа закъснение, доставена с велосипед от едно японско момче.


	Америка не отговори на Горо и Тадао със същата готовност да приеме услугите им, с каквато те се втурнаха да й ги предложат. 298 пехотен полк от Скоуфийлдската казарма, в който се яви Горо, бе съставен главно от редници и сержанти японци, командвани от офицери не японци, и тъкмо тази част бе изпратена да разчисти пораженията в Хикъм Фийлд, където японските бомби бяха унищожили десетки американски самолети. Когато хората от авиационния корпус видяха на разрушената писта да нахлува цял камион местни японски момчета, те закрещяха „Нападат ни!“ и някои от изплашените часови започнаха да стрелят.
	— Престанете! — викаха им войниците от 298 полк. — Ние сме американци!
	През трите кризисни дни след това частта положи изключителни усилия, работи по осемнадесет, двадесет часа на денонощие, за да стане летището използваемо. „Най-добрият екип на острова — рапортува с възхищение един хаол с по-висок чин. — Няма никакво съмнение на чия страна са.“
	Но през нощта на 10 декември служител от генералния щаб в Хонолулу получи съобщение от Калифорния, в което се изтъкваше, че там действали най-енергично за арестуването на всички престъпни елементи от японски произход. И някой от старшите офицери натисна копчето на паниката. В тихите часове преди разсъмване три роти благонадеждни хаолски бойци, допълнително въоръжени с картечници, бяха изпратени да изпълнят една от най-нелепите задачи през тази война. Първият войник от 298 полк, надникнал от палатката още с пукването на зората, бе Горо Сакагава, който извика:
	— Господи! Обкръжени сме!
	Другарите му се измъкнаха от спалните чували и тръгнаха да излизат на плаца, но строг и безличен метален глас ги изкомандва по мегафона:
	— Японски войници! Слушайте внимателно. Останете, където сте. Не правете никакво погрешно движение. Към вас отвсякъде са насочени пушки. Стойте на място!
	После друг глас извика:
	— Японски войници, искам да излъчите по един на всеки десет, който да излезе навън. Бързо!
	Само по гащета, Горо изскочи от своята палатка на все по-ярката светлина на утрото. Гласът продължи:
	— Японски войници, които сте в палатките, подайте навън пушките, пистолетите и гранатите си! Бързо! Вие отвън, съберете оръжието!
	Това бе сторено и гласът изкомандва:
	— Ако в този лагер има войници, които не са японци, да излязат веднага! Давам ви пет минути. Бързо!
	Младежи, които не се решаваха да погледнат японските си приятели в очите, затътриха крака навън и когато петте минути изтекоха, в палатките бяха останали само смутените японски момчета.
	— Означава ли това затворнически лагер? — прошепна едно.
	— Кой знае? — вдигна рамене другарят му.
	Не се наложи да чакат дълго, за да разберат какво ги очаква.
	— Строй се тук отвън! — заповяда металическият глас. — Както сте! Както сте! — И когато обърканите войници се подредиха, полковникът, който бе говорил пръв, ги осведоми: — Вашето обезоръжаване е една превантивна мярка. Ние не знаем на кое място ще се опитат да ни атакуват повторно вашите съотечественици и не можем да поставяме в опасност тила си, като ви позволим да се движите между нас с оръжие. Ще останете зад тази ограда от бодлива тел до получаването на по-нататъшни разпореждания. На моите хора е дадена една-единствена проста заповед: „Ако някой японец пристъпи вън от заграждението, стреляйте!“.
	В продължение на три унизителни дни, изпълнени със слухове и страх, японските войничета от 298 полк гледаха в дулата на картечниците. После охраната им бе отслабена и им бе казано:
	— Ще ви бъде дадена възможност да поддържате в ред отходните места, да белите картофи и да се грижите за чистотата. Но никога повече няма да пипате пушки. А сега се захващайте! — Това реши въпроса на Горо, който премина на постоянно дежурство в клозетите.


	Когато на 7 декември Тадао напусна дома си, измина целия път до университета тичешком. Неговата част от Корпуса за подготовка на запасни офицери вече бе сформирала група от живеещите в общежитието и той пристигна останал без дъх, тъкмо навреме, за да тръгне с тях срещу парашутния десант, който, както им бе съобщено, бил осъществен северно от Диамантената глава. Разбира се, там не се бяха приземили никакви неприятелски парашутисти, но главният щаб бе пропуснал да уведоми за това Корпуса и момчетата патрулираха в своите райони без смяна цели четири дни. Японските семейства от околността им носеха оризови топки с пъхнати вътре солени сливи от туршия и студентите не напускаха дори за миг самотните си постове.
	На това тихо дежурство Тадао Сакагава категорично реши как ще постъпи, ако откъм височината срещу него се зададат войници от японската императорска армия. „Ще стрелям — каза си просто той. — Те ще са врагът и аз ще стрелям.“
	Минору Сакагава от Корпуса за подготовка на запасни офицери в Пунахоу стигна до същото заключение на поста си до водния резервоар — „Ще стрелям!“. През тези яростни, болезнени дни на Хаваите около четиринадесет хиляди млади американци от японски произход, достигнали възрастта да служат войници, водеха вътрешна борба около същия труден въпрос и всички в крайна сметка си отговаряха: „Очевидно е, че те са ни врагове, следователно няма съмнение, че ще стрелям“.
	После, след няколко седмици отлична служба, на всички японски момчета от Корпуса за подготовка на запасни офицери бе казано най-спокойно:
	— За вас няма повече място в нашата част. Върнете униформите.
	Не им бе посочена никаква причина, никаква алтернатива, така че Тадао и Минору върнаха трудно заслужените си американски униформи и на следващия ден се появиха в цивилно облекло. Хаолски войник от Арканзас ги видя да вървят по улицата и им се присмя:
	— Защо вие, жълти копелета, не носите същата униформа като мен? От къде на къде ще съм длъжен да се сражавам, за да защитавам типове с дръпнати очи като вас?
	Минору, якият таклер от Пунахоу, бе винаги готов да се сбие и застана пред момчето от Арканзас, но по-кроткият по нрав Тадао го хвана за ръката и го помъкна след себе си.
	— Ако посегнеш на войник, ще те линчуват.
	— Ще го понеса — промърмори Минору — а после някой ще си изпати.
	Но още същия ден им предстоеше да разберат колко много неща ще трябва да понасят. Когато се връщаха от щаба на Корпуса за подготовка на запасни офицери, където молбите им за възстановяване на служба бяха отхвърлени, видяха майка си в обичайните черно кимоно и сламени сандали да влачи по селски крака през Какаако с насочени навътре пръсти и превито напред тяло. Минору трябваше да признае, че видът й бе крайно чуждестранен, та не бе учуден, когато се насъбра тълпа и хората започнаха да й крещят думи, които тя не разбираше: че не искали по улиците на Хонолулу никакви японци с техните дръпнати очи и кирливи кимона. Преди момчетата да стигнат до майка си, хулигани вече бяха взели да дърпат дрехата й.
	— Защо не носиш обувки както всички порядъчни американци? — ревяха те. Притиснаха я в един ъгъл, без тя изобщо да разбира какво става, а един едър мъж неспирно риташе дразнещите го зори.
	— Свали ги, мътните те взели! Свали ги!
	Минору и Тадао светкавично се хвърлиха в тълпата да защитят майка си, няколко запалянковци ги познаха и извикаха:
	— Това са братята Сакагава!
	Инцидентът завърши без повече неприятности, но Тадао, който бе дипломат, прошепна на ужасената жена:
	— Събуй си сандалите. Те са причината за гнева им.
	Тя безмълвно ги изрита от краката си и тълпата посрещна това с радостни викове. По пътя към къщи Тадао я предупреди:
	— Трябва да престанеш да излизаш пред хората облечена в кимоно.
	— И си купи някакви обувки! — сопна й се Минору. Както всички момчета на неговата възраст, и той не можеше да проумее защо родителите му не се отказват от старите си привички.
	През следващите дни Минору и Тадао бяха подлагани на непрекъснати изпитания. Родени в Америка, те по закон бяха американски граждани, дори имаха право да бъдат избирани за президенти. Но също така бяха и японци, затова търпяха унижения, по-тежки дори от онези, на които биваха подлагани чужденците. Няколко пъти ги заплашваха пияни войници и благоразумието им подсказваше да не се шляят по улиците. Така или иначе, враждебността срещу японците стана още по-голяма, когато, потресени от пълното поражение на местните военни, Хаваите започнаха да се хващат за всяко логично обяснение, което им се предлагаше.
	— Не можете да ме убедите, че джапанките биха успели да унищожат нашите кораби, ако местните жълтури не са ги снабдявали с шпионска информация — крещеше някакъв мъж в един бар.
	— Аз зная с положителност, че работниците в „Малама Шугър“ са изрязвали стрелки в нивите със захарна тръстика, за да посочат на японските летци пътя за Пърл Харбър — твърдеше един надзирател.
	А след като инспектира пораженията, самият министър на флота честно призна пред пресата:
	— Хаваите станаха жертва на най-ефективно работилата пета колона през тази война, като се изключи Норвегия.
	Затова не бе никак чудно, че много японци бяха арестувани и хвърлени в набързо импровизирани затвори, след което все още оставените на свобода с готовност вярваха на слуховете, че всички японци на Хаваите ще бъдат интернирани в палатки на Молокай. Но когато затворите се препълниха и в пристанището наистина се появиха кораби, за да откарат арестуваните в концентрационни лагери в Невада, се случи нещо необикновено, нещо, което повече от всичко помогна да се затворят причинените от нападението върху Пърл Харбър рани. Хоксуърт Хейл, госпожа Хюлет Джандърс, госпожа Джон Уипъл Хоксуърт и една неомъжена библиотекарка на име Лусинда Уипъл тръгнаха поотделно, не в резултат на някаква съгласувана акция, да обикалят затворите, където държаха японците. Разрешаваха им да влизат, защото бяха изтъкнати граждани на хавайското общество. Те минаваха по коридорите и казваха на надзирателите:
	— Познавам добре този човек. Пуснете го да си върви.
	Госпожа Хюлет Джандърс стигна дори дотам, че взе със себе си и своя съпруг, големия Хюи, издокаран във флотската си униформа, и той също посочи пет-шестима примерни граждани, които познаваше от години.
	— Смешно е тези хора да се държат в концентрационен лагер. Те са не по-малко добри американци от мен.
	— Ще гарантирате ли за тях, ако ги освободим? — попитаха го хората от ФБР.
	— Да гарантирам за Ичиро Огава ли? Ще се чувствам горд да гарантирам за него. Хайде, излизай оттук, Ичиро. Върви да си гледаш работата.
	Около триста изтъкнати граждани от японски произход бяха освободени от затвора благодарение инициативата на мисионерските потомци. Не че толкова им харесваха японците или че се бояха от императорска Япония по-малко от останалите. Като християни те просто не можеха да стоят със скръстени ръце и да гледат как се малтретират невинни хора. В Калифорния, където въображаемата опасност от неприятности, причинени от потенциални членове на петата колона, бе нищожна в сравнение с реалната, която бе възможно да съществува на Хаваите, бяха взети жестоки и безсмислени мерки и те щяха да останат завинаги едно срамно петно за Америка. Изселваха се изключително честни и патриотични семейства, разграбваше се личното им имущество, поставяха ги под непрекъснато наблюдение и потъпкваха гордостта им на пълноправни американски граждани. На Хаваите подобни неща не се случиха. Мъже като Хоксуърт Хейл и Хюлет Джандърс не допуснаха това. Жени като госпожа Уипъл и госпожа Хоксуърт лично обикаляха затворите, за да защитят невинните.
	Но когато Хоксуърт Хейл стигна до килията, в която бе затворен Камеджиро Сакагава, възникна един по-сложен морален проблем, защото в началото Хейл не бе готов да се закълне пред хората от ФБР: „Сигурен съм, че този мъж е невинен“. Хейл знаеше следното: Камеджиро бе известен пиротехник, който бе имал неприятности по време на стачката в „Малама Шугър“. Той твърдоглаво бе отказал да прекрати японското гражданство на децата си. Няколко години преди нападението над Пърл Харбър бе кръстосвал нощем цял Хонолулу. А сега имаше бръснарски салон и използваше собствената си дъщеря, за да привлича вътре моряци и войници. Това бяха минусите му. Но на Хейл бе известен и един друг факт: между всичките японски момчета в Хонолулу нямаше по-добри американци от синовете на Камеджиро. Ето защо, вместо да отмине килията, се спря и помоли да му бъде разрешено да поговори със Сакагава. Когато отключиха, той седна при Камеджиро и каза на преводача да го попита:
	— Господин Сакагава, защо не ми разрешихте да прекратя двойното гражданство на синовете ви?
	В очите на Камеджиро се появи предишният упорит блясък, но си даде сметка, че ако не признае истината, може никога повече да не види момчетата си, омекна и рече:
	— Ще обещаете ли да не казвате нито дума на синовете ми?
	— Да — отвърна Хейл, защото и той имаше семейни проблеми. Заръча на преводача да предаде, че обещава.
	— Съпругата ми и аз не сме женени — поде Камеджиро.
	— Но аз видях брачното ви свидетелство! — прекъсна го Хейл.
	— Да, в Америка сме женени, ала това не се брои — заобяснява Камеджиро. — Когато изпратих снимка, за да ми намерят булка от префектура Хирошима, там са избрали едно момиче и са ме оженили за него по японските обичаи. Нейното име е вписано в регистъра на селото като моя съпруга.
	— В какво се състои проблемът тогава? — недоумяваше Хейл.
	Камеджиро се изчерви заради това старо прегрешение и обясни:
	— Ами когато тя пристигна тук, аз не я харесах, а имаше и още един човек, който не хареса жена си.
	— И сте си ги разменили? — попита Хейл. На устните му се появи усмивка. Всичко изглеждаше съвсем просто.
	— Да. Във всяка от двете страни съм женен за различна жена.
	— Но, разбира се, истинската ти родина е тук и само тукашният ти брак е валиден — рече Хейл.
	— Не — търпеливо го поправи Камеджиро. — Япония е истинската ми родина и аз бих се срамувал, ако в селото ми научат какво лошо нещо съм извършил.
	Хейл бе впечатлен колко откровено защитаваше Япония този човек, дори и при мъчителните обстоятелства в момента, и каза снизходително:
	— Според мен това едва ли ще е от значение след толкова много време.
	— Ах, напротив! — възрази Камеджиро и неговите думи докоснаха една трептяща струна в съзнанието на Хейл. — Защото жената, която получих при тази размяна, излезе най-добрата съпруга, каквато един мъж може да си пожелае. Но жената, която отстъпих на приятеля си, се оказа наистина много лоша, неговият живот бе съсипан и аз трябваше да гледам всичко това отстрани. Моето щастие е изградено за негова сметка и не бих си позволил да направя нищо, с което да го нараня допълнително. Поне в нашето село още смятат, че той е един достоен за уважение човек, и аз ще оставя нещата както са си.
	Хейл стисна юмруци и се замисли за собствената си реакция на точно същите проблеми и за своето твърдо решение, независимо от натиска на приятелите, жена му Малама да остане с него, въпреки че умът й отдавна бе прекрачил границите, отвъд които бе прието хората да се настаняват в лудница. И в този миг на обич към съпругата си и страхове за съдбата на сина си през тази война почувства голяма близост със седналия срещу него дребен кривокрак японец.
	— Този определено може да бъде освободен — каза той на хората от ФБР.
	И Камеджиро се върна при семейството си.
	Естествено, когато по-късно градинарят Ичиро Огава, спасен от интерниране благодарение на Хюлет Джандърс, започна да настоява плащаната му от Джандърс надница долар и четиридесет цента да бъде повишена, големият Хюи подскочи като ужилен и обвини дребния японец в липса на патриотизъм, задето иска повишение в такъв критичен момент от американската история.
	— Аз непрекъснато мисля за твоето благополучие, Ичиро — обясни му Хюи. — Остави тези неща на мен.
	— Но вече не мога да живея с долар и четирийсет на ден. Военни разходи.
	— Да не би да ме заплашваш? — избухна Джандърс.
	— Трябват ми повече пари — не отстъпваше Ичиро.
	Веднага след като японецът си излезе, Джандърс се обади на службата за сигурност в Пърл Харбър.
	— Лемюъл — изсъска той — имам тук един работник, в чиято лоялност силно се съмнявам. Мисля, че трябва незабавно да бъде откаран.
	— Как е името му?
	— Ичиро Огава, истински размирник.
	Още същата нощ Огава изчезна, бе въдворен в концентрационен лагер на континента, след което агитацията за повишаване на заплащането секна.

	* * *

	Никой от живеещите на Хаваите не успя да избегне последствията от нападението над Пърл Харбър, но сутринта на 8 декември хората практически нямаха и най-бледа представа за промените, които ги очакваха. Например, за своя изненада, безцеремонният Хюлет Джандърс стана направо капитан от флота, комуто бе поверен контролът върху пристанищните съоръжения. Носеше скъпа униформа в цвят каки, златните му нашивки бяха между най-красивите в Пасифика, а накрая бе удостоен и с почетна грамота от президента за това, че е изпразнил пристанището и го е държал на разположение за нуждите на военните.
	Събитията свариха съпругата на Джон Уипъл Хюлет на континента и се наложи тя да остане там три години. Деветнадесет от потомците на стария морски капитан от Ню Бедфорд Рейфър Хоксуърт облякоха военната униформа, включително и две момичета, които постъпиха в женските резервни поделения на флота. От друга страна, цели девет потомки на доктор Джон Уипъл се омъжиха за морски офицери, с които се бяха запознали в Хонолулу.
	Разбира се, последствията бяха най-драматични за семейство Сакагава, но ще се спра на тях по-късно, тъй като е важно да се разбере как благодарение на войната членовете на това голямо семейство японски заселници се превърнаха в пълноправни американци. Ирония на съдбата бе, че години наред много от местните японци бяха молили за американско гражданство, без да постигнат нищо, доброто поведение не бе им помогнало ни най-малко, а след като императорските войски разрушиха Пърл Харбър и убиха повече от 4000 човека, веднага им бе дадено всичко, към което се бяха стремили. Но, както вече казах, бих искал да отложа тази смешна история за по-нататък.
	Освен за семейство Сакагава ужасните бомбардировки и поражението имаха изключително сериозни последствия и за разрасналата се фамилия Кий. Два дни след нападението Нюк Цин, тогава на деветдесет и четири години, бе изведена от внука си Хонконг на обиколка из града и когато видя объркването, в което бяха изпаднали белите граждани на Хонолулу, тя предусети, че следващата половин година ще предостави на рода Кий съдбоносна възможност за материален просперитет и че ако изпуснат този рядък шанс, няма да заслужават никой повече да се съобразява с тях.
	Същата вечер Нюк Цин свика синовете и по-способните от внуците си и когато неугледната й къщичка в Нууану се препълни и затъмнителните завеси бяха спуснати, тя поде:
	— В цял Хонолулу хаолите се готвят да бягат. Азия, мислиш ли, че японците ще окупират Хаваите?
	— Не.
	— Защо бягат тогава хаолите?
	— Може да са по-добре информирани от мен — отвърна предпазливият Азия.
	— Ще се върнат ли японските самолети? — не отстъпваше Нюк Цин.
	— Чух, че нашите летища при Уилър и Хикъм били разрушени — осведоми ги Азия — но един морски офицер каза в ресторанта, че дори и при това положение следващия път ще прогоним вражеските самолети.
	Нюк Цин мисли известно време, притисна своите сбръчкани ръце към хлътналите си бузи, после ги прокара назад по почти напълно оплешивялата глава.
	— Хонконг, ти как смяташ, ще се върнат ли японците?
	— Може и да се опитат, но според мен едва ли ще успеят.
	— Мислите ли, че е безопасно да заложим на Хонолулу? — попита Нюк Цин. — С други думи, японците ще бъдат ли държани настрани от града?
	— Да — отвърна Азия.
	— Има ли значение? — обади се Хонконг. Той беше на четиридесет и осем години, корав, честен човек, научен от баща си, адвоката Африка Кий, на всичките номера за оцеляване. След като му бе отказано елитното образование в Пунахоу, което би смекчило маниера му, бе възприел от баща си безпогрешен усет за опасността. Все още не беше много известен на Хаваите, понеже с удоволствие разрешаваше на именитите си чичовци да се представят пред обществеността като привидни водачи на големия клан Кий, но Нюк Цин, която дърпаше всички конци, знаеше, че в негово лице има наследник не по-малко умен и трудолюбив от нея самата. Ето защо, когато той каза „Има ли значение?“, тя се заслуша.
	— Ако Япония завземе Хаваите — започна Хонконг — като влиятелни китайци, ние всички ще бъдем екзекутирани. Значи не трябва да мислим за тази възможност. ФБР няма да ни разреши да избягаме на континента, така че е излишно да мислим и за това. Принудени сме да стоим, където сме, да се молим японците да не победят и да работим по-усърдно от всякога.
	Нюк Цин го изслуша, после отпусна своите тънки ръце в скута.
	— Нашето щастие е в нещастието ни — прошепна тя. — Ние не можем да избягаме, но хаолите могат. Те ще бягат като изплашени зайци с всеки кораб. А щом си отидат, на мястото им ще дойдат войници и моряци с много пари. И когато пристигнат, ние ще бъдем тук. Тази война ще продължи дълго и ако сме достатъчно трудолюбиви, родът ни би могъл да стане по-силен от всякога.
	— С какво да се захванем? — попита Азия.
	— С недвижими имоти — отвърна Нюк Цин с невероятната решителност на хакка, за която притежаваната земя никога не е достатъчна. — Когато изплашените хаоли заминат, ние трябва да купим всичките имоти, които ще изоставят.
	— Нямаме достатъчно пари, за да направим това — възрази Хонконг.
	— Прощавайте — извини се Нюк Цин — не се изразих правилно. Разбира се, че не можем да си позволим да ги купим. Но можем да внесем малки депозити и да обещаем, че ще дадем останалото по-нататък. После ще експлоатираме имотите и ще печелим пари, за да изплатим дълговете си.
	— Но откъде ще вземем необходимия капитал, за да започнем? — недоумяваше Хонконг.
	— Ще вложим всеки цент, който притежаваме — отвърна Нюк Цин. — Азия, заеми се с това. Превръщай всичко в пари. Трябва да поемем магазините на Хоутел стрийт, защото моряците ще идват там. Хвани на работа всичките ни момичета. Австралия, твоите внучки не могат ли да отворят павилион за хотдог в Уайкики?
	Семейният съвет изработи планове как да прибере всяка заблудена пара от разхождащите се военни, но най-важните тактически въпроси тепърва щяха да се обсъждат.
	— Утре сутринта всеки мъж, който е годен за работа, да се яви в Пърл Харбър — разпореди се Нюк Цин. — Ако корабостроителниците са толкова пострадали, както разправят, ще има нужда от много хора. Ще ги е страх да назначават японци и нашите ще получат добри служби. Но всеки спечелен цент да бъде даван на Азия.
	Семейството се съгласи, че това е правилният начин на действие, и Нюк Цин се обърна към Хонконг:
	— Твоята задача ще бъде най-трудна. От теб се иска да вземаш парите, които ще набавя Азия, и да купуваш имоти. Тоест да плащаш толкова, колкото да осигуриш контрола над тях. И запомни, когато изплашените хора тръгнат да бягат, те ще приемат едва ли не всяка сума в брой, която им се предложи, и ще се надяват на съдбата да си получат останалото.
	Хонконг я изслуша, после попита:
	— Какви имоти да купувам, промишлени или къщи?
	Въпросът предизвика спорове, но накрая Нюк Цин отсече:
	— По-късно, след като войната свърши, големите пари ще са в промишлената собственост. Но преди това, когато островите започнат да се пълнят с хора, всеки ще има нужда от дом.
	— Какво да правя тогава? — попита отново Хонконг.
	— Купувай сега къщи, а щом започнат да постъпват парите от наемите, ги влагай в промишлена собственост — посъветва го Нюк Цин. После погледна старшите членове на фамилията и рече: — През следващите години ще ни е нужен кураж. Когато войната свърши, хората ще побързат да се върнат на Хаваите и ще кажат: „Тези проклети китайци ни окрадоха имотите“. Ще забравят, че са избягали от страх, а ние сме останали. Ала каквото и да говорят, то няма да има значение. — Тя се разсмя треперливо и ги сгълча: — Никога не съм виждала възрастни мъже толкова уплашени, като вас тази вечер. Стига да можехте, и вие бихте избягали, до един. Но за щастие ФБР няма да ви позволи. Така че всички ще трябва да останем тук и да работим.
	След тази нощна среща зад затъмнените срещу бомбардировки прозорци в Хонолулу станаха три промени. Първо, доста от магазинчетата, които обслужваха военните, като им продаваха мазна храна, безалкохолни напитки и захарни пръчици, минаха в ръцете на хора от рода Кий. Те се поддържаха чисти, цените им бяха прилични и всяко носеше пари. Второ, когато започна ускореното възстановяване на пострадалата военна база в Пърл Харбър, изненадващо голям брой от инспекторите, старшите счетоводители, закупчиците и помощниците в управлението носеха фамилията Кий. Заплатите им бяха добри, работата — безупречна, а държането им — по-тихо от водата. Когато от наборните комисии питаха флота: „Да не би в Пърл Харбър да криете хора, подлежащи на мобилизация?“, военноморските сили освобождаваха със съответните извинения разни Мендонка или Гереро, но никакви Кий, защото тяхната работа там бе от първостепенно значение за войната. Трето, след като военните започнаха да докарват със самолетите си стотици цивилни съветници (а висшите чиновници пристигаха с целите си семейства), тези хора откриваха, че ако искат да наемат жилище, ще трябва да се обърнат към Хонконг Кий. Дори на генералите и адмиралите се препоръчваше: „Най-добре се посъветвайте с Хонконг“. С напредването на войната, когато на Хаваите се струпа страшно много народ, от всяка къща се вземаше тройно по-висок наем, всички магазини и заведения бяха претъпкани и само Нюк Цин и Хонконг знаеха как родът Кий незабележимо обръща спечелените пари в промишлени имоти.

	* * *

	Войната внесе най-дълбоки промени в живота на Хоксуърт Хейл, който бе едва четиридесет и три годишен, когато тя започна. Той, разбира се, незабавно се яви като доброволец и напомни на местните генерали за опита си от Първата световна война, но те му отговориха, че е крайно необходим на компанията „Хоксуърт и Хейл“, много от дейностите, на която бяха обвързани с нуждите на войската. Поради тази причина не му бе разрешено да влезе в армията. По-късно, когато научи, че група бивши студенти на Йейл сформират екипаж за подводница, той положи всички усилия да се включи в него, смятайки се много подходящ за подводничар, но от флота му отвърнаха доста категорично, че хората от Йейл, за които става дума, са по-близо до възрастта на сина му, отколкото до неговата. Затова беше принуден да остане в Хонолулу, където работеше в тясно сътрудничество с адмирал Нимиц и генерал Ричардсън и даваше сериозен принос в общите усилия за спечелване на войната. Наред с другите си задължения той бе поел и длъжността началник на наборните комисии и оглавяваше ръководството на гражданската отбрана.
	В това си качество Хейл бе много доволен от факта, че младите японци на Хаваите без колебание се явяваха като доброволци за военна служба. Смяташе, че своеволното отхвърляне на тези момчета от страна на армията е неоправдано, и писа до президента Рузвелт:
	„Сведенията ми по въпроса са от първа ръка, сър. Японските младежи са между най-лоялните граждани на страната. Защо не се разпоредите вашите хора да сформират бойна единица, състояща се от японци, която да бъде използвана само в Европа?“
	От друга страна, бе разстроен, че толкова малко китайци изявяват желание да вземат оръжието и да защитават Америка.
	— Щом като не се явяват доброволно — разбесня се един ден той — ще заповядам на наборните комисии да ги изкарат с калиев цианид. Къде са се изпокрили? — Накара цивилните власти да проучат въпроса и разбра, че повечето са в Пърл Харбър. Попита адмирал Нимиц:
	— Да не би да твърдите, че военното строителство не може да мине без всичките тези момчета? — И беше изненадан, когато Нимиц се запозна със случая и заяви категорично:
	— Да. Там са ни необходими хора, които могат да боравят със сметачна линийка.
	В началото на 1942 година от военновъздушните сили предложиха на Хоксуърт да се включи в група старши офицери, които летяха до различни острови в Южния Пасифик, за да проучват възможностите за построяване на нови самолетни писти. Той, естествено, веднага се съгласи, защото жена му имаше пристъп на депресия, по време на който не можеше да разговаря разумно, дъщеря му бе в училище на континента, а синът му — в авиацията, така че нищо не го задържаше вкъщи. С голямо удоволствие навлече униформата, в която щеше да минава за полковник.
	Военният му принос в това проучвателно пътуване не бе голям, но социологическите му наблюдения бяха наистина от изключително значение. Винаги когато хидропланът се насочваше да кацне в бази като остров Джонстън или Кантон, или Нукуфетау и той съзираше през тесните прозорчета кристалните лагуни и широките пясъчни наноси около скалите, Хоксуърт си спомняше всичко, което бе писал за тропиците един от дедите му, доктор Джон Уипъл, и бе в състояние да обясни на хората от авиацията много неща. Когато стъпи за пръв път на рифовете в един атол, имаше странното усещане, че се е върнал у дома, и макар от години да не си бе спомнял факта, че отчасти е и полинезиец, древното чувство за принадлежност го заля подобно вълна. Докато хората от военновъздушните сили обикаляха подходящите за летища места, често оставаше на скалите, загледан далече в океана, дълго спотаявалите се частици от кръвта на предците заиграваха във вените му и той виждаше канута и пътешествия.
	Но не това бяха дълбоките промени, за които споменах. Те започнаха, когато хидропланът кацна в залива Сува на островите Фиджи. Хоксуърт се качи на малко английско корабче и отиде на брега, за да се запознае с губернатора, истински англичанин с жена американка. В началото престоят му протичаше като всяко нормално военновременно посещение на някой остров, който скоро може да бъде завзет от врага. Но докато групата се запознаваше с положението на Фиджи, Хоксуърт Хейл започна да добива впечатления, които дълбоко го разстройваха.
	— Защо индийците тук са отделени? — заинтересува се той.
	— О, индийците не ги бива за нищо! — отвърна секретарят на губернатора.
	— Как така? — попита Хоксуърт.
	— Опитвали ли сте се някога да работите с азиатци? — отвърна на въпроса му с въпрос англичанинът.
	Хейл не отговори, но когато оглеждаше нивите със захарна тръстика на Фиджи, той ги намираше точно такива, каквито бяха и на Хаваите, а там, при съвсем същите природни условия и без да създават особени неприятности, ги бяха обработвали японци. Помисли си: „На Фиджи са докарани индийци, а на Хаваите — японци, със същата цел и приблизително по същото време. Но колко различни са резултатите! Японците на Хаваите са доста добри американци. А на Фиджи индийците са абсолютни чужденци. Какво ли са сбъркали управниците?“.
	— Хубавото обаче е — говореше англичанинът — че ако вие, джонитата, решите да си осигурите земя за самолетни писти, няма защо да берете грижа за мръсните индийци. Те нямат право да притежават земя.
	— Защо? — учуди се Хоксуърт.
	— Азиатците? Да притежават земя? — попита риторично елегантният млад човек, а Хоксуърт си каза наум: „Защо, по дяволите, да не притежават? Ако съм разбрал правилно, семейство Кий сега са собственици на половината къщи на Хаваите. А най-хубавото, което може да се случи на един японец, е да си намери парче земя и да започне да я обработва. Това го прави по-малко радикал и го държи настрана от профсъюзите“.
	— Значи индийците не притежават нищо от тази земя? — попита на глас Хоксуърт.
	— Не, ние забраняваме това най-строго — увери го младият човек. — Нито пък имат избирателно право, така че тук сме гарантирани от неприятности.
	— Искате да кажете, че онези, които са родени в Индия, нямат право на глас, така ли? — продължи да разпитва Хоксуърт.
	— Нито пък родените тук — обясни служителят и Хоксуърт си помисли: „На Хаваите нашият подход е коренно различен“.
	И колкото повече се запознаваше с Фиджи, толкова по-доволен се чувстваше от начина, по който азиатците на Хаваите бяха въведени в пълноправно гражданство, без пред тях да се поставят някакви сериозни бариери. Посещават ли индийците колежи? Тук нямало колежи, а на Хаваите имаше и японците учеха в тях. Притежават ли индийците парчетата земя, върху които са кацнали тесните им магазинчета? Не, а на Хаваите китайците и японците можеха да стават собственици на каквото си поискат. Вземат ли индийците участие в гражданските управленчески структури? Не, за бога, а техните азиатски братовчеди на Хаваите вече започваха да поемат някои ресори. Назначават ли се индийци за държавни чиновници? Не, а китайците на Хаваите бяха много търсени като държавни служители.
	Така, посредством обстойни съпоставки между Фиджи и Хаваите, Хоксуърт Хейл разбра, че стореното, за да се включат азиатците в живота на Хаваите, е било правилно, докато онова, което бяха направили англичаните, за да останат индийците на Фиджи угнетена и омразна част от населението, е било погрешно. Именно на Фиджи Хейл за пръв път прозря колко справедливи по принцип са били потомците на мисионерите, стигайки до извода: „На Хаваите имаме стабилна основа, върху която островите ни могат да градят своето бъдеще: японци, китайци, филипинци, бели и хавайци ще работят рамо до рамо. Но не мога да си представя как на Фиджи, с тази омраза между расите, която виждам, би се намерило някакво логично решение. — После си каза мрачно, ала с чувство за хумор: — Бога ми, следващия път, когато чуя някой японски работник от плантациите със захарна тръстика да вдига врява за профсъюзи, ще му река: «Уатанабе сан, май ще е най-добре да отидеш малко на Фиджи и да видиш как живеят индийците там». Той ще се върне в Хонолулу и още от кораба ще се развика: «Моля ви, господин Хейл, пуснете ме да сляза на брега! Искам да работя на Хаваите, тук съм си много добре»“.
	Сетне, изпълнен с гордост от първокласната система, създадена от неговите деди, мисионерите, посети банкета, даван от сър Рату Салака, величествен черен вожд с дипломи от Кеймбридж и Мюнхен, и когато този потомък на голям фиджийски род се появи, облечен в традиционната лава — лава* на туземците, с риза и сако по западната мода, с огромни кафяви кожени обувки и с медалите за храброст, получени през Първата световна война, Хейл интуитивно почувства: „На Хаваите нямаме местни жители като този тук“.
	[* Правоъгълно парче плат, носено в Полинезия като пола от мъже, жени и деца. — Б.пр.]
	Сър Рату Салака бе изключително информиран човек. Говореше безупречно английски, знаеше как се развиват военните действия и макар вече да бе доста над петдесетте, имаше готовност да поведе фиджийски експедиционен корпус срещу японците.
	— Не забравяйте, скъпи ми приятели от военновъздушните сили — предрече той — че когато завземате острови като Гвадалканар и Бугенвил, където съм ходил на етноложки експедиции, ще ви трябват хора като мен. Тъмната ни кожа ще бъде голямо предимство при разузнаването, познаването на джунглата ще ни даде възможност да се промъкваме на такива места, до които вашите хора никога не биха проникнали, а нашата привичка да се движим тихо ще ни позволи да пропълзяваме до противниците и да ги убиваме без шум, докато другарите им си седят на десетина метра по-нататък. Щом ви потрябваме, обадете се, ние сме готови.
	— Ще вземете ли със себе си и индийски войници? — попита Хейл.
	При този въпрос тъмнокожият му домакин избухна в смях.
	— Индийци ли? — презрително изсумтя той. — Разпространихме призив за набиране на доброволци и знаете ли колко души от нашето над стохилядно индийско население се отзоваха? Двама, и то с твърдата уговорка да не напускат Фиджи. Всъщност, ако си спомням добре, не бяха съгласни да отидат дори на друг остров от тази група. Не, господин Хейл, няма да използваме индийци. Те не се записват доброволци и ние не го очакваме от тях.
	Хейл си помисли: „На Хаваите от същия брой японци биха се явили петнайсет хиляди доброволци… дори за войната срещу Япония. А тук индийците не желаят да се бият и против враг, с когото нямат никаква емоционална обвързаност“. И отново го изпълни чувство за превъзходство.
	Но като изпи брендито си, сър Рату Салака отбеляза с резкия тон на английски скуайр*, какъвто всъщност беше:
	[* Титла на нисш благородник. — Б.пр.]
	— Уверявам ви, че тук на Фиджи никак не се чувстваме горди, задето не успяхме да приобщим нашите индийски работници. Някой ден ще плащаме ужасна цена за този свой пропуск — размирици, дори може би кръвопролития — и като фиджийски вожд аз особено ясно си давам сметка каква трагедия е това. Но когато посещавам Хаваите и установявам колко зле са се отнесли там към полинезийците, как са заграбили земята им, как всичките прилични държавни служби се заемат от японци и как цялата култура на един велик народ е разрушена, се виждам принуден да кажа, че макар нашите индийци да не са в завидното положение на вашите японци, ние, фиджийците, сме далеч по-добре от вашите хавайци. Ние сме собственици на земята си. Предполагам, че девет десети от обработваемите площи, които сте видели днес, принадлежат на фиджийци. Освен това онази част от държавната власт, която не се държи от англичаните, е под наш контрол. Днес старите традиции в живота ни са по-силни, отколкото преди петдесет години. Преуспяваме във всяко отношение и аз не мога да си представя, че ще се намери фиджиец с чувство за собствено достойнство, съзнаващ какъв рай е тук, който би се съгласил да си смени мястото с някой жалък хаваец, на когото не е оставена никаква собственост. Вие, американците, сте се отнесли ужасно с тях.
	В групата се възцари мълчание и накрая Хоксуърт каза:
	— Може би ще се изненадате, сър Рату, а предполагам, че и някои от господа офицерите ще се изненадат, но аз съм полухаваец и не се чувствам така, както твърдите вие.
	Сър Рату беше кален стар парламентарист, който рядко оставяше магарето си в калта, затова внимателно разгледа госта и отбеляза безцеремонно:
	— Ако се съди по вида ви, се натрапва изводът, че американската ви половина е значително по-преуспяла от хавайската. — След което се засмя учтиво и предложи по още едно бренди, казвайки на Хейл: — Говорим за твърде сериозни неща, господин Хейл, но според мен си заслужава човек да се замисля понякога над въпроса: в чий интерес управляват завоевателите един остров? Тук англичаните заявиха: „Ние управляваме тези острови в интерес на фиджийците“ и по този начин направиха лоша услуга, може дори да се каже, отнесоха се крайно несправедливо към индийците, които докараха тук да обработват нивите със захарна тръстика. Но на Хаваите вашите мисионери явно са рекли: „Ние управляваме в интерес на онези, които довеждаме да работят на плантациите“. И като са предоставили островите на китайците, са извършили голяма несправедливост по отношение на хавайците. Струва ми се, че ако предците ни бяха достатъчно мъдри, щяха да намерят някакво средно решение, което би задоволило всички. Но вие, господа, се отправяте на изток към Таити. Проучете този проблем и там. Ще видите, че французите не са се справили и на йота по-добре от англичаните тук или от американците на Хаваите.
	На което Хейл отговори:
	— На Хаваите поне никога няма да имаме гражданска война. Няма да има кръвопролития.
	Сър Рату, гигант във всяко отношение, не можеше да остави подобна забележка да мине покрай ушите му, така че подхвърли:
	— След няколко години няма да имате и хавайци.
	И приемът приключи.
	Хоксуърт Хейл напусна Фиджи с ужасно объркани чувства, но когато хидропланът достави инспектиращия екип в Американска Самоа, той бе хвърлен в още по-смущаващи размишления. Пристигна в Паго Паго* един ден преди насрочената дата, на която островите щяха да честват своето присъединяване към Америка, станало през 1900 година, и му бе казано, че тъй като неотдавна японска подводница обстрелвала Самоа, тази година островите държали да демонстрират своята лоялност към САЩ със специални церемонии. Ала на следващата сутрин Хейл видя, че застрашителните върхове около Паго Паго са преградили пътя на цял рояк дъждовни облаци и в момента над островите се изливаше пороен дъжд. Предположи, че празненствата ще бъдат отменени.
	[* Главен град на Изт. Самоа, о-в Тутуила, военноморска база на САЩ. — Б.пр.]
	Но той не познаваше самоанците! На съмване местните моряци се строиха под дъжда и изстреляха салют. В осем военен оркестър с красиви униформи замарширува под звуците на „Звезди и ленти завинаги“, а към десет всички граждани, способни да се движат, се струпаха около прогизналия параден площад, на който самоанските части извършваха тържествени маневри. Сетне един огромен златистокафяв вожд с лице като изгряващо слънце и плът, достатъчна за двама, се приближи до пилона на знамето и произнесе пламенна реч на самоански, давайки израз на своята любов към Америка. Последваха го други и докато говореха, Хоксуърт Хейл започна да долавя думи, а накрая и цели изречения, които разбираше. Полинезийските слова отекнаха в паметта му и той бе завладян от дълбок душевен смут, тъй че когато оркестърът засвири „Знаме, обсипано със звезди“ и оръдието изгърмя, не чу бурните овации на тълпата.
	Сравняваше видяното в Самоа с начина, по който Хаваите отбелязваха деня на своето присъединяване, и бе поразен от разликата. В Самоа кънтяха топовни изстрели; на Хаваите порядъчните хора запазваха мълчание. В Самоа тълпите ревяха възторжено; на Хаваите мнозина плачеха. В Самоа и бурите не можеха да възпрат населението, което изгаряше от желание още веднъж да види как любимият им нов флаг се развява символично над острова; а на Хаваите дори не вдигаха американското знаме, защото хавайците не бяха забравили, че присъединяването на техните острови към Америка бе постигнато посредством измама и несправедливост. При неизбежната победа на прогреса бе извършено насилие над един народ, по-малката общност бе осъдена на пълно незачитане. Понятно беше, че в Самоа полинезийците посрещат с овации деня на присъединяването, но на Хаваите не беше така.
	За Хоксуърт Хейл тези размисли бяха особено мъчителни, защото човекът, осъществил анексията на Хаваите, беше собственият му прадядо Михей. В семейството непрекъснато му напомняха, че събитието е съвпаднало с неговото раждане, и приятелите обичаха да казват: „Хаваите и Хоксуърт са на една и съща възраст“, превръщайки онова, което мнозина смятаха за престъпление, в семейна шега. Но той си спомняше и своята прабаба, хавайката Малама, която му бе доверила преди смъртта си:
	— Моят съпруг ме накара да присъствам на церемонията, когато бе смъкнато хавайското знаме. И знаеш ли какво направиха хаолите с това знаме, Хокеи? Нарязаха го на малки парченца и ги раздадоха на събралите се.
	— Защо? — бе попитал той.
	— За да си спомнят за този ден — бе отвърнала старата жена. — Но така и не разбрах защо ще искат да си го спомнят.
	Имаше много хавайци, дори през 1942 година, които избягваха да разговарят с членове на семейство Хейл и отказваха да сядат на една маса с тях. Но други помнеха не непреклонния Михей, който им бе откраднал островите, а неговата майка Джеруша, която бе обичала хавайците, и те се съгласяваха да се хранят заедно с Хейловци. Сега, в Самоа, където дъждът не преставаше да се лее, Хоксуърт Хейл, потомък и на Михей, и на Джеруша, почувства как различните природи на двамата воюват за неговите симпатии и му се прииска да можеше да се направи нещо, за да бъдат премахнати несправедливостите на хавайската анексия, та и техните полинезийци да се гордеят с новия си флаг не по-малко от самоанците. Но знаеше, че това не е възможно. Отново се върна старата тъга, която го бе връхлетяла в Йейл при мисълта за откраднатата колекция на Джарвиз, и той си рече: „Кой би могъл да прецени резултатите от едно действие“. Посещението в Самоа не му доставяше радост.


	Но когато стигнаха в Таити, тази Мека на южните морета, и хидропланът им кацна в малкия залив, разположен недалеч от Папеете*, между остров Моореа и Диадемата на Таити, което определено го правеше най-живописната база за водосамолети в света, Хоксуърт Хейл отново бе изпълнен с вълнение, защото това бяха островите, от които бе дошъл неговият народ, това бе легендарната столица на моретата, по-красива, отколкото си я бе представял. Почувства се горд, че в жилите му тече кръв, водеща началото си оттук.
	[* Административен център на Таити. — Б.пр.]
	Разочарова се обаче от ползващите се с всемирна слава момичета на острова, тъй като малко от тях имаха зъби. Австралийските консерви и отказът от традиционната рибна храна лишаваха девойките от зъби още в пубертетна възраст, но, както отбеляза един майор от военновъздушните сили, „ако човек си пада по хубавите венци, може да си прекара страхотно на Таити“.
	Интересът на Хоксуърт обаче бе насочен не към момичетата, а преди всичко към китайците. Френският губернатор изтъкна, че американците ще намерят на Таити една сигурна база, защото тук държали китайците с твърда ръка. Не им разрешавали да притежават земя, много видове бизнес били забранени за тях, валутният контрол ги шпионирал свирепо и, общо взето, били така притиснати, че те можели да бъдат спокойни, нямало да имат никакви проблеми. Хоксуърт понечи да каже: „У нас на Хаваите всяка година богатството на островите се умножава неколкократно благодарение на китайците, които обработват собствена земя и се занимават с търговия. Единственият валутен контрол е стремежът на банките ни да привлекат капиталите, които китайците държат в собствените си банки“. Но като гост си наложи да държи устата си затворена и продължи да събира впечатления.
	По негово мнение на Таити щяха да бъдат горе-долу десет пъти по-добре във всяко отношение, ако не само разрешаваха на китайците да просперират, но ги и насърчаваха.
	— Толкова много се говори за Таити — подхвърли той с известно разочарование на генерала, който водеше групата — но сравнете техните пътища с хавайските!
	— Отчайващи — съгласи се генералът.
	— Или тяхното здравеопазване, или магазините им, или храмовете.
	— Доста жалки в сравнение с онова, което вие, момчета, сте изградили на Хаваите — отново се съгласи генералът.
	— Къде са таитянските училища? Къде им е университетът? Ами летището, ами чистите болници? Знаете ли, генерале, колкото повече се запознавам с останалата част от Полинезия, толкова повече се впечатлявам от Хаваите.
	Мислите на генерала бяха заети с други неща и на третия ден той обяви на екипа си:
	— Колкото и да е невероятно, тук на Таити наистина няма място, на което да се построи самолетна писта. Но по` на север, изглежда, има един остров, където вероятно ще успеем да изравним някой от рифовете и да се сдобием с доста добра писта за кацане.
	— Кой остров? — попита Хейл.
	— Нарича се Бора Бора — отвърна генералът и рано на следващата сутрин насочи хидроплана натам.
	Така Хоксуърт Хейл стана първият полухаваец, видял от въздуха острова на предците си Бора Бора. Той се откри пред очите му в ясен слънчев ден, океанските вълни се разбиваха във външния риф, а тъмният остров, от който се издигаха високите върхове със застрашителния монолитен блок базалт в средата, бе обграден от спокойната синева на лагуната. Дъхът му спря от чисто физическото удоволствие при гледката на този приказен остров, неговите дълбоко врязани заливи, бушуващия му прибой и канутата със странични поплавъци, кръжащи около мястото за кацане. Хейл си помисли: „Нищо чудно, че още помним стиховете за Бора Бора“ — и започна да декламира фрагменти от онзи откъс, който бе записал прапрадядо му Абнър Хейл:
P>
	Под ярки огнени звезди се гуши суша,
	от чудни заливи прорязана, от върхове белязана,
	с огърлица от рифове и водна пяна.
	О, Бора Бора, остров на безшумните гребла!
	О, Бора Бора, родина на великите мореплаватели!
P$
	Останалите в хидроплана също бяха възхитени от гледката, но по други причини. Тук имаше огромно пространство, на което корабите можеха да стоят на котва, при нужда цяла бойна флотилия би намерила убежище в лагуната. Но още по-важно беше, че малките островчета покрай външния риф бяха дълги, гладки и равни.
	— Само да хвърлим тук няколко булдозера, и за три дни самолетите ще започнат да кацат — обади се един инженер.
	— Ще направим още един кръг — обяви генералът — да видим дали ще постигнем съгласие кой от външните острови е най-подходящ.
	И докато военните гледаха настрани, към рифа, Хоксуърт Хейл бе обърнал очи навътре към острите скалисти върхове и искрящите заливи, така дълбоко врязани в сушата, че всяка къща на Бора Бора, която успя да забележи, бе разположена край океана. Колко прекрасен бе този остров, като благословен дом сред бурното море!
	Хидропланът излезе от виража и започна да се спуска към лагуната, а Хоксуърт бе развълнуван от мисълта, че пътува със самолет, който може да каца на вода, защото това трябва да е било характерно и за първите големи животни на земята, научили се да летят. Те сигурно са излитали направо от океана и са кацали на него, което сега се готвеше да стори и тяхната машина. Тя наближи водата, носейки се с повече от сто и петдесет километра в час, и Хоксуърт за пръв път си даде сметка колко бързо лети. Когато тя протегна разположеното под корема си стъпало, за да стигне вълните, той се улови, че е напрегнал задните си части и ги намества в такова положение, та да запази хоризонталността на летежа и сякаш се опитва да ги отпусне върху вълните. Справи се толкова добре, че скоро самолетът вече се плъзгаше, едва докосвайки водната повърхност, полуптица-полуриба, а сетне престана да лети и легна в скута на най-старата стихия — покорил Пасифика и накрая спрял да почине сред него.
	— Здрасти, Джо! — извика един туземец пред вратата и за миг хидропланът бе наобиколен от обитатели на Бора Бора в техните бързи малки канута.
	Хейл беше между първите, които слязоха на брега, защото знаеше няколко полинезийски думи и говореше доста сносно френски, и докато седеше несигурно на напречната дъска в едно от канутата, носещо се стремително по кристалните води на лагуната към пръснатото по брега село със сламени покриви, оградено от кокосови палми, си мислеше: „На Хаваите нямаме нищо, което може да се сравни с това“.
	В известен смисъл беше прав, защото след като генералът и неговите хора бяха нагостени с хубава сладка аю* от лагуната и червено вино от Париж, вождът на селото се приближи малко смутено и поде на френски, така че Хейл трябваше да превежда:
	[* Дребна, много вкусна риба, подобна на сьомгата. — Б.пр.]
	— Генерале, ние, народът на Бора Бора, знаем, че сте дошли да ни спасите. Бог вижда, че французите не биха направили нищо за нашето избавление, понеже те ни мразят. И знаете ли защо? Защото през цялата си история никога не сме покорявани, дори и от тях, и официално се водим като доброволно присъединили се към империята им. Те така и не ни простиха, задето не се предадохме без съпротива като останалите, но ние казваме: французите да вървят по дяволите!
	— Накарай го да млъкне! — нареди генералът. — Французите се отнесоха с нас изключително добре, Хейл, и не искам да слушам повече тези размирни приказки.
	Но вождът бе свършил с увода и вече минаваше към сериозните въпроси:
	— Затова ние, коренните обитатели на Бора Бора, искаме да ви помогнем с всичко, което е по силите ни. Казвате, че желаете да построите самолетна писта. Добре! Ние ще помогнем. Казвате, че ще ви трябват храна и вода. Добре! Ще помогнем и в това. Има и още нещо, за което, изглежда, не сте помислили, но ние ще ви помогнем и в него. Докато летящата ви лодка почива в лагуната, на вас ще ви е необходимо място на брега, където да спите. Ние ще ви отделим седем къщи.
	— Кажи му, че ни трябват само две — намеси се генералът. — Не желаем да смущаваме живота на местните хора.
	Гордият вожд, облечен в кафява лава — лава и с венец от цветя около слепоочията, не позволи това прекъсване да го отклони.
	— Най-голямата къща ще е за генерала, а и останалите са почти толкова големи. Е, за един мъж не е много удобно да спи сам в такава къща и затова ние попитахме седем от младите ни момичета дали не биха се съгласили да поемат грижата за всичко.
	На това място Хоксуърт Хейл, син на мисионери, започна да се изчервява и когато девойките бяха доведени — чистички, тъмнокоси и босоноги, със закръглени форми, облечени в саронги* и с венци на главите — запротестира, ала вождът наистина се зае да ги разпределя: най-високата и хубавата за генерала, а за него едно плахо и стройно петнадесетгодишно създание — и той направо капитулира. Преводът секна.
	[* Дълго парче плат, което се завива подобно пола около тялото и се затъква на кръста. — Б.пр.]
	— Какво става, по дяволите? — попита генералът, но определеното за него високо и красиво седемнадесетгодишно момиче го хвана нежно за ръката и го затегли към къщата.
	— Господи! — извика непочтително майорът. — На Бора Бора имали зъби!
	Едно от момичетата вероятно знаеше малко английски, защото се разсмя радостно — тук островитяните бяха по-примитивни и ядяха повече риба, затова зъбите им бяха силни и бели. Майорът пое ръката на своята дама и без дори да погледне генерала, изчезна с нея.
	— Не можем да допуснем това! — запротестира генералът. — Кажи им го.
	Но когато Хейл им предаде неговото решение, вождът заяви:
	— Ние не се боим от бели бебета. Хората на острова ги харесват.
	След известно време под навеса, където се бе състояла срещата, остана само Хоксуърт Хейл, загледан в своята дългокоса петнадесетгодишна полинезийска придружителка. Тя беше едва година по-голяма от собствената му дъщеря, не така висока, но също толкова красива, а той бе един напълно объркан мъж. Сетне момичето го хвана за ръката и каза на френски:
	— Господин полковник, вашата къща ви чака. Най-добре да вървим.
	Поведе го по покрити с тъмен чакъл пътеки, под хлебни дървета, чиито широки листа засланяха жаркото слънце. Крачеха покрай редицата кокосови палми, завиваща към лагуната, както толкова мъже и жени от дълбините на хилядолетията, и след известно време стигнаха до една къщурка настрани от другите. Момичето спря пред ниската ограда, която пазеше от свободно разхождащите се прасета и кокошки, и рече:
	— Тази къща е моя.
	Почака го да влезе, последва го и развърза канапа, който държеше вдигната служещата за врата рогозка, а когато тя падна, двамата останаха сами.
	Той стоеше вдървено, безкрайно смутен, стиснал купчинка книжа, сякаш бе ученик, а тя ги взе от ръцете му и бавно го заизбутва навътре, докато той седна на легло с дървена рамка и изплетена от въжета пружина, изплашен повече от когато и да било през живота си. Тя захвърли бумагите му в един ъгъл и рече:
	— Името ми е Техани. А това е къщата, която моят баща построи, когато станах на петнайсет години. Аз изплетох рогозките от панданус за покрива, но останалото изгради той.
	Хоксуърт Хейл, тогава на четиридесет и четири, се срамуваше, че е с петнадесетгодишно момиче, но както седеше на леглото, тя мина покрай него, дългата й черна коса се развя покрай лицето му и той усети уханието на най-омайното от всички цветя, таитянската таирия. Никога преди не бе срещал този аромат и неволно посегна да я хване за ръката, ала тя се движеше твърде бързо и не успя да го стори. Затова пък хвана десния й крак над коляното, усети как цялото й тяло замря, подчинявайки се на тази команда, и охотно се насочи към него. Без да пуска крака й, той я дръпна надолу, а тя, с венеца от таирии около слепоочията, драговолно се отпусна по гръб на леглото и му се усмихна. Хейл свали саронга й и останала гола, тя му прошепна:
	— Помолих баща си за тебе, защото ти беше по-тих от останалите.
	Късно следобед екипът от инспектори се събра на заседание около импровизирана маса под хлебните дървета, по всеобщо и безмълвно съгласие никой не спомена за станалото и те продължиха да дискутират къде да бъде пистата, все едно че не се бе случило нищо необичайно. Но щом падна нощта и момичетата се появиха с вечерята им, всеки офицер инстинктивно настани своето до себе си и в начина, по който тези мъже, вече не в първа младост, се грижеха младите им приятелки да получат справедлив дял от храната, прозираше невероятна нежност.
	Още не бяха приключили с яденето, когато група младежи с паднали пред очите дълги коси и пъстри набедрени превръзки се появиха с китари и там-тами и в миг нощта на Бора Бора се изпълни със звуци. Публиката остана по местата си, докато накрая високата стройна красавица на генерала скочи в образувания кръг и заигра буйния, пламенен танц на острова. Това послужи като сигнал за останалите момичета, те я последваха и скоро едно от тях повлече след себе си наперения майор, който веднага се включи с някакъв собствен вариант на движенията. Последва го един полковник, а после и самият генерал. Получи се див, необуздан, очарователен танц под звездите и по-възрастните хора, които наблюдаваха отстрани, заръкопляскаха.
	Момичето на Хоксуърт Хейл, Техани, не го бе поканило да танцува, защото от поведението му в сламената къщурка бе подразбрало, че е стеснителен човек, и накрая една беззъба старица разбута тълпата, застана пред него и направи няколко похотливи движения. За изненада на всички Хейл скочи на крака и се понесе в хавайска хула, в която, както повечето му съвременници от Хонолулу, бе доста изкусен. Публиката престана да вдига шум, гостите от войската седнаха, и без това уморени от собствените си изпълнения. Хейл и старата жена танцуваха възхитително. Накрая, когато хората започнаха да изразяват гласно изумлението си, майорът извика: „Хейл президент!“ и Хоксуърт се впусна в една много по-бърза разновидност на хулата, докато под одобрителните възгласи на тълпата жената правеше направо неприлични движения.
	В този момент Техани излезе напред, решително избута старата вещица и зае нейното място. За няколко минути Хейл и младото момиче с нежни форми, с потоци цветя в косите, внесоха някакво древно изящество върху пясъците на Бора Бора. Той се почувства в плен на страсти, които бе смятал за отдавна мъртви, а девойката се усмихваше меко на себе си, чувствайки се обект на всеобща завист, задето нейният мъж умее да танцува, и си мислеше: „Получих най-добрия от цялата група, бях достатъчно умна да си поискам тъкмо него“.


	Групата инспектори се застоя на Бора Бора девет дни и през това време селото празнуваше по цели нощи. От близкия остров Райатеа, в старите времена известен като Хавайки — свещения остров на полинезийците, пристигна млад френски държавен служител с цяла бъчва червено вино, което генералът настоя да купи, макар великодушният французин да го бе донесъл като подарък. Привечер на тази бъчва се слагаше канела и всеки, който искаше да пийне, получаваше по чаша. Оркестърът не спираше да свири. Случваше се мъжете да изпускат там-тамите от изтощение, но ги поемаха други. Седемте девойки, които се грижеха за почетните гости, рядко се отделяха от тях, така че накрая присъстваха дори на официалните заседания на военните инспектори, не разбираха и дума от онова, което се казваше, ала всяка от тях се изпълваше с гордост, когато от време на време нейният човек вземаше думата и започваше да говори разгорещено.
	През тези девет дни изобщо не се споменаваше за секс, само генералът веднъж отбеляза замислено:
	— Смаян съм на какво е способен един четирийсет и девет годишен мъж! — Но той подремваше по два часа сутрин, следобед и вечер.
	Хоксуърт предпочиташе дори да не мисли за Техани като за реално съществуваща личност. Тя бе едно изживяване, един сън, чиито контури щяха да останат завинаги неясни. Получил нормално образование в Пунахоу и Йейл, той имаше обща, но не и правилна представа какво представлява сексът, а бракът му бе в традициите на фамилията и известно време бе изглеждал привидно благополучен, все едно че си отишъл с напълно облечената си сестра на безкраен пикник. Ала скоро дори и това бе свършило и когато в отделни моменти от последните няколко години си бе мислил за секс, бе стигал до убеждението, че лично за него той е приключил още на тридесет и пет. Техани Вахине, защото това бе цялото й име, госпожица Техани от Бора Бора, беше обаче на съвсем различно мнение. Бяха я учили, че мъжете на възрастта на полковник Хейл получават най-голямо удоволствие от секса и често са най-опитни в него; и въпреки че, що се отнася до Хейл, и двете предположения се оказаха неверни, защото той бе колкото изплашен, толкова и неопитен, тя никога не бе срещала мъж, който възприема така бързо.
	Това бяха дни на неспирна, безгрижна радост. Той я любеше най-добре, когато саронгът бе небрежно наметнат около нейните бедра, гърдите й бяха разголени и в дългите й коси искряха цветя. Можеше да лежи безкрайно на въженото легло и да наблюдава движенията й, сякаш никога дотогава не бе виждал момиче. Случваше се да скочи с радостен вик, да я грабне на ръце и да я занесе на кревата сред порой от целувки. Веднъж я попита:
	— Винаги ли е така на Бора Бора?
	— Обикновено нямаме толкова много хубаво вино — отвърна тя и той си помисли: „В други краища на света се води война, на Хаваите изнервените мъже се карат помежду си, в Ню Йорк момичетата си правят сметката: «Дали довечера да му позволя?», а на Бора Бора е Техани“. Също като генерала, и Хейл бе смаян от онова, на което е способен един мъж на четиридесет и четири години… когато го стимулират по подходящ начин.


	Предпоследната вечер Техани му пошушна:
	— Кажи на другите, че утре няма да те има!
	На разсъмване тя напръска лицето му с вода и извика:
	— Ставай да видиш рибата!
	Заведе го още сънен на едно място недалеч от къщата, където бе приготвила прясна риба тон, изчистена и измита.
	— Това ще бъде най-вкусното нещо, което си ял някога през живота си — увери го тя — сурова риба по бора-борийски. Гледай ме как я приготвям, та когато си далече и ти се доще да си спомниш за мен, да си направиш и да усетиш в нея моя вкус.
	Техани наряза рибата на обезкостени късчета, около пет сантиметра дълги и половин сантиметър дебели. Сложи ги в голяма кратуна, която занесе до едно непосещавано от хора кътче край лагуната, напълни няколко черупки от кокосов орех със студена солена вода и заля с нея филетата. Сетне взе прът и отбрули три лимона, разряза ги наполовина и ги изцеди в кратуната. Грижливо избра място, където слънцето припичаше най-силно, и постави рибата там, да се грее през цялата дълга гореща сутрин и да омекне в лимоновия сок и морската вода.
	— Сега идва онази част, за която ми е нужна твоята помощ! — весело извика тя и посочи една наклонена палма, надвесила се над водата. На върха й се виждаха няколко зрели кокосови ореха. — Аз ще се покатеря горе, но ти трябва да хващаш орехите, когато ти ги хвърля.
	И преди да успее да я спре, Техани вече бе вързала саронга си около бедрата, бе се хванала с ръце и крака за дървото и бе пропълзяла чак до върха, където бяха плодовете. Като се държеше с лявата ръка, откъсна с дясната един отбран орех, сетне го хвърли към брега с широко странично движение и Хоксуърт го хвана.
	— Ураа! — нададе тя ликуващ вик и се захвана със следващия плод.
	Когато слезе, намери дебела пръчка, заби я в земята и показа на партньора си как се бели външната обвивка на кокосов орех. Той се справи с тази задача, след което момичето заудря двата едри плода един в друг, докато черупката се счупи и сокът им потече в празна кратуна. Сетне заби в земята втора пръчка, този път под ъгъл, и започна бавно и ритмично да стърже кокосовия орех в тъпия й край, а напоената с нектар бяла ядка се ронеше върху сложените на пясъка листа от таро. И докато златистите й рамене се люлееха напред-назад под слънчевите лъчи, тя пееше:
P>
	Стържа кокосов орех за моя любим,
	роня сладката ядка за него, соля рибата аз
	под разлюляното хлебно дърво,
	под ясното синьо небе,
	роня сладката ядка за моя любим.
P$
	Когато свърши с това, Техани престана да забелязва Хоксуърт, сякаш той не беше там. Грижливо събра настъргания кокосов орех и сложи половината в кратуната при сока, а другата половина — в топката кафяви влакна от черупката, която сетне взе в стройните си ръце и изстиска в трета кратуна. Докато усукваше грубите влакна, от тях се отцеждаше гладка гъста течност, кокосово мляко, с което приготвяното от нея блюдо щеше да бъде доведено до съвършенство.
	Техани стискаше отново и отново настъргания кокосов орех и тихичко напяваше своята песен, а в нея вече се говореше как изцежда ядките за своя любим, не как ги стърже, палмите покрай брега се свеждаха над лагуната и Хоксуърт Хейл бе завладян от поразително ясното предчувствие: „Отсега нататък, когато помисля за жена, съвсем абстрактно… в смисъл на женственост… ще виждам пред очите си това момиче от Бора Бора с хлабаво наметнатия около бедрата саронг как седи в пъстрата сянка, изцежда кокосовия орех и тихичко си тананика. Дали е била тук, под тези хлебни дървета, през всичките ми празни последни години?“. И го споходи още едно прозрение: че през идните дори още по-пусти години тя ще продължава да е тук, въплътила представата му за женственост, за грижовност, ще го преследва като видение от другата половина на живота — царствената, прекрасната, отзивчивата втора половина.
	Под властта на своите видения от миналото и бъдещето той се преизпълни с желание да се отдаде на насладата от случайното сега и протегна ръка от сянката, където тя го бе настанила, опитвайки се отново да я хване за крака, но Техани безмълвно му се изплъзна и отиде до една дупка, в която бе опекла ям и таро. Започна да чупи богатото на скорбяла таро на дребни възморави късчета, а сладките картофи взе за малко в дланите си, за да ги покаже на своя любим.
	— Моряците ги наричат малките небесни очи — засмя се тя и му посочи очичките на яма, струпани като съзвездието, чието появяване на изток възвестява полинезийската Нова година.
	Накрая Техани наряза лука, а после смеси всички зеленчуци с гъстото кокосово мляко, изми ръцете си в лагуната, върна се и седна с кръстосани крака на слънцето пред Хейл, вдигнала високо саронга, за да открие нежните си шоколадови бедра, с разголени гърди.
	— Ние имаме една такава игра — рече и както си седяха, той в сянката, а тя на слънце, започна да го пляска по раменете, затананика своята мелодия за кокосовите орехи и му направи знак да стори същото, сетне мина от раменете към горната част на ръцете му, към гръдния кош, към ханша и накрая към бедрата. Колкото повече се увличаше в играта, толкова по-леко ставаше докосването и по-бавна песента, докато с един последен жест, който започна като пляскане и завърши като прегръдка, Хейл хвана саронга й и понечи да го смъкне, ала тя извика нежно на своя език:
	— Не на слънцето, Хейл тане!
	Той разбра, грабна я на ръце и я отнесе в сламената къщурка, където играта стигна до очакваната развръзка.
	Към обед тя го попита на френски:
	— Харесва ли ти как ние на Бора Бора приготвяме това блюдо? — И донесе напоената със слънце и лимонов сок риба.
	Хейл забеляза, че късчетата вече не са червени, а с примамлив сивобелезникав цвят. Техани ги изсипа в кокосовото мляко с тарото, лука и яма. После пусна вътре за аромат и няколко стриди и върху всичко това наръси свежо настъргания сочен кокосов орех. Направо с дясната ръка разбърка продуктите и с три пръста подаде на госта да опита суровата риба по бора-борийски.
	— Ето така храним ние мъжете си на този остров — пошегува се тя. — А вашите момичета умеят ли да го правят? — Хейл се разсмя, Техани набута в устата му късче от добре напоената риба и се изкикоти, когато бялото мляко потече по брадата и по голите му гърди. — Колко си невнимателен — сгълча го тя. — Но си възхитителен мъж, Хейл тане. Умееш да се смееш. Нежен си. Танцуваш като бог. И си силен в леглото. Ти си мъж, когото всяко момиче може да обича. Кажи ми — помоли — обичат ли те вашите момичета?
	— Да — правдиво отвърна той.
	— Играят ли понякога и те игри като тази с пляскането и после преследват ли те из къщата само заради удоволствието да бъдат с теб?
	— Не — отвърна той.
	— Колко жалко, Хейл тане — натъжи се тя. — Годините летят и скоро… — Техани посочи една старица, която събираше миди по брега. — Тогава няма вече игри. — Изрече тези думи на своя островитянски френски с всемирна, космическа печал: — Et bientot c’est tout fini et nous ne jouons plus.*
	[* Скоро всичко свършва и ние вече не сме млади (фр.). — Б.пр.]
	— Затова ли баща ти ти е построил самостоятелна къща, когато си навършила петнайсет години? — попита Хейл. — За да научиш нужните игри?
	— Да — заобяснява тя — никой приличен мъж няма да пожелае да се ожени за мен, ако не е сигурен, че съм веща в любовното изкуство. Мъжете са най-доволни, когато момичето докаже, че може да ражда деца, и знаеш ли на какво се надявам, Хейл тане? Надявам се, когато утре си заминеш със самолета, да си оставил за мен тук едно бебе. — Тя помилва плоския си шоколадов корем, който изглеждаше така, сякаш бе невъзможно някога да бъде издут от бременност. — Това искам.
	Прекараха в мързел целия ден, ядоха сурова риба, най-вкусното ястие, измисляно някога на островите, и играха наивните любовни игри, на които Бора Бора бе учила дъщерите си в продължение на близо две хилядолетия, а когато му дойде времето, върху лагуната запълзяха сенки, нощта се спусна и няколко часа след като там-тамите бяха започнали да бият на селския мегдан, Техани си сложи саронга и каза:
	— Хайде, Хейл тане, искам хората на Бора Бора още веднъж да ни видят как танцуваме. Ако родя бебе от теб, те ще си спомнят, че ти си бил най-добрият танцьор от всички американци.


	На сутринта, когато екипът от инспектори се събра в хидроплана, за да излети обратно към Хаваите, никой не заговори за дългокосите момичета на Бора Бора, за блестящите им зъби и игрите, които знаеха, защото, ако някой ги бе споменал, всички щяха да пожелаят да останат още един ден, още една седмица на острова. Но щом машината отлепи корема си от океана и се изправи на онова, което авиаторите наричаха „стъпало“ — малката част в края на корпуса, на която огромната машина се плъзга по вълните, преди да се понесе във въздуха — Хейл отново изпита удоволствието от мига, в който човек е част от водата и от небето. Набиращият скорост самолет профуча през лагуната в това положение, накрая се издигна и всички те принадлежаха вече само на небето.
	Едва тогава, след като Бора Бора изчезна в блясъка на утринното слънце, майорът отбеляза с горчивина:
	— Само като си помисли човек! Ще мобилизираме добрите американски момчета, ще ги откъснем от майчините обятия, ще ги напъхаме в униформи и ще ги изпратим на Бора Бора. Господи, каква жестокост!
	И до края на войната, пък и много години след нея, съществуваше нещо като мъжко братство, принадлежащите към което се срещаха случайно по барове, коктейли и делови вечери и някой от тях подхващаше:
	— За Пасифика се пишат най-често глупости, но има един остров…
	— Да не говориш за Бора Бора? — прекъсваше го другият.
	— Да. Там ли си служил?
	— Аха.
	Обикновено не се казваше нищо друго, защото, ако един мъж бе изкарал военната си служба на Бора Бора, нямаше нужда от повече приказки. Ала винаги когато попадаше на такива хора, Хоксуърт Хейл отиваше и малко по-далеч:
	— Срещал ли си едно стройно дългокосо момиче на петнайсет-шестнайсет години? Живееше до планината. Името му е Техани.
	Веднъж се запозна с капитан трети ранг от ескортен миноносец, който бе познавал Техани. Той каза:
	— Чудесно момиче. Танцуваше като богиня. Тя бе първата на острова, която роди американско бебе.
	— Момче ли беше? — попита Хейл.
	— Да, но го даде на едно семейство от Маупити. Там момичетата нямали възможност да си родят американски бебета, а островът искал да си има поне едно.
	И изведнъж през дима в бара Хоксуърт Хейл видя танцуващо край лагуната момиче, видя древно двукорпусно кану върху сините води и си помисли: „Аз завинаги съм част от Бора Бора и моят син живее на островите“. Сетне това видение изчезна и той чу тъжния глас на девойка: „Годините отлитат и много скоро идва краят на игрите“.
	След време пътуването на Хейл из южните морета даде и други плодове, освен спомена за Техани Вахине, защото, наред с нейната весела песничка за кокосовите орехи, в съзнанието му бе трайно заседнал и разговорът със сър Рату Салака от Фиджи. Той започна да сравнява всеки аспект от живота на Хаваите със съответния нему на Фиджи и Таити и стигна до следното непоклатимо убеждение: „Във всяко отношение, с изключение само на едно, ние, американците, сме свършили на Хаваите по-добра работа, отколкото англичаните на Фиджи и французите на Таити. В здравеопазването, образованието, строителството и трупането на капитали сме наистина много пред тях. А в начина, по който сме интегрирали азиатците в самото сърце на обществото, сме толкова напред, че дори е немислимо да се правят сравнения. Но сме допуснали ужасно нехайство, като сме позволили хавайците да загубят земята, езика и културата си. Можехме да натрупаме цялото това богатство и в същото време да опазим хавайците“. Ала винаги когато стигаше до този извод, той си спомняше за Джо Том Чар, който в момента председателстваше сената, а беше полухаваец-полукитаец, или за кралицата на красотата същата година, Хелън Фукуда, полухавайка-полуяпонка, или пък за безбройните Кий, които, изглежда, движеха цялата работа в Пърл Харбър и много от които бяха полухавайци-полукитайци. „Може би тук на Хаваите ние изграждаме нещо безкрайно по-добро от всичко, което Фиджи и Таити някога ще постигнат.“ Във всеки случай Хейл се върна от това пътуване, без повече да изпитва угризения заради делата на мисионерите.

	* * *

	Когато през първите дни на войната японските момчета на Хаваите бяха отстранени от бойните части и прогонени от Корпуса за подготовка на запасни офицери, на островите смятаха, че с това въпросът е приключен. „На никоя джапанка не може да се има вяра, така че ги изритахме всичките“ — обясняваше един генерал.
	Но за всеобща изненада те упорито отказваха да приемат тази присъда. Тихо и кротко, ала с едва ли не ужасяваща морална сила тези младежи започнаха да настояват за пълните си права като американски граждани. „Ние държим да се възползваме от неотменимата си привилегия да умрем за страната, която обичаме“ — заявяваха и ако някой бе попитал синовете на Сакагава защо, те биха отговорили: „В «Маккинли» и Пунахоу се отнасяха с нас добре. Учеха ни да ценим демокрацията и ние си искаме правото да я защитим“.
	Комитети, основани от японски момчета, взеха да затрупват с петиции държавните мъже. Една от тях бе написана от Горо Сакагава и гласеше:
	„Ние сме лоялни американски граждани и смирено молим за правото да служим на нацията си в такъв кризисен момент. Ако смятате, че не може да ни се има доверие във войната против Япония, изпратете ни поне в Европа, където този проблем не съществува.“
	Комитетите се обръщаха към генерали и адмирали, управници и съдии: „Готови сме да вършим за страната си всяка работа, която ни поверите. Няма да искаме заплати. Позволете ни да докажем, че сме американци“.
	В продължение на три мъчителни месеца японските момчета не постигнаха нищо, докато накрая по-младите синове на Сакагава, възпитаници на Пунахоу, успяха да се срещнат с един от най-изключителните мъже, които Хаваите бяха дали през XX век. Името му беше Марк Уипъл, роден през 1900 година, син на лекаря, наредил да се изгори Чайнатаун, праправнук на Джон Уипъл, помагал при християнизацията на островите. Този Марк Уипъл бе възпитаник на Уест Пойнт и полковник от армията на Съединените щати. Повечето време бе служил извън Хаваите, но неотдавна бе назначен да помага на върховното командване за решаването на въпроса с японците. Във Вашингтон очакваха, че щом пристигне на островите, той на бърза ръка ще разпореди евакуацията на всички до един в някой концентрационен лагер, я в Невада, я на остров Молокай — не можеше да се вярва на никого от тях, „включително, разбира се, и на дребните жълти копелета, успели да проникнат в такива единици като 298 пехотен полк и поделенията на местния Корпус за подготовка на запасни офицери“.
	Полковник Марк Уипъл разочарова, кажи-речи, всички, защото, когато пристигна на Хаваите, носейки изключително строгите директиви, връчени му лично от президента Рузвелт, който познаваше неговото семейство, не започна да издава прибързани заповеди, нито да се държи арогантно, а веднага се захвана за работа. Първият човек, когото повика на разговор, беше шефът на ФБР в Хонолулу, който докладва, както Уипъл бе и очаквал:
	— Най-новите ни сведения показват, че няма нито един случай на шпионаж от страна на японците, с изключение на установените и специално изпратени агенти от японското консулство, все граждани на Япония.
	— Значи прибързаният доклад от министъра на военноморските сили, че Пърл Харбър бил предаден от местните японци, е пълна щуротия? — попита Уипъл.
	— Да. Но не бива да го съдим прекалено строго. Излезлите от релси генерали са му дали такива сведения. Сега вече и те знаят, че са се поизхвърлили.
	— Някакви нелоялни прояви в момента?
	— Тъкмо напротив, младите японци, изглежда, горят от желание да облекат униформи. Онзи ден и при мен идваха двама. Добри момчета. Изгонили ги от Корпуса за подготовка на запасни офицери и сега искат да ги използваме като трудоваци, на всичко са съгласни. Предлагат да служат без заплащане.
	— Имате ли имената им?
	— Ето ги.
	Полковник Уипъл се поколеба, преди да вземе листчето.
	— Обещавам ви, че няма да записвам какво ще отговорите на следващия ми въпрос. Но трябва да се ориентирам. Бихте ли могли да заявите категорично, че местните японци не са замесени в никакви саботажи?
	— Заявявам категорично, че не е имало нито един случай на саботаж — отвърна служителят.
	Уипъл забарабани с пръсти.
	— Бих искал да видя имената. Ще можете ли да доведете тук момчетата?
	В резултат на тази среща бе образуван комитетът „Учащи се — доброволци за победата“, първи членове на който станаха Тадао и Минору Сакагава. Той се състоеше само от японци, все високоинтелигентни и във висша степен патриотично настроени младежи. Те се досещаха, че бъдещето на съплеменниците им в Америка ще зависи от техния принос в тази война срещу Япония, и бяха решили, след като поради истерията са възпрепятствани да вземат оръжие, да грабват лопатите. Готови бяха да копаят клозетни ями, да чистят на белите войници и да строят мостове. Нямаше да има работа, която да е унизителна за тях, и щяха да я вършат за по деветдесет долара на месец, докато хаолските и китайските им съученици, наети в Пърл Харбър като цивилни лица, получаваха от държавата десет пъти повече. Тадао така и заяви на полковник Уипъл: „Готови сме да вършим всичко, за да докажем, че сме американци“.
	Като препоръча основаването на този комитет, полковник Уипъл си спечели доста критики от страна на останалите офицери, но той изтъкна, че изпълнява специалната заповед на президента Рузвелт да проучи какво точно може да се направи с японците и че лично ще прецени всички възможности. Ала веднага след това предложи те да не бъдат изпращани в концентрационните лагери нито на Молокай, нито където и да било другаде и тогава се вдигна страхотна врява.
	— Да не искате да кажете… — изрева един генерал от Южна Каролина.
	— Искам да кажа, сър, че тези хора са лоялни американци и няма да спечелим нищо, ако ги натикаме в лагерите.
	— Защо, по дяволите? Калифорния ни показа как трябва да се постъпва с тези предатели!
	— Онова, което са сторили в Калифорния, си е тяхна работа. Тук, на Хаваите, ние няма да го направим.
	— За бога, Уипъл, ти си подривен елемент!
	Но Марк Уипъл не позволи да бъде отклонен и на сантиметър от вярната посока, в която бе поел. Когато на едно събиране собствената му фамилия го предупреди: „Ти предизвикваш много опасения, Марк. Военните казват, че си на път да опропастиш цялата си кариера“, той отговори:
	— По този въпрос върху мен тегне едно допълнително бреме, което никой не може да облекчи, така че предпочитам да не чувам повече каквито и да било сплетни. Защото онова, което ще предприема, ще вбеси цялата тази военна общност. Май ще е по-добре да поукрепите разклатените си нерви.
	И предложи следното:
	— Мисля, че е най-целесъобразно да образуваме още сега, тази седмица, специална част от армията на Съединените щати, в която да включим само японски младежи от Хаваите. Ще ги използваме в Европа. Ще ги хвърлим против германците и ако се представят така, както съм убеден, че ще го сторят, ще възстановят доверието към себе си не само тук, но и на континента. Те ще подарят на всички свободни хора една морална победа над нацизма, която ще намери отзвук по целия свят. Със своя кураж ще докажат, че теориите на Хитлер са погрешни във всяко отношение.
	Надигна се ропот, което бе надлежно предадено по телеграфа във Вашингтон, а там пък допълнително раздухаха страстите: „Японски войници в американската армия? И при това част със специално предназначение? Смешно“.
	Но имаше един човек, който не го намираше смешно — президентът на Съединените американски щати. След като се запозна с доклада на полковник Уипъл, той направи изявление, в което се казваше: „Патриотизмът не се диктува от цвета на кожата, а от сърцето“.
	На Хаваите все още съществуваше ожесточена съпротива срещу създаването на такава част, но когато в средата на май 1942 година президентската заповед стигна в Хонолулу, макар и неохотно, всички трябваше да се подчинят. Един сърдит генерал попита:
	— Че кой ще пожелае да тръгне на бой с полк японци зад гърба си?
	— Аз — отвърна полковник Уипъл.
	— Искаш да кажеш… че се явяваш доброволец за тази служба?
	— Да, сър.
	— Имаш я. И се надявам, че няма да те застрелят в гърба.
	Полковник Уипъл отдаде чест и веднага предприе необходимото, за да събере в една част всички японски младежи, вече служещи в армията — мъже като Горо Сакагава от 298 пехотен полк — и да подготви приемането по-нататък на други, в момента членуващи в „Учащи се — доброволци за победата“, и такива като Шигео, почти навършили наборна възраст. Фамилия Уипъл бе огорчена, задето най-способният й син рискува кариерата си с подобни неблагоразумни действия, но както Марк вече им бе заявил, върху него тегнеше бремето на стар дълг.


	Носеше го още от времето, когато бе момче и нито един китаец в Хонолулу не желаеше да разговаря с него, защото бе син на човека, изгорил Чайнатаун по настояване на хаолските търговци. Никога не бе успял да повярва, че неговият благороден, храбър баща доктор Уипъл е извършил подобно нещо, но китайците не се съмняваха в това. Самото име Уипъл предизвикваше у тях отвращение и те не се колебаеха да го демонстрират на младия Марк. Накрая, когато и собствените му хаолски другари в игрите започнаха да подмятат разни неща, той отиде при баща си и направо го попита:
	— Татко, ти ли изгори Чайнатаун?
	— Ами може и така да се каже.
	— За да отстраниш от бизнеса китайските търговци?
	Баща му се закова на място и наведе глава.
	— Така приказват сега значи. И какво си чул?
	— Разправят, че имало някаква лека болест и хаолските собственици на магазини те уговорили да изгориш Чайнатаун и да отстраниш от бизнеса всички китайски търговци.
	— Кой точно го разправя, синко?
	— Хаолите. Китайците не са ми го казвали, защото изобщо не искат да разговарят с мен. Но зная, че го мислят.
	Доктор Хюлет Уипъл тогава беше четиридесетгодишен мъж и бе толкова преуспял като практикуващ лекар, колкото изобщо бе възможно в Хонолулу, но обвинението на Марк легна като тежък камък на душата му. Той заведе дванадесетгодишния си син под едно дърво сред моравата на своя дом в Пънчбоул и рече:
	— Задай ми сега всички въпроси, които те тревожат, Марк. И никога не забравяй онова, което ще ти отговоря.
	— Ти ли изгори Чайнатаун?
	— Да.
	— И китайците изгубиха всичките си магазини?
	— Да.
	Марк нямаше повече въпроси, тъй че вдигна рамене. Баща му се разсмя и го подкани:
	— Няма да спреш дотук, нали?
	— Ти ми каза онова, което исках да зная — отвърна момчето.
	— А не те ли интересува каква всъщност е истината? Какво се е случило в действителност?
	— Ами ти си призна, че си изгорил квартала, както твърдят и момчетата.
	— Марк, естеството на истината е такова, че не можеш да я откриеш още след първото, което си чул. Трябва да задаваш стотици въпроси, докато въз основа на реалните факти успееш сам да си съставиш мнение. Нека сега аз поставя въпросите, които ти би трябвало да ми отправиш. Съгласен ли си?
	— Добре.
	— _Доктор Уипъл, защо изгори Чайнатаун?_
	— Защото градът бе заплашен от ужасна епидемия.
	— _Изгарянето на китайския квартал помогна ли да се спаси градът?_
	— Бяха спасени десет хиляди живота.
	— _Имаше ли намерение да изгориш китайските магазини?_
	— Не, огънят излезе от контрол. Изплъзна ни се.
	— _Ти направи ли нещо, за да избавиш китайците от гибел?_
	— Лично се втурнах сред огъня и им помагах да излязат на безопасно място.
	— _Съжаляваше ли, че не овладяхте огъня?_
	— Когато се прибрах вкъщи и погледнах към пепелищата, седнах и се разплаках.
	— _При същите обстоятелства би ли го изгорил отново?_
	— Бих.
	Двамата Уипъл потънаха в мълчание, загледани надолу към своя град. Младият Марк бе получил бледа представа каква е истината, но онова, което каза след малко баща му, я превърна със силата на експлозия от нещо едва проблясващо в периферията на съзнанието му в сияйна действителност. Защото доктор Уипъл продължи:
	— Има още два въпроса, които трябва да бъдат зададени, а те изискват по-обстойни отговори. Готов ли си?
	— Да.
	— _Доктор Уипъл, кажи честно, нямаше ли и такива хаоли, които бяха доволни да видят китайския квартал изгорен?_
	— Разбира се, че имаше. Както и отделни китайци. Всяко добро дело на света бива използвано от определени хора за тяхна лична икономическа изгода. Всяко нещастие също. Ето защо можеше да се очаква, че някой ще спечели от пожара и ще се радва, че е избухнал. Когато огънят затихна, същите тези хора възстановиха Чайнатаун в предишния му вид, за да продължават да печелят по малко от копторите. Затова китайските ти приятели са прави, като казват, че някои са били доволни от унищожаването на китайските магазини. Само че аз не бях между тях.
	— _Доктор Уипъл, нима не разбираш защо въпреки това китайците те мразят?_
	— Разбирам, естествено. Те вярват на лъжата, винаги е по-лесно да се приеме една лъжа, отколкото да се открие истината. Когато се движа из Хонолулу, съм принуден да нося на плещите си и това бреме. Китайците ме мразят. Но ако знаеха истината, нямаше да е така.
	Като полковник от армията на Съединените щати Марк Уипъл често си спомняше този разговор и понякога, когато, изпълнявайки задълженията си, караше своите хора да вършат тежка или неприятна работа, разбираше, че поради незнанието си те ще го намразят и че ако им бе известна истината, отношението им към него щеше да е съвсем различно. Затова се върна на Хаваите и се зае със задачата си, мотивиран от силното желание, той, Марк Уипъл, да изтрие посредством своето честно отношение към японците позорното петно, което китайците бяха лепнали на баща му Хюлет Уипъл. Ето защо, когато се нагърби с командването на японската част, това донякъде не беше доброволно действие, цялата история на неговото семейство го задължаваше да постъпи така. Тъй като Уипълови от Хаваите бяха хора, които винаги са се стремили да не допускат историята да бъде изопачавана.
	Неговата изцяло японска част, командвана от група хаолски офицери, стана известна като 222 боен отряд и любима шега на по-старите войници бе да питат новобранците „От коя част си, синко?“ и щом редникът отвърне „От Ту-ту-ту*“, да се развикат: „Чуйте го! Той си играе на влакче!“. След малко пак ще изреват „От коя част си?“, момчето ще отговори „От Ту-ту-ту“ и те ще му се скарат: „Отговаряй, синко! Стига си пелтечил!“.
	[* Two-two-two (англ.). — Две-две-две. — Б.пр.]
	Войниците от 222 боен отряд носеха на ръкавите си униформен знак с Диамантената глава в кафяво на фона на синьо небе, в основата му имаше палма и три бели линии, изобразяващи вълните. Отдолу с печатни букви бе написано мото на местния жаргон: „По си е гот!“ Емблемата беше красива, напомняше за Хаваите, но войничетата дори и не подозираха до каква степен родният им град е „по гот“ в сравнение с някои други места, докато не разположиха основния си тренировъчен лагер в Кемп Булвър, сред гъстите гори на Мисисипи.
	През първата градска отпуска на Горо Сакагава се наложи да отиде в тоалетната и той, поради незнание, се напъха в „За бели“.
	— Махай се оттук, проклет жълтур! — озъби му се един местен жител и Горо побърза да се измъкне. И други имаха подобни преживявания, така че съществуваше опасност да възникнат неприятности, но същата вечер полковник Марк Уипъл показа що за човек е. Той събра цялата част и извика:
	— Вие, момчета, имате само една работа. Не позволявайте каквото и да било — нито смърт, нито унижение, нито страх, нито глад — да ви отклони от нея. Вие сте тук, за да докажете на Америка, че сте лоялни граждани. Можете да постигнете това единствено като станете най-добрите войници в американската армия, най-опитните бойци.
	Ако на хората от Мисисипи им хрумне да се подиграват с вас, нека се подиграват. Ще затваряте големите си усти и ще търпите. Защото, ако войник от това поделение причини дори и най-малката неприятност, аз лично ще го пратя право пред вратите на ада. Има ли някакви въпроси?
	— Трябва ли да понасям, когато някой местен шегаджия ме нарича жълтур с дръпнати очи?
	— Да! — разбесня се Уипъл. — Да, за бога! Защото, ако си толкова чувствителен, че заради такова нещо си готов да изложиш на опасност бъдещето на всички японци в Америка, тогава, Бог ми е свидетел, Хашимото, ти не си нищо повече от жълтур с дръпнати очи. Ти си мръсник. Ти си проклета джапанка. Ти си всичко онова, в което те обвиняват, и за мен не си мъж.
	— Значи да търпим? — попита Горо с дълбок, обръщащ стомаха му гняв. — Както и да ни наричат?
	— Ще търпите — изръмжа Уипъл. — Не можете ли да съберете две и две, вие, тъпи и упорити образи на Буда? — Като каза това, той се разсмя и напрежението се стопи. — Нима сте готови да рискувате бъдещето на триста хиляди японци заради обидните думи, които ви е подхвърлил някакъв случаен тип? Не бъдете идиоти. В името на всичко свято, не бъдете идиоти!
	От задните редици един сержант промърмори:
	— Струва ми се, че ще можем да изтърпим.
	Тогава полковник Уипъл каза:
	— Не преставайте да мислите за това, момчета: един ден ще тръгнете с вашата част в атака срещу германците. И тогава ще победите. Не може да има никакво съмнение, защото никога не съм ръководил по-достойни мъже. А когато победите, ще триумфирате над тесногръдието у нас, над хитлеризма в чужбина, над всяка обида, която някога сте понесли. Благодарение на извършеното от вас вашите бащи и майки, а после и децата ви, ще живеят по-добре. Нима тази цел не заслужава да се борите за нея?
	Полковник Уипъл наложи изключително сурови правила и започна безкомпромисно да следи за тяхното изпълнение.
	— В това поделение не искам да чувам и дума на японски! Вие сте американци. Не разрешавам при никакви обстоятелства да предлагате срещи на бели момичета. Това вбесява местните хора. Абсолютно ви е забранено да се срещате с цветнокожи момичета. Това ги вбесява дори още повече. И в този щат всяка седмица пристигат по четири дълги влака, натоварени с бира. Невъзможно е да я изпиете всичката.
	Полковник Уипъл ръководеше с твърда ръка своите хора в духа на типичното поведение на военните от Уест Пойнт и традиционната гражданска порядъчност на своето семейство. В цяла Америка нямаше такава част в стадий на подготовка, където да са вземани повече дисциплинарни мерки, отколкото в Две-две-две, защото нейният командир търсеше отговорност на войниците както за занятията, така и за свободното им време и ги наказваше при най-малкото нарушение. Само веднъж избухна недоволство.
	След дълги консултации и проучвания на общественото мнение добрите хора от Мисисипи решиха, че колкото до обществените тоалетни и автобусите, японските войници могат да бъдат считани за бели и ги задължиха да използват съответните услуги, но станеше ли дума за контакти с обществеността, за тях щеше да е по-добре да се смятат за нещо средно между бели и негри, изключваха ги и от двете групи.
	Това вече беше прекалено и Горо отиде да говори с полковник Уипъл.
	— Разбирам казаното от вас, полковник. Ние спазваме вашите правила, но това решение за тоалетните вече минава всякакви граници. Значи мога да уринирам като бял човек, но положението ми в обществото е като на негър. Основното нещо, за което се борим ние, е търпимостта между хората. Нашите момчета не желаят отстъпките, които щат Мисисипи е готов да ни направи. Искаме към нас да се отнасят като към негри.
	Полковник Уипъл си спести гръмките фрази. Каза тихо:
	— Съгласен съм с теб, Сакагава. Търпимостта е една цялостна тъкан без начало и край. По силата на логиката никой не може да се бори за правата на японците, а в същото време да пренебрегва правата на негрите. По силата на логиката не може, но понякога бива принуждаван. И в момента случаят е тъкмо такъв.
	— Искате да кажете, че трябва да приемем решението на Мисисипи, макар да знаем, че стига да имат възможност, те ще се отнасят с нас по-зле, отколкото с негрите?
	— Това е тактическото решение, което обстоятелствата ви налагат.
	— Толкова е нелогично, че момчетата няма да се примирят с него.
	Полковник Уипъл и този път не го скастри. Вместо това взе една заповед, размаха я пред очите му и рече:
	— Ето ти я причината, поради която ще се примирите. Армията се съгласи да приеме всички японски младежи, които желаят да се запишат доброволци. Тази вечер твоите двама братя от „Учащи се — доброволци за победата“ ще пристигнат в поделението. Е, ако в Мисисипи възникнат неприятности, всичко, което успях да издействам за вас, ще отиде по дяволите. Така че, Горо, ще уринираш, където ти кажат хаолите.
	Съгласно новата директива армията обяви, че ще подсили Две-две-две с хиляда и петстотин доброволци от Хаваите и още толкова от континента, но този план пропадна, защото към регистрационните гишета в Хонолулу моментално се втурнаха единадесет хиляди и осемстотин кандидати и ги задръстиха. Наложи се да бъдат върнати седем от всеки осем, включително и Шигео Сакагава, който се разплака. На континента се явиха обаче само петстотин доброволци, хиляда места останаха незаети. Армията се обърна пак към Хаваите и набързо попълни свободните бройки след слабия отзвук сред японците на континента. Шиг попадна в този втори набор.
	Президентът Рузвелт сравни контрастиращите реакции на двете групи и нареди на полковник Уипъл да изпрати обяснение за случилото се. Уипъл написа:
	„Тази разлика съвсем не е причина за безпокойство, напротив, още повече ни окуражава в нашата привързаност към демокрацията и нейното трайно въздействие. Аз бих се разтревожил, ако резултатът не беше такъв. Това, че японците от Хаваите постъпиха както подобава, а момчетата от континента — не, за мен лично, а смятам и за цяла Америка, е факт, който вдъхва увереност.
	На Хаваите японците получиха правото да притежават земя. В Калифорния бяха лишени от него. На Хаваите ги приемат в най-добрите училища, но не и в Калифорния. На Хаваите те бяха интегрирани в обществото, станаха част от нас, докато в Калифорния са отхвърлени.
	И още по-важното е, че когато войната започна, японците на континента бяха затворени в концентрационни лагери и онова, което притежаваха, им бе безмилостно отнето за пет цента срещу долар. На Хаваите известно време също се говореше за подобни мерки, ала не бе допуснато да се стигне до крайности. Веднага след Пърл Харбър доста японци са били арестувани, за да бъдат изпратени в концентрационни лагери, но моята леля ми разказа, че лично тя, както и много други видни представители на белите тръгнали по затворите и издействали освобождаването на хората, които познават като лоялни граждани. Накратко, японците на Хаваите имат много причини да се бият за Америка; тези на континента нямат нито една. И основната разлика е не в японците, а в начина, по който са се отнесли към тях собствените им съграждани.
	При това положение не е ли логично, като кажеш на група хавайски японци, които не са хвърляни в лагери и чието имущество не е ограбено: «Вие можете да ни помогнете в борбата против потисничеството!», веднага да се отзоват единадесет хиляди и осемстотин души? А като минеш по концентрационните лагери и се обърнеш към събратята на същите тези хора: «Ние упражнихме над вас произвол, затворихме ви, унижихме ви и иззехме имуществото ви, но сега очакваме от вас да се запишете доброволци и да се биете за нас», не е ли логично те да отговорят: «Вървете по дяволите!»? Аз съм изненадан, че са се явили толкова много японски доброволци от континента. Те трябва да са храбри мъже и аз с радост ще ги приема в своята част“.
	Когато президентът Рузвелт прочете това, попита секретаря си:
	— Кой беше този Марк Уипъл?
	— Вие познавахте баща му, доктор Хюлет Уипъл.
	— Момчето изглежда умно. Нали на него е поверено командването на японците?
	— Да. Те вече са на път за Италия.
	— От тази част можем да очакваме добри новини — рече президентът.


	Една вечер през септември 1943 година Нюк Цин попита внука си Хонконг:
	— Не сме ли се разгърнали прекалено нашироко?
	— Има нещо такова.
	— Ако войната свърши утре, ще бъдем ли в състояние да запазим цялата си собственост?
	— Не.
	— Според теб какво трябва да предприемем? — взря се в него старата жена.
	— Изглежда, вече съм те настигнал по кураж — отвърна Хонконг. — Аз съм на мнение да задържим имотите. Ще изплатим колкото можем от дълговете, а когато войната свърши, ще стегнем коланите и ще караме само на ориз, докато не получим първоначално ускорение.
	— Колко тежки години можем да очакваме?
	— Две много тежки. Две години на приемлив риск. Ако ги издържим, фамилията ни ще преуспее.
	— Това ме тревожи — призна старицата — но съм съгласна с теб, че трябва да се борим докрай. Въпреки че, ако питаш мен, можем да продадем няколко къщи, за да понамалим натиска.
	— Натискът е съсредоточен само върху нас двамата — изтъкна Хонконг. — Останалите не подозират за него. Ако тебе не те е страх, мен също.
	За една старица на деветдесет и шест години бе странно да се тревожи за бъдещето, но тя се тревожеше. Вълнуваше я не нейното собствено, а бъдещето на голямото семейство Кий, вълнуваше я делото, на което бе сложила началото, но което вече не бе по силите й. Ето защо рече:
	— Не сме заложили само свои пари, Хонконг, а и парите на всички Кий, на онези, които работят, на момичетата от магазините, на старците. Като помислиш за тях, все още ли си готов да задържиш всичко?
	— Нали го правя за тях — отвърна Хонконг. — Зная колко крехко е изграденото от нас. Всяка къща се държи на някой магазин, на някоя служба в Пърл Харбър, на някоя нивичка, на спестяванията на някой старец. Възможно е всичко да рухне, но аз съм готов да заложа на това, че когато започне да се клати, ти и аз ще бъдем достатъчно умни да хванем падащите парчета.
	— Струва ми се, че вече е започнало да се клати, Хонконг — предупреди го старата жена.
	— Аз не мисля така — възрази внукът й, пренебрегвайки за пръв път съвета на баба си, и тя рече:
	— Ти решаваш, Хонконг.
	— Захванахме се с тази авантюра, когато хаолите бягаха от войната, и нямам намерение сега пък аз да бягам.
	— Е, поне обещавам да не споделям страховете си с другите — рече старицата.
	И тъй, той остана верен на своята странна, люлееща се конструкция, разчитайки единствено на собствения си кураж. Когато наемите в Хонолулу се повишиха, заплатите в Пърл Харбър и печалбите от магазините — също, продължи да залага парите, които Азия му даваше, и конструкцията ставаше все по-висока и по-нестабилна, но той не се спираше пред никакви рискове и престарялата му баба започваше все по-ясно да разбира, че в негово лице е възпитала внук, на когото може истински да се възхищава. „В много отношения — размишляваше тя, спомняйки си за Горното селище и топлите дни на своята младост — той е като баща ми. Смел е, готов е да се хвърли в големи битки и сигурно накрая ще сложат главата му в клетка насред Хонолулу.“ Сетне пред очите й изникваше зловещата гледка отпреди толкова много години — главата на баща й, отделена от тялото и изцъклена — и си казваше: „Нима това бе лоша смърт?“. И семейство Кий продължи своята опасна игра.

	* * *

	Докато четиримата синове на Сакагава носеха униформа и се бореха за пълноправно гражданство, техните родители и сестра им Реико бяха силно объркани, измъчваха ги противоречиви чувства. Възрастните Сакагава се молеха за благополучното завръщане на синовете си, ще рече, и за победата на американците, поне що се отнася до войната срещу Германия, и слушаха с удовлетворение, когато Реико чан им четеше от местния японски вестник „Нипу Джифи“ за успехите в Европа. Но, от друга страна, продължаваха да се молят за Япония, защото родината им бе в трудно положение и те се надяваха тя да надделее в Азия, без да признават дори пред себе си, че победите на Америка в Европа и на Япония в Азия са несъвместими.
	Докато един ден господин Ишии влезе крадешком в бръснарския салон и зашепна:
	— Страхотни новини! Довечера непременно ще се отбия у вас. — И преди Сакагава сан да успее да задържи дребното човече, то изчезна в следващия японски магазин.
	Същата вечер, след като затвори бръснарницата и благополучно изпрати момичетата по домовете им, правейки се, че не чува подсвиркванията на шляещите се по Хоутел стрийт моряци, Камеджиро рече на Реико:
	— Господин Ишии положително има да ни казва нещо много важно. — И те забързаха по тъмните улици към своята къщурка в Какаако.
	Господин Ишии вече ги чакаше и след като щорите бяха спуснати и стопаните насядаха, театрално приближи до масата, върху която лежеше последният брой на „Нипу Джифи“, яростно го накъса на парчета, хвърли ги на пода и се изплю върху им.
	— Така се отнасям аз с враговете на Япония! — кресна той.
	— Не съм го прочела… — умолително промълви Реико, опитвайки се да го спре.
	— Отсега нататък няма да четеш тази мръсна пропаганда! — важно обяви господин Ишии. — Нали ви казах, че това са само американски лъжи! А вие ми се изсмяхте: „Какво ли пък знае господин Ишии за войната“. Приятели, сега ще разберете какво знам. Знам онова, което в действителност става по света. И всички добри японци в Америка го знаят. Само вие, глупаците, дето непременно държите да четете хавайските вестници, не го знаете.
	Той надуто измъкна от джоба на палтото си „Преъри Шинбун“, японски вестник, излизащ в Уайоминг, и показа на Реико вълнуващите заглавия: „Императорската армия разби американците на Бугенвил“, „Голяма японска победа при Гвадалканар“, „Президентът Рузвелт признава, че Япония ще спечели войната“. Повечето материали на първа страница бяха взети от радиопредаванията на къси вълни, излъчвани от Токио, и разпространяваха наглата японска пропаганда. Един от тях особено възмути шушукащата в холчето на Сакагава групичка. Заглавието гласеше: „Американски моряци не отричат, че са пробождали с щикове безпомощни японски войници“. Съобщението идваше от Токио и не подлежеше на съмнение.
	Когато ужасът от бруталността на американците поотмина, господин Ишии продължи с важните новини: един материал, в който редакторите от Уайоминг обобщаваха хода на военните действия, позовавайки се на радиопредаванията от империята. Всички в стаичката се убедиха, че Япония не само побеждава навсякъде в Тихия океан, но и скоро ще нахлуе на Хаваите.
	— Е, Сакагава сан, какво ще отговориш на императорския генерал, когато стъпи на брега в Хонолулу и попита: „Сакагава, ти държа ли се като добър японец?“ С твоите четирима синове, които се бият срещу императора? Знаеш ли какво ще каже генералът, като чуе отговора ти? Ще каже: „Сакагава, наведи се!“. После ще извади меча си и лично ще ти отсече главата.
	Никой от семейство Сакагава не продума. Бяха приковали очи във вестника, само Реико местеше поглед по заглавията. Той се издаваше открито в Уайоминг, бе минал през американската цензура, следователно онова, което господин Ишии им бе прочел, беше истина. Япония печелеше войната и скоро щеше да превземе Хаваите. Измъчван от силни угризения, Сакагава сан се бе вторачил в йероглифите, които не разбираше, и попита Реико чан:
	— Вярно ли е?
	— Да — отвърна дъщеря му.
	Една от най-вбесяващите аномалии на войната бе, че докато ФБР и Службата за сигурност при флота най-внимателно следяха японските вестници на Хаваите и се грижеха те да не се отклоняват от истината, да не поместват никакви материали, идващи от Токио, японоезичните периодични издания в Юта и Уайоминг свободно публикуваха каквото си поискат — местните военни бяха решили, че официалните японски комюникета са достатъчно смешни и абсурдни, за да се саморазобличат с течение на времето. Както всъщност и стана. Затова японската преса на континента, често издавана от типове с непоклатимо самурайско мислене, продължаваше да излива невероятен пропаганден буламач — слухове, антиамерикански настроения, лъжи с направо подривно съдържание. И когато екземпляри от тези вестници стигаха до Хаваите, където мълвата имаше свойството да добива епидемични измерения, ефектът им бе потресаващ.
	— Ще кажа на императорския генерал — рече накрая Сакагава сан, — че синовете ми са се били само в Европа. Не и срещу Япония.
	— Няма да ти помогне! — тъжно възрази господин Ишии. — Императорът никога няма да ти прости за стореното.
	На Сакагава сан му прималя. Винаги го бяха мъчили съмнения, задето изпрати синовете си да воюват, и ето сега вестникът от Уайоминг потвърждаваше, че е сгрешил. Камеджиро гледаше безмълвно вечния си наставник, а господин Ишии се наслади в пълна мяра на неговото унижение и накрая се смили:
	— Ще кажа на генерала някоя добра дума за теб. Ще го уверя, че винаги си бил предан японец.
	— Благодаря ти, господин Ишии! — извика бомбаджията. — Ти си единственият приятел, на когото мога да вярвам.
	Същата вечер тримата Сакагава си легнаха изтерзани и изплашени, а на следващия ден Реико почака, докато на нейния стол в бръснарницата седна интелигентен на вид млад морски офицер и тихо го попита:
	— Моля ви, бихте ли ми помогнали?
	— Разбира се — отвърна офицерът. — Казвам се Джаксън, от Сиатъл.
	— Снощи един човек ми каза, че японците щели да завземат Хаваите всеки момент. Вярно ли е това?
	Морякът отвори уста от изумление, махна пешкира от врата си и се обърна да погледне Реико, която по това време бе на двадесет и шест години и на върха на красотата си. Усмихна й се и попита:
	— За бога, момиче, какви глупости са ти наговорили?
	— Казаха ми, че според достоверни източници японските кораби всеки момент щели да атакуват островите.
	— Вижте, госпожице — скастри я военният — ако сте шпионка и се опитвате да събирате сведения…
	— О, не! — изчерви се Реико. В този момент видя, че баща й приближава, за да възстанови реда, който забраняваше всякакви разговори с клиентите. Върза отново пешкира, дръпна го силно назад, за да попречи на моряка да говори, и започна да го подстригва. — Забранено ни е да приказваме — прошепна тя.
	— Къде обядвате? — попита офицерът.
	— „У Сенага“ — отвърна шепнешком тя.
	— Ще се видим там и ще ви разкажа за войната.
	— О, не мога! — отново пламна Реико.
	— Вижте, аз съм от Сиатъл. Познавам много японски момичета. Значи „У Сенага“.
	На бара в ресторанта, който принадлежеше на собственика на свинеферма Сенага от Окинава, лейтенант Джаксън изненада Реико, като си поръча суши и сашими и се нахвърли върху храната с пръчици.
	— Служил съм в Япония — рече той. — Ако капитанът ми ме хване, че ям с пръчици, ще ме изправят пред трибунала. За липса на патриотизъм.
	— Ние пък се опитваме да се храним с вилици — подхвърли Реико.
	— Сега за нападението на джапанките — поде Джаксън.
	— Бихте ли били така добър да не ни наричате джапанки? — помоли Реико.
	— Вие сте японци — непринудено се разсмя Джаксън. — Враговете са джапанки. Как е малкото ви име? Реико? Колко хубаво. Е, Реико чан…
	— Къде сте научили това Реико чан?
	— В Япония — спокойно отвърна той.
	— Познавали ли сте някоя Реико чан?
	— Познавах една Киоко чан.
	Настъпи продължително мълчание и както похапваха суши, на Реико чан й се искаше да му зададе много въпроси, лейтенант Джаксън пък имаше желание да й каже доста неща, но никой от двамата не проговори, докато в един и същ момент Реико не посегна с вилицата към своето сашими, а офицерът бодна пръчиците в суровата риба. Сред тракане на прибори и смях Джаксън рече:
	— Много бях влюбен в Киоко чан и тя ме научи малко японски, тъкмо затова получих и сегашната си служба.
	— Каква е тя? — попита Реико със сериозен вид и пламнало лице.
	— Тъй като говоря малко вашия език… Разбирате ли, аз не съм точно морски офицер. Аз съм сиатълски адвокат. Прикрепен съм към генерал-адютанта и работата ми е да посещавам японски семейства и да им казвам, че дъщерите им не бива да се омъжват за американски войници. Всяка седмица се срещам с около двайсет семейства… Нали знаете какви са американските мъже… Щом видят хубаво момиче, и веднага налитат да се женят. Моята работа е да не допускам това.
	С внезапна горчивина той счупи пръчиците на две и кокалчетата на ръцете му побеляха.
	— Всяка седмица, Реико чан, се срещам с японски момичета и споря с тях, а всички те ми напомнят за Киоко чан и вече съм на път да откача.
	Лейтенантът гледаше право пред себе си — мъж, стегнат в едно голямо менгеме — и загуби желание да се храни. Реико беше практично момиче, приключи със сашимито и каза:
	— Трябва да се връщам на работа.
	— Ще обядваш ли утре с мен? — попита офицерът.
	— Да — отвърна тя, но когато той понечи да я придружи по улицата, ахна и рече:
	— Баща ми ще получи удар.
	— Да не би да вярва, че японският флот скоро ще бъде тук?
	— Той не — излъга момичето — но един негов приятел е сигурен в това. Каква е истината?
	— След година-две ние ще унищожим Япония.
	Същата вечер Реико чан обясни на баща си, че с вестника от Уайоминг нещо сигурно не е наред, защото Япония не побеждава в тази война, но това вбеси Сакагава сан. Той бе донесъл вкъщи друг брой на „Преъри Шинбун“, още по-възпламеняващ от предишния, и докато му го четеше най-търпеливо, самата Реико започна да се пита кой казва истината.


	Сетне дойде и доказателството. Президентът Рузвелт пристигна в Хонолулу с военен кораб, тримата Сакагава го видяха с очите си и обърнаха внимание на начина, по който той премина през града — под охраната на десетки мъже от секретните служби. За Сакагава сан това бе сигурен знак, че Америка е силна. Но бе пропуснал да вземе под внимание изключителния ум на господин Ишии. Дългите черни автомобили едва бяха профучали покрай тях, когато развълнуваният дребосък се втурна в бръснарския салон с потресаваща новина.
	— Казвах ли ти аз? — зашушна той. — О, страхотно! Ела веднага у Сакаи.
	Сакагава повери бръснарницата на дъщеря си, по една странична уличка се промъкна до магазина на Сакаи и влезе през задната врата, за да не привлича вниманието, защото на японците все още се забраняваше да се събират на групи. В тясната канцелария Сакаи, господин Ишии и още няколко развълнувани възрастни мъже стояха и обсъждаха потресаващата вест. В първия момент Сакагава не успя да разбере за какво става дума, но скоро господин Ишии му обясни всичко:
	— Президентът Рузвелт се е отбил на Хаваите на път за Токио. Ще се предаде без бой, ще бъде екзекутиран пред светилището на Ясукуни като обикновен военнопрестъпник и след три дни японският флот ще бъде тук!
	Историите на господин Ишии винаги съдържаха точни подробности и дати и бе оправдано да се очаква публиката му все някога да забележи, че от три години насам нито едно негово пророчество не се бе сбъдвало. Но надеждата за победа в сърцата на повечето му слушатели бе така силна, че никой не му търсеше сметка за грешките.
	— След три дни! — рече той. — Императорският флот ще влезе под пълна пара в Пърл Харбър. Но аз ще се погрижа за теб, Сакагава сан, ще помоля императора да ти прости, задето си изпратил синовете си да воюват.
	Когато президентът Рузвелт напусна Хонолулу и се отправи към своята екзекуция в Токио, господин Ишии зачака в близко до припадък състояние от запад да се зададат бойните кораби на неговото отечество. Три нощи спа на покрива си, да не би да пропусне появяването им. Изпълнен с тревога, Сакагава също ги чакаше в своята къщичка в Какаако.
	На четвъртия ден, когато стана ясно, че императорският флот ще се позабави известно време, господин Ишии остави тази тема и се захвана да разпространява отпечатания в „Преъри Шинбун“ слух, че японците били завзели Австралия и Нова Зеландия. Както каза на тримата Сакагава, имал чувството, че никак не е лоша идеята да се емигрира в Австралия, защото под владичеството на японците за всекиго щяла да се намери добра земя.
	Реико чан обсъждаше всички тези слухове с лейтенант Джаксън, който слушаше търпеливо, докато младата бръснарка му разкриваше страховете си с разширени очи. Разказите й винаги го разсмиваха и веднъж той отбеляза:
	— Този господин Ишии трябва да е голям глупак.
	Но Реико се застъпи за дребното човече:
	— Той е дошъл от Хирошима много отдавна и живее със своите заблуди.
	— По-добре да внимава какво говори — отвърна морският офицер. — Може да си навлече неприятности.
	Сега бе ред на Реико чан да се разсмее:
	— Никой не взема господин Ишии на сериозно. Той е един симпатичен и безобиден дребосък.
	Поредицата от срещи в бръснарския салон под ястребовия поглед на Камеджиро Сакагава и в претъпкания ресторант на окинавското семейство Сенага трудно можеха да бъдат наречени любовни, защото между Реико чан и лейтенант Джаксън нямаше страстни целувки и дълги сбогувания, но въпреки всичко двамата бяха влюбени. Един вторник Реико си позволи дързостта да продължи своята обедна почивка чак до четири часа. През този слънчев следобед имаше и целувки, и главозамайващи прегръдки. Една сряда вечер тя се измъкна тайно от къщи, качи се в шевролета на лейтенант Джаксън, двамата отидоха до Диамантената глава и колата спря в алеята на влюбените. Местното население казваше в подобни случаи: „Среднощни атлети наблюдават надбягване на подводници по пълнолуние“. Но бреговите патрули, които проверяваха колите, му викаха селско натискане и много се изненадаха, когато стигнаха до шевролета.
	— Какво правите тук с тази джапанка, лейтенант?
	— Говорим си.
	— С джапанка?
	— Да, с японка.
	— Покажете си документите!
	— На другите не поискахте документи.
	— Те са с бели момичета.
	Лейтенант Джаксън извади документите си с явно раздразнение и бреговите полицаи поклатиха глави.
	— Това вече е върхът — рече единият от моряците. — Тя от местните ли е?
	— Разбира се.
	— Говорите ли английски, госпожице?
	— Да.
	— Е, мен какво ме интересува, след като един морски офицер не го е грижа, че се натиска с джапанка.
	— Виж какво, приятел…
	— Търсите ли си го, сър?
	Лейтенант Джаксън вдигна поглед към двамата мускулести дангалаци и рече:
	— Не.
	— Не сме го и очаквали. Лека нощ, японски любовнико.
	Лейтенант Джаксън седя безмълвно няколко минути, после въздъхна:
	— Войната е невероятно нещо. Ако тези две момчета са още живи, когато стигнем до Токио, сигурно ще се влюбят в японски момичета и ще се оженят за тях. И с какво неудобство ще си спомнят за тази вечер!
	— Нашите скоро ли ще стигнат до Токио? — попита Реико.
	Лейтенантът бе впечатлен от начина, по който тя каза „нашите“.
	— Защо го каза така?
	Реико отвърна:
	— Имам четирима братя, които се бият в Европа.
	— Ти имаш… — Спря насред думата и един непреодолим импулс го накара да изскочи от колата и да се развика: — Хей, бреговият патрул! Бреговият патрул!
	Двамата млади полицаи забързано се върнаха и попитаха:
	— Лейтенант? Да не би тя да се е оказала шпионка?
	— Момчета, искам да ви запозная с госпожица Реико Сакагава. Тя има четирима братя, които се бият в редовете на американската армия в Италия, докато ние с вас си седим на тлъстите задници в Хаваите. Когато бяхте тук преди малко, и аз не го знаех.
	— Имате четирима от семейството във войската?
	— Да — тихо отвърна тя.
	— Всичките в пехотата?
	— Да. Във флота не приемат японци.
	— Госпожице — каза единият от бреговите полицаи, младеж от Джорджия — искрено се надявам братята ви да се върнат живи и здрави.
	— Лека нощ, госпожице — рече другият.
	— Лека нощ, момчета — измърмори Джаксън и когато патрулът зави надолу по пътя, каза със запъване: — Реико чан, мисля, че трябва да се оженим.
	Тя въздъхна, стисна ръцете си много силно и отвърна:
	— Аз пък мислех, че работата ти е да пречиш на мъже като теб да се женят за момичета като мен.
	— Така е, но никога ли не си забелязвала как хората на такива служби в края на краищата стават жертва тъкмо на онова, срещу което се борят? Косата да ти се изправи. Намесвал съм се в около триста подобни случая и почти във всичките мъжете бяха от дълбокия Юг.
	— Какво общо има това с нас? — попита Реико чан.
	— Разбираш ли, у нас момчетата от Юга са учени още от раждането си, че всеки, който има различен цвят на кожата, е лош и заслужава презрение. В сърцата си те знаят, че това не може да е вярно, и когато им се удаде възможност да видят какво представлява някоя девойка с различен цвят и открият, че тя е човешко същество, изпитват потребност да се влюбят и оженят за нея.
	— Ти от Юга ли си, лейтенант? И ти ли изпитваш такава потребност?
	— От Сиатъл съм, но у мен импулсът е още по-силен. Защото моят баща, общо взето, добър човек, отприщи кампанията след Пърл Харбър за затварянето на всички японци в концентрационни лагери. Знаеше, че върши зло. Знаеше, че говори измислици и действа за собствена икономическа изгода. Но въпреки това не се спря. Вечерта, когато произнесе по радиото пламенната си реч, аз му рекох: „Татко, ти напълно съзнаваш, че онова, което каза, не е вярно“. А той ми отвърна: „Война е, сине“.
	— Значи искаш да се ожениш за мен, за да си разчистиш сметките с него? — попита Реико. — Не бих могла да се омъжа за теб, ако нещата стоят така.
	— Моята потребност е много по-дълбока, Реико чан. Спомни си, че съм живял в Япония. Надявам се, че и подир години, когато двамата остареем, няма да забравяш, че в разгара на войната съм ти казал: „След като настъпи мирът, между Япония и Америка ще се установят равноправни приятелски отношения“. Сигурен съм в това. Сигурен съм, че моят баща, който всъщност е добър човек, ще те посрещне благосклонно, като своя дъщеря. Защото хората трябва да забравят предишните си грешки. Трябва да възстановят разкъсаните връзки.
	— Говориш така, сякаш проблемът е в твоя баща — тихо рече Реико.
	— А според теб е в твоя, така ли?
	— Никога няма да се оженим — тъжно рече Реико. — Баща ми не би го допуснал за нищо на света.
	— Кажи на баща си да върви по дяволите. На моя аз вече му казах.
	— Но аз съм японка — напомни му тя и го целуна по устните.


	Камеджиро Сакагава разбра за любовната връзка на дъщеря си с хаол, когато една сутрин добрият му приятел Сакаи се появи в бръснарския салон и рече:
	— Съжалявам, Камеджиро, но дъщеря ми не може повече да работи тук.
	Сакагава ахна и попита:
	— Защо? Плащам й добре.
	— Да. И ние имаме нужда от тези пари, но не мога да поема риска тя да работи тук ден повече. И с нея може да стане така. Тук идват толкова много хаоли.
	— Какво да стане? — сепна се Сакагава.
	— По-добре да излезем отвън — предложи Сакаи и там, до канавката на Хоутел стрийт, му каза натъжено: — Ти ми беше добър приятел, Камеджиро, и добре плащаше на нашето момиче, но ние не можем да поемем риска и тя да се влюби в хаол както твоята Реико.
	Вратните мускули на дребния, подобен на булдог Камеджиро се издуха, той сграбчи приятеля си за раменете, повдигайки се на пръсти, за да ги стигне.
	— Какво говориш? — изрева.
	— Камеджиро! — запротестира Сакаи и безрезултатно опита да се освободи от неговата вдъхваща страх хватка. — Попитай когото искаш. Дъщеря ти обядва всеки ден с един американец… в „У Сенага“.
	В състояние на шок ниският Камеджиро Сакагава отблъсна приятеля си и се загледа надолу по Хоутел стрийт към ресторанта на свинаря от Окинава, и тъкмо в този момент коварният Сенага влезе в заведението си заедно с някакъв хаол. В тази недвусмислена поличба Сакагава съзря доказателство, че обвиненията на съотечественика му Сакаи отговарят на истината. Реико чан, най-добрата дъщеря, която човек може да си пожелае, силна и покорна, посещаваше окинавски ресторант заедно с един хаол! Потресен, набитият дребен мъж, тогава на шестдесет и една години, се облегна на близкия телеграфен стълб, без да забелязва потока моряци и войници край себе си.
	Каква ирония на съдбата, мислеше си той, че войната бе запратила на такива благоприятни позиции две от групите, които най-силно ненавиждаше. Проклетите китайци бяха заели всичките добри служби в Пърл Харбър и с парите, които получаваха, бяха изкупили по-голямата част от Хонолулу. Техните синове не се биеха по фронтовете, а арогантността им нямаше граници. Като съюзници, привърженици на отвратителния Чан Кайши, който се бе опълчил срещу почтените японски инициативи в Китай, те се появяваха на всички паради и произнасяха речи по радиото. Китайците, мислеше си през онази ужасна сутрин Сакагава, бяха станали доста заможни.
	Но особено оскърбителен бе фактът, че окинавците трупаха дори още повече пари. Ами, размишляваше с мрачен гняв Сакагава, без да сваля очи от ресторанта на Сенага, окинавците, първо на първо, са много бедни хора, нито са напълно японци, нито напълно китайци, но се правят на японци. На един окинавец не може да се има доверие, човек трябва да го наблюдава всяка минута, че, току-виж, подучил дъщерите си да подмамят собствените му синове, той е лишен от истинския японски дух. По света едва ли се срещаха хора, които да стоят по-ниско от окинавците, Сакагава бе убеден в това, но я ги виж какво постигнаха през войната!
	Тъй като преди 1941 година не ги приемаха в японската общност, те се бяха обединили. По-голямата част от сметта в Хонолулу се събираше от окинавци. За да се отърват от отпадъците, те гледаха свине, хиляди и хиляди свине. И когато дойде войната и вече нямаше свободни товарни кораби, с които да се докарва на Хаваите прясно говеждо от Калифорния, към кого трябваше да се обърнат всички, за да получат месо? Към окинавците! Кой отваряше ресторант след ресторант? Окинавците! Кой щеше да излезе от войната по-богат дори и от белите? Окинавците! Беше жестока подигравка, че в края на краищата те ще станат богати, силни и уважавани само защото по волята на случая всички свине са се оказали техни.
	С тези мисли дребният бомбаджия Камеджиро Сакагава се скри в тълпата на Хоутел стрийт, решил да шпионира своята дъщеря Реико, и докато чакаше, мърмореше под носа си: „С хаол, в ресторанта на окинавец!“. Това наистина бе повече, отколкото можеше да понесе.
	В дванадесет и пет лейтенант Джаксън влезе в ресторанта и се настани на масата, която усмихващият се Сенага сан запазваше за него. Поръча малка чинийка туршия от репички и започна безмълвно да я яде с пръчици, а Сакагава си помисли: „Но какво прави той, шукемоно ли яде? С хаши?“.
	В дванадесет и десет Реико Сакагава влезе забързано в заведението, така се усмихна и цялото й изпълнено с копнеж тяло така се устреми напред, че дори слепец би забелязал колко е влюбена. Не докосна морския офицер, но сияещото й лице и светналите й очи спряха само на сантиметри от неговите. Тя си взе с вилица няколко репички и баща й, който дебнеше от улицата, си помисли: „Всичко е толкова объркващо! Какво прави тя с тази вилица?“.
	През цялото време, докато двамата се хранеха, дребният японец наблюдаваше жалката сцена — срещата на собствената му дъщеря с един хаол. Дълго преди тя да си тръгне, изтича по Хоутел стрийт обратно в магазина на своя приятел Сакаи и го попита:
	— Какво да правя, Сакаи?
	— Убеди ли се със собствените си очи?
	— Да, онова, което ми каза, е истина.
	— Хасегава също ще вземе дъщеря си от бръснарницата.
	— По дяволите бръснарницата! Какво да правя с Реико?
	— Трябва да разбереш кой е този хаол, Камеджиро. После да отидеш във флота и да помолиш да го преместят.
	— Ще ме послушат ли? — усъмни се Камеджиро.
	— За такова нещо ще те послушат — отвърна без колебание Сакаи. Сетне добави: — Но най-важната ти работа, Камеджиро, е да намериш съпруг за дъщеря си.
	— От години търся — рече дребният бомбаджия.
	— Аз ще я сватосам — обеща Сакаи. — Обаче няма да е лесно. След като вече се е посрамила с хаол.
	— Не! Не говори така! Реико чан е добро момиче.
	— Но всички вече знаят, че ходи с хаол. Кое японско семейство с чувство за собствено достойнство ще я приеме сега, Камеджиро?
	— Ще положиш ли всички усилия като посредник, Сакаи?
	— Аз ще намеря съпруг за твоята дъщеря. Порядъчен японец.
	— Ти си ми приятел — рече просълзен Сакагава, но преди да си тръгне, добави предпазливо: — Сакаи, опитай се, моля те, да й намериш мъж от Хирошима. Така ще е по-добре.
	Госпожа Сакагава бе прекарала сутринта вкъщи, слагайки кисело зеле, а следобед отиде у госпожа Марк Уипъл да навива бинтове за Червения кръст. Това се оказа доста мъчително, тъй като всички жени в стаята имаха поне по един син в Две-две-две, с изключение на госпожа Уипъл, чийто съпруг им беше командир. Ето защо разговорът, в който повечето от японските жени не можеха да вземат участие, нямаше как да не се върти около войната в Италия и тежките загуби, понасяни от частта на техните момчета. Но щом атмосферата ставаше прекалено тягостна, госпожа Уипъл, една от дъщерите на фамилия Хейл, винаги съобщаваше някой нов радостен факт. Веднъж тя каза:
	— Президентът Рузвелт лично е обявил, че нашите момчета са между най-смелите, които някога са се били под американското знаме.
	По-късно рече:
	— Тази седмица списание „Тайм“ съобщава, че когато нашите момчета пристигнали в Салерно за градския си отпуск, другите войници на гарата ги посрещали с овации, докато слизали от влака.
	Госпожа Уипъл винаги наричаше японските войници „нашите момчета“ и хаолите на Хаваите постепенно започваха да следват примера й.
	И тъй, независимо дали ставаше дума за жертви или за победи, следобедът бе минал много емоционално и госпожа Сакагава, с крака, изранени от американските обувки, които се бе почувствала задължена да обуе, се прибра, зажадняла за почивка. Вместо това завари вкъщи съпруга си, който в този час на деня трябваше да е в бръснарницата, и веднага разбра, че се е случило нещо ужасно. Преди да успее да го попита, Камеджиро извика:
	— Добра дъщеря си отгледала! Да върти любов с хаол!
	За госпожа Сакагава нямаше по-жестоки думи. Принудена бе да признае, че някои японски момичета открито ходеха с хаоли, но те не бяха от уважаващи себе си семейства. Имаше и такива, които под давлението на войната бяха станали проститутки, ала Йорико подозираше, че те са или ета, или окинавки. Не беше за вярване, че японско момиче, изпълнено от съзнанието за течащата в жилите му горда кръв…
	— Сакаи взе дъщеря си от бръснарницата, да не би и тя да се повлияе, и Хасегава спира своята от утре. — Камеджиро едва не плачеше. — Ние сме пред фалит. — Но го налегна една дори още по-голяма тревога и той се свлече на един стол, отпусна глава върху скръстените си ръце и захлипа: — Нашето семейство никога досега не се е опозорявало!
	Госпожа Сакагава, която отказваше да повярва, че нейната дъщеря е стоварила върху семейството такова безчестие, изрита американските си обувки, размърда на воля пръстите на краката си и коленичи до обезумелия си съпруг.
	— Камеджиро — прошепна — ние научихме Реико как се държи добрата японка, сигурна съм, че тя няма да ни опозори. Някой ти е казал една голяма лъжа.
	Дребният бомбаджия отблъсна яростно жена си и закрачи из стаята.
	— Аз ги видях! Тя едва не го целуна пред хората. И сега си мисля, къде е била онзи следобед, когато рече, че не й било добре? Излизала е с хаола. И къде е ходила, когато каза, че отива на кино? Возила се е с хаола в някой черен автомобил. Онази вечер чух, че спира кола, но бях твърде глупав, за да събера две и две.
	В този момент влезе Реико чан, поруменяла от любов и от бързия ход до дома, и от лицата на родителите си веднага разбра, че тайната й е разкрита. Със сърцераздирателна въздишка баща й каза само:
	— Собствената ми дъщеря! С хаол!
	Майка й все още беше готова да сложи край на целия този скандал и попита:
	— Не е вярно, нали?
	В очите на Реико чан грееше вътрешното убеждение, което щеше да я крепи по време на неизбежната кавга, и тя отвърна:
	— Аз съм влюбена и искам да се омъжа.
	Никой не отрони дума. Камеджиро се отпусна на един стол и закри лицето си. Госпожа Сакагава беше вперила в дъщеря си невярващ поглед, а сетне започна да се държи с нея с пресилено внимание, сякаш тя вече бе забременяла. Реико се усмихна, вътрешно развеселена, ала в този момент покрусеният й баща издаде ужасен стон, тя коленичи до него и бързо заговори:
	— Лейтенант Джаксън е прекрасен човек, татко. Толерантен е и е живял в Япония. Има хубава работа в Сиатъл, но смята, че след войната ще може да се установи тук. — Тя се поколеба, защото думите й останаха без отзвук, но после добави: — Където и да отиде той, аз искам да съм с него.
	Баща й бавно се отблъсна от масата, отдръпна се от дъщеря си и я погледна, потресен и неспособен да повярва:
	— Но ти си японка! — изкрещя в мъката си той.
	— Ще се омъжа за него, татко — твърдо рече тя.
	— Но ти си японка — повтори Камеджиро. Взе ръката й и продължи: — В теб тече кръвта на Япония, силата на една велика нация, всичко… — Опитваше се да докаже колко немислими са намеренията й, ала не успяваше да се сети за нищо друго, освен за най-важния факт: — Ти си японка!
	Реико търпеливо му обясняваше:
	— Лейтенант Джаксън е уважавана личност. Има много по-добра работа, отколкото който и да е мъж тук, за когото бих могла евентуално да се омъжа. Завършил е колеж и притежава доста пари в банката. Семейството му е известно в Сиатъл. Тези неща не са толкова важни, но ти ги казвам, за да разбереш какъв необикновен човек е той.
	Камеджиро с отвращение изслуша този брътвеж и когато му се стори, че Реико ще продължи в същия дух, я зашлеви силно по бузата.
	— Това ще е унизително! — кресна й той. — Вечен позор! Слуховете за твоето поведение ликвидираха бръснарницата. Момичето на Сакаи напусна. Както и дъщерята на Хасегава. След онова, което си сторила, никое достойно японско семейство не ще пожелае да общува с нас.
	Реико прокара ръка по пламналата си буза и каза тихо:
	— Татко, стотици порядъчни японски момичета са се влюбвали в американци.
	— Всичките са уличници! — изрева Камеджиро.
	Все едно че не го бе чула, Реико продължи:
	— Аз зная, защото тъкмо това е работата на лейтенант Джаксън. Да разговаря с родители като вас. И момичетата не са…
	— Аха! — извика Камеджиро. — Ето с какво се занимава значи! Утре отивам да говоря с адмирал Нимиц.
	— Татко, предупреждавам те, че ако ти…
	— Адмирал Нимиц ще разбере за това!


	Дребният бомбаджия всъщност не стигна до Нимиц. Първо го спря някакъв мичман, който бе така очарован от якия японец с извитите като дъги от бъчва ръце, че го заведе при един лейтенант, който пък го изпрати при командир на флотилия, а той на свой ред влетя в офиса на контраадмирала и извика:
	— Господи, Джак! Дошъл е един дребен японец с най-щуравата история, която някога си чувал. Трябва да го изслушаш!
	Така цял кръг капитани, контраадмирали и адмирали прекъснаха работата си, за да слушат невероятния английски на Камеджиро, който протестираше пред флота, че един от техните офицери е довел до фалит бръснарския му салон и е съсипал дъщеря му.
	— Тя бременна ли е? — попита някой от контраадмиралите.
	— Внимавай какво говори! — извика Камеджиро. — По-добре вие да знае, Реико добра уахин!
	— Извинете ме, господин Сакагава. На нашия език „съсипана“ означава… ами съсипана.
	Когато офицерите чуха кой е „съсипал“, или каквото е там, девойката Реико, направо побесняха.
	— Този проклет Джаксън! — запръска слюнки един от тях. — Работата му е да слага край тъкмо на такива неща.
	— Десетки пъти съм ви го казвал — рече друг. — Не е достатъчно да напъхаш в униформа някой цивилен, за да стане от него офицер.
	— Това няма отношение към въпроса — прекъсна го адмиралът с най-висок ранг. — Онова, което искам да зная, господин Сакагава, е следното. Ако младежът има добра репутация, хубава работа, стабилни доходи и е от уважавано сиатълско семейство… Следите ли мисълта ми? Вашата дъщеря е бръснарка. Според мен би трябвало да не изпускате възможността за подобен брак.
	Камеджиро, който бе по-нисък поне с двадесет сантиметра от всички присъстващи, ги зяпна слисано.
	— Тя е японка! — рече той на преводача. — Ще бъде безчестие, ако се омъжи за хаол.
	— Как така? — попита командващият флотилия.
	— Това би навлякло такъв срам на нашето семейство…
	— Какво, по дяволите, искате да кажете? — сопна му се офицерът. — Откога женитбата на една джапанка за порядъчен американец е срам… за джапанката?
	— Братята й в Италия биха се почувствали унизени пред другарите си — не отстъпваше Камеджиро.
	— Това пък как да го разбираме? — недоумяваше един от присъстващите. — Тя има братя в Италия?
	— Четиримата ми синове воюват в Италия — скромно отбеляза Камеджиро.
	Един контраадмирал стана и се приближи до дребния бомбаджия.
	— Имате четирима синове в Две-две-две?
	— Да.
	— И всичките са в Италия?
	— Да.
	Настъпи продължително мълчание, нарушено от адмирала, който каза:
	— И аз имам син там. Непрекъснато се тревожа за него.
	— Аз пък се тревожа за дъщеря си — отвърна упоритият Камеджиро.
	— И ако тя се омъжи за бял, четиримата й братя няма да могат да преживеят позора?
	— Никога.
	— Какво искате да направи адмирал Нимиц?
	— Да прати другаде лейтенант Джаксън.
	— Той ще замине още този следобед — рече военният.
	— Бог да благослови адмирал Нимиц! — възкликна Камеджиро.
	— Странна фраза — отбеляза адмиралът. — Християнин ли сте?
	— Аз съм будист. Но всичките ми деца са християни.
	Когато Камеджиро бе изведен навън, щастлив, че с такава лекота е постигнал решение на тежкия си проблем, адмиралът вдигна рамене и каза:
	— Ще победим тези дребни копелета, но никога няма да ги разберем.
	Реико чан не видя повече лейтенант Джаксън. Подчинявайки се на секретна заповед от висшето командване, още същата вечер той излетя от Хаваите, изпратен в заточение на Бугенвил. След по-малко от седмица една част проникнали на острова японци се прокрадна през джунглата, нападна щаба, в който служеше, и се нахвърли върху му с щикове. Тъй като не разбираше нищо от огнестрелно оръжие, младият адвокат се опита да ги отблъсне със стол, но японски войник изби стола от ръцете му, прониза го в гърдите и го остави да се задуши в калта.
	Никой не каза на Реико, че нейният адвокат е убит — нямаше причина да й го казват — и тя реши, че той само се е позабавлявал с нея, както правят понякога мъжете, и че се е преместил на друга служба. След като се наложи бръснарницата на баща й да бъде затворена, защото предпазливите японски семейства не разрешаваха на дъщерите си да работят при човек, който не е опазил дори своята от позорната любовна история с хаол, Реико отиде в друг салон. Понякога, когато влезеше да се подстриже някой морски офицер и тя посягаше да сложи пешкира около врата му, за момент й се завиваше свят при вида на познатите отличителни знаци на неговата риза. Друг път, когато безочливи войници се опитваха да опипват краката й, бодваше ръцете им с ножиците, както я бе учил баща й, но дори и тогава се чувстваше объркана от голямата страст, която може да пламне между един мъж и една жена.


	Макар в момента Камеджиро Сакагава да не го съзнаваше, принудителното затваряне на бръснарницата всъщност бе щастие за семейството му. През първите седмици якият дребен бомбаджия не успяваше да си намери друга работа, освен да поддържа морави, занимание, което не му беше по сърце. Сетне окинавецът Сенага, собственикът на ресторанта, изпрати да му кажат, че имал нужда от келнер за новото си заведение в Уайкики, посещавано от голям брой войници и моряци, и искал Сакагава сан да поеме тази работа. Камеджиро впери в пратеника святкащи от гняв очи.
	— Ако Сенага беше приятел, нямаше да разреши на едно японско момиче да разговаря в ресторанта му с хаол. Кажи му, че не приемам.
	А пред жена си изсъска:
	— По-скоро бих умрял от глад, отколкото да работя за окинавец.
	И тогава получиха от съвсем неочакван източник финансова помощ, която ги направи едно от сравнително влиятелните и заможни японски семейства на Хаваите. Всичко това се случи благодарение на речта, която Хонконг Кий произнесе в началото на 1943 година.
	Вдъхновеното слово бе произнесено още преди японските момчета от Две-две-две да се превърнат в общопризнатите герои, каквито станаха впоследствие. По онова време японците все още бяха под подозрение и един хаолски комитет, в стремежа си да разпали патриотизма заради военните облигации, убеди Хонконг да произнесе кратка реч, в която да обясни защо китайците са благонадеждни, а японците не са. Тъй като в този патриотичен комитет членуваха много от ръководните личности в Хонолулу, Хонконг, естествено, бе поласкан от поканата и отдели доста време да съчини пламенна възхвала на китайските добродетели, които да противопостави на японското двуличие. Сетне, като се качи на ораторската трибуна, той се вдъхнови от тълпата и се отклони от написания текст, така че критиките му станаха далеч по-обхватни, отколкото бе възнамерявал.
	— Японските военни дълги години потискаха Китай — викна той — и сега ние следим с радост в сърцата как мощната американска армия прогонва злите японци от райони, където те нямат никакво право да бъдат.
	Хонконг бе изненадан от нестихващите аплодисменти, с които масовият митинг посрещаше неговите думи, и придоби достатъчно смелост да насочи порицанието си и към японците от Хаваите. Речта му стана много популярна, благодарение на нея се продадоха голямо количество военни облигации и снимката му се появи във вестниците с текст „Патриотично настроен китайски лидер разобличава японците“.
	Изявата му бе приета като огромен успех навсякъде, с изключение на един дом. В своята дървена къщурка горе в Нууану бабата на Хонконг, по онова време на деветдесет и шест години, слушаше ужасена, докато една от праправнучките й четеше на глас информацията за неговия ораторски подвиг.
	— Веднага го доведете тук! — гневно викна тя и когато могъщият банкер се изправи пред нея, отпрати останалите. Щом вратата се затвори след тях, старата жена се надигна, гордо пристъпи до внука си и четири пъти го зашлеви по лицето.
	— Глупак такъв! — крещеше тя. — Глупак такъв! Проклет, проклет глупак!
	Хонконг се стъписа пред тази атака и закри лицето си с ръце, за да се предпази от нови плесници. Тогава разлютената спаружена старица го заблъска в гърдите, повтаряйки през цялото време „Глупак такъв!“, докато, отстъпвайки, той се блъсна в един стол и падна на него. Тя спря, почака да свали ръцете си и прикова в него изпълнен с тъга поглед.
	— Хонконг — рече — вчера си се държал като голям глупак.
	— Защо? — едва чуто попита той.
	Тя му показа вестника с неговата ухилена физиономия сред полукръг от хаолски лица. Макар че не можеше да чете, добре помнеше какво бе чула от своята праправнучка и сега заповтаря фразите с леден сарказъм: „Ние не можем да вярваме на японците! — Нюк Цин се изплю на собствения си под. — Те са лъжливи, престъпни хора“. — Тя отново се изплю. Сетне хвърли вестника и започна да го тъпче, защото яростта й беше безмерна, и когато свърши с това, кресна на внука си:
	— Голяма ли беше честта да стоиш няколко минути между хаолите?
	— Помолиха ме да представя китайската общност — измънка Хонконг.
	— Кой те е избирал за наш представител, глупако?
	— Мислех, че след като сме във война с Япония, някой трябва да…
	— Не си мислил! — беснееше Нюк Цин. — Как ще мислиш, като нямаш мозък. Заради едноминутната чест да се наредиш между хаолите ти унищожи всички благоприятни възможности, които си създадоха китайците в Хонолулу.
	— Чакай малко, Лельо на Ю Чоу! — запротестира Хонконг. — Нали тъкмо за това мислех, когато се съгласих да произнеса тази реч. Това бе една възможност китайците да се представят в по-благоприятна светлина пред хаолите, които управляват островите.
	Нюк Цин погледна смаяно внука си.
	— Хонконг — изпъшка тя — нима смяташ, че когато войната свърши, хаолите все още ще управляват Хаваите?
	— В техни ръце са банките, вестниците…
	— Хонконг! Кой се бие на фронта? Кои мъже са облекли униформи? Кой ще се върне на островите, готов да поеме политическата власт? Кажи ми, Хонконг!
	— Японците ли имаш предвид? — тихо попита той.
	— Да! — изкрещя тя, присъщата на хакка ярост бе достигнала върха си. — Точно тях имам предвид. Те ще спечелят тази война и можеш да ми вярваш, Хонконг, че когато вземат властта, ще си спомнят ужасните неща, които си наговорил вчера, и заради твоята глупост животът на всеки Кий в Хонолулу ще стане малко по-труден.
	— Нямах намерение да…
	— Млъкни, глупак такъв. Когато след войната Сам започне да строи магазин, кой ще дава разрешенията и ще подписва документите? Някой японец. Ако съпругът на Рут поиска да стане собственик на автобусна линия, към кого ще трябва да се обърне за разрешително? Към някой японец. А те ще те мразят заради онова, което си казал вчера. Твоите думи вече са подредени в съответната графа на техните мозъци.
	Сянката на една административна сграда, където всички разрешителни се подписват от японци, се надвеси застрашително над Хонконг и той попита:
	— Какво да правим?
	За членовете на семейство Кий бе показателно, че когато някой от тях дръзваше да предприеме смела крачка, той неизменно казваше „Аз направих това и това!“, ала щом трябваше да се вземат мерки и да бъде поправена нечия грешка, въпросният винаги се съветваше с лелята на Ю Чоу и питаше: „Какво да правим?“.
	Старицата отвърна:
	— Ще обиколиш Хонолулу и ще се извиниш на всеки японец, когото познаваш. Ще се унижаваш, така ти се пада. После ще откриеш поне двайсет души, които имат нужда от пари, и ще им ги заемеш. Ще им помогнеш да започнат нов бизнес. — Тя замълча, сетне добави разсъдливо: — По-добре ще е, ако заемеш парите на онези, чиито синове са на фронта, защото те ще са хората, които ще управляват Хаваите.
	Докато обикаляше японската общност и се извиняваше, Хонконг по едно време отиде и при Сакаи, собственика на магазин, и Сакаи му каза на английски:
	— Не, аз нямам нужда от пари, но моят добър приятел Сакагава бомбаджията беше принуден да затвори бръснарницата си и се нуждае от средства да отвори някакъв дюкян.
	— Къде мога да го намеря? — попита Хонконг.
	— Живее в Какаако.
	— Между другото, някой от синовете му не е ли в Две-две-две?
	— И четиримата — отвърна Сакаи.
	— Ще го потърся — обеща Хонконг и същия следобед се изправи пред Камеджиро.
	— Дойдох да се извиня за онова, което казах на митинга.
	— По-добре ти бъдеш засрамен — изтърси без заобикалки Камеджиро.
	— Да, особено като се вземе предвид, че ти имаш четирима синове на фронта.
	— И всички японци също.
	— Съжалявам, Камеджиро.
	— Аз съжалява теб — рече набитият нисък японец, защото не обичаше китайците.
	— И съм дошъл да ти заема пари, за да си отвориш магазин тук, в Какаако.
	Камеджиро отстъпи назад — беше му втълпено, че каквото и да върши един китаец или един окинавец, в делата му положително се крие някакво коварство. Без да изпуска от погледа си Хонконг, той попита:
	— За какво даваш заем на мен?
	Хонконг отвърна смирено:
	— Защото трябва да докажа, че искрено се разкайвам.
	Това бе начинът, по който Камеджиро отвори своята бакалница, и понеже беше пестелив и невероятно работлив и жена му знаеше как да обслужва японските клиенти, а дъщеря му, бръснарката, имаше опит във воденето на сметки, магазинът процъфтя. Сетне, сякаш добрата съдба бе натрупала за тях цял склад дарове, в първия ден на новата 1944 година дотича Сакаи сан с една секваща дъха новина:
	— Пссст! — повика той Сакагава, който тъкмо пръскаше с вода зеленчуците. — Ела тук!
	— Какво? — извика бакалинът.
	— Ела навън!
	Сакагава излезе от магазина и позволи на Сакаи сан да го отведе в една уличка, където той му съобщи с благоговеен тон:
	— Намерих съпруг за дъщеря ти!
	— Наистина ли? — възкликна Сакагава.
	— Да! Чудесно й подхожда!
	— Японец, нали?
	Сакаи погледна презрително стария си приятел.
	— Що за сватовник щях да бъда, ако дори ми бе минало през ума да ти предложа друг, освен японец?
	— Извинявай! — рече Сакагава. — Сигурно ще ме разбереш, нали едва ни се размина.
	— Този мъж е идеален. Малка къща. Немалко пари. Добър японец. И как мислиш, какво още?
	— Той е… — Трудно му бе да произнесе думите, прекалено бе да се надява на толкова много.
	— Да! Той е хирошимец!
	Гъст облак от еуфория обгърна двамата шушукащи мъже, защото посредникът Сакаи бе точно толкова щастлив, колкото и Сакагава, че едно почтено японско момиче най-сетне ще си има добър съпруг, на всичкото отгоре и хирошимец. Накрая Сакагава мина към по-маловажен въпрос:
	— Кой е той?
	— Господин Ишии! — възторжено заяви Сакаи.
	— Той съгласи ли се да се ожени за дъщеря ми? — недоверчиво попита Камеджиро.
	— Да! — извика сватовникът Сакаи.
	— Знае ли за нея… за хаола?
	— Разбира се. Честта ме задължаваше да му го кажа.
	— И въпреки това е готов да я приеме? — не можеше да повярва Камеджиро.
	— Да. Той твърди, че се чувства призван да я спаси.
	— Този добър човек! — възкликна Сакагава. Повика жена си и й каза: — Сакаи е успял! Намерил е съпруг за Реико чан.
	— Кой? — попита практичната му съпруга.
	— Господин Ишии!
	— Хирошимец!
	И преди Реико чан да разбере за предстоящото си омъжване, сред японската общност плъзна мълвата, че си е намерила съпруг от Хирошима, и почти всички най-искрено се радваха на нейния късмет, особено пък като се има предвид, че се бе забъркала с хаол. Но едно момиче, което бе завършило гимназия, отбеляза:
	— Господин Ишии трябва да е трийсет и пет години по-възрастен от Реико.
	— Какво значение има? — сопна се майка му. — Нали е от Хирошима!
	Реико беше в бръснарницата на Хоутел стрийт и подстригваше един моряк, когато новината стигна и до нея. Момичето от съседния стол й пошушна на японски:
	— Моите поздравления, Реико чан!
	— За какво? — попита Реико.
	— Сакаи сан ти е намерил съпруг.
	Японската фраза прозвуча странно в ушите на Реико, защото, макар и отдавна да подозираше, че родителите й са наели посредник, за да й намери съпруг, изобщо не бе очаквала, че от това ще излезе нещо сериозно. Подпря се на бръснарския стол и попита с равен глас:
	— И кой разправят, че е мъжът?
	— Господин Ишии, прекрасно, нали?
	Реико чан продължаваше механично да движи пръстите си и човекът на стола я предупреди:
	— Отстрани не толкова късо, госпожице.
	— Извинете ме — рече Реико. Щеше й се да избяга вън от бръснарницата, далеч от всички, но продължи да си върши работата. Търпеливо оформи косата на моряка, точно както той желаеше, сетне се зае да сапунисва врата и бакенбардите му и попита: — Прави ли ги искате, или малко полегати?
	— Както ще е най-хубаво — отвърна младежът. — Говорите добър английски. По-правилно и от мен.
	— Ходила съм на училище — тихо пророни Реико.
	— Добре ли сте, госпожице? — извърна се към нея морякът.
	— Да.
	— Не ми изглеждате много добре. Вижте, госпожице…
	Реико без малко щеше да припадне, но с върховни усилия успя да се овладее и свърши със сапунисването. Ала когато се опита да вземе бръснача, не успя да се справи с него. В силен смут погледна изплашения моряк и тихо попита:
	— Ще имате ли нещо против този път да не ви избръсна врата? Вие ми се свят.
	— Трябва да си полегнете, госпожице — рече морякът, изтривайки сапуна от бакенбардите си.
	Когато той си тръгна, Реико окачи престилката, каза „Отивам си вкъщи“ и по дългия път до Какаако се опитваше да не сравнява господин Ишии с лейтенант Джаксън, ала не можеше да попречи на мислите си да текат в тази посока. После, като наближи бакалницата, потърси сили в следното утешение: „Той е един побъркан дребосък и повече подхожда за мой баща, отколкото за съпруг, но е истински японец и баща ми ще е щастлив“. И без да мисли повече за своя отсъстващ сиатълски адвокат, който не й бе написал дори и едно писмо, тя влезе в магазина на семейство Сакагава, отиде при баща си и се поклони.
	— Много съм ти благодарна, татко.
	— Той е хирошимец! — изтъкна Сакагава.
	На сватбата, която бе най-забележителното събитие в японската общност през февруари 1944 година, посредникът Сакаи командваше всичко. Той казваше на семейството къде да застане и на свещенослужителя какво да прави, и на жениха как да се държи. Господин Ишии бе прекарал първата половина на следобеда, показвайки на събралите се последния брой на „Преъри Шинбун“, който твърдеше, че доблестните войски на императора най-сетне са прогонили всички американски моряци от Гвадалканар и готвят голямо нашествие на Хаваите. Един от гостите, който имаше двама синове в Италия, пошушна на жена си:
	— Мисля, че дядката се е побъркал.
	— Шшшш! — рече жена му. — Той се жени!
	Когато навалицата бе най-гъста, погледът на Реико чан, облечена в стара японска носия, случайно падна върху нейния жених, за пръв път, след като бе обявен годежът им, и тя не успя да скрие от себе си факта, че той е едно патетично прегърбено старче. Цялото й американско образование я караше да избяга от тази смахната церемония, почувства главата си ужасно замаяна и каза на едно момиче до себе си:
	— Това оби много ми стяга, трябва да изляза малко на въздух.
	И тъкмо щеше да побегне, когато посредникът Сакаи извика „Започваме!“ и откри сложната, красива японска брачна церемония.
	Щом тя приключи, жените се насъбраха около Реико чан и я отрупаха с възторзи:
	— Толкова си красива в това кимоно! Истинска булка, с пламнали страни и сведен поглед.
	— Толкова е прекрасно да знаеш, че и той е хирошимец!
	Тълпата така я притисна, че тя не издържа.
	— Това оби наистина е много стегнато. Трябва да изляза на въздух. — Напусна сватбеното празненство, отиде сама на верандата и задиша дълбоко. Появи се тъкмо навреме, за да посрещне раздавача, който пристигна на велосипед.
	В следващия момент гостите вътре чуха откъм вратата стонове като на смъртно ранено животно, втурнаха се навън и намериха Реико чан, която пищеше и пищеше, и никой не можеше да я спре, защото в ръката си бе стиснала телеграма от Министерството на войната — с нея известяваха семейство Сакагава за събития, разиграли се неотдавна край една река в Италия.

	* * *

	В мъгливата утрин на 22 септември 1943 година момчетата от Две-две-две видяха пред носа на кораба им да се очертава хълмистият бряг на Италия и сержант Горо Сакагава си помисли: „Обзалагам се, че там се е потулила някоя германска дивизия и само ни чака да стъпим на сушата“.
	Той излезе прав: щом японските младежи слязоха от транспортния параход, за да завземат бреговата ивица край Салерно, германски самолети и тежка артилерия се опитаха да ги сплашат, но тяхната цел бе пущинакът и всички взводове стигнаха там без загуби, с изключение на един редник с остригана глава на име Ташимото, който навехна глезена си. Войниците предадоха от уста на уста новината за произшествието заедно със заядливата забележка: „Както сигурно се досещате, той е от Молокай“.
	Салерно се намираше на югоизток от Неапол и бе избран, защото представляваше добра изходна позиция за придвижване към отдалечения около двеста и четиридесет километра Рим, и още в деня на дебаркирането Две-две-две започна дългия си марш на север. Немците, които знаеха както за идването, така и за състава им, бяха решени да ги спрат. Хитлер беше издал специална заповед: „Дребните жълти войници, изменили на нашия съюзник Япония и безскрупулно използвани от своите еврейски господари в Америка за пропагандни цели, трябва непременно да бъдат разгромени. Ако тези престъпни дребосъци постигнат победа, пропагандата срещу нас ще се засили още повече. Те трябва да бъдат спрени и пометени“.
	Японските младежи от Хаваите не знаеха за тази заповед и когато на пътя им една след друга започнаха да се изпречват отбранителните линии и масираният отпор на германците, те стигнаха до извода: „Тези шваби трябва да са най-добрите бойци на света. Много по-тежко е, отколкото ни казваха“. Ако Две-две-две бе напреднал с пет километра, това означаваше, че е била преодоляна първокласната отбрана на немците, че мини са разкъсвали момчета от Мауи, танкове са премазвали войници от Молокай, гигантски снаряди са избухвали сред взводовете от Кауаи и мощни сухопътни сили са влизали в отчаяна схватка с тях за всеки хълм. Загубите бяха тежки и хонолулският „Мейл“ започна да помества списъци на убитите с имена като Кубокауа, Хига и Моригучи.
	Яростните усилия на немците да задържат и посрамят японските младежи имаха обратен на желания от Хитлер ефект. Военните кореспонденти на съюзниците, както от Европа, така и от Америка, бързо откриха, че докато на другите фронтове може и да не попаднат на интересна история, то покрай Две-две-две винаги се намира нещо вълнуващо, защото това бе частта, която се биеше с най-елитните сили на противника. Заедно с други репортери и Ърни Пайл вървя няколко дни с хавайските войници и писа:
	„Бях свикнал нашите американски момчета да не се стъписват пред силно превъзхождащ ги противник, но тези ниски чернооки бойци поставят нов рекорд. Те продължават да пердашат немците дори когато и най-смелият мъж би се предал или би отстъпил. Те са едно чудесно попълнение на нашия тим и десетки войници от Тексас и Масачузетс са ми казвали: «Радвам се, че са на наша страна». Тъй че твърдото решение на Хитлер да нанесе на японците такъв мощен удар, та те позорно да капитулират, доведе до обратен резултат, хавайските войници продължават да се бият с чест.“
	Веднъж Ърни Пайл попита Горо Сакагава:
	— Сержант, защо тръгнахте към онази група къщи? Нали знаехте, че там е пълно с немци?
	Думите, които му каза в отговор Горо, станаха известни както в Италия, така и в Америка:
	— Трябваше. Ние водим двойна война: срещу германците и за всеки японец в Америка.
	Репортер Пайл: „Те печелят и двете войни“.
	Септември, октомври, ноември, декември — вълшебните месеци, месеците на поезия и ритъм, в които нощите стават по-студени и леките мъгли на Италия се превръщат в скреж. Колко прекрасни бяха те за младежите от Хаваите, които за пръв път се убеждаваха, че като бойци не отстъпват на никого в света. „Ние водим двойна война!“ — казваха си те и стигнеха ли до някой окъпан в слънце италиански град, открояващ се като гравюра срещу хълмовете с ясните очертания на всяка своя кула, атакуваха яростно и пресметливо и стъпка по стъпка отблъскваха немците към Рим. Полковник Уипъл, зарадван от представянето на своите войници и доволен от хвалебствените отзиви за тях в американската преса, въпреки всичко ги предупреждаваше:
	— Не може вечно да е така лесно, както досега. Немците все някъде ще се окопаят наистина солидно. Тогава ще видим дали сме толкова добри, колкото разправят.
	В началото на декември Хитлер изпрати на италианския фронт един фанатизиран пруски полковник на име Зеп Зайгел, необичайно съчетание от наследствени пруски традиции и преданост към нацизма. Фюрерът му бе наредил кратко и ясно: „Унищожи японците!“ и като изучи картите си, той реши: „Ще го направя при Монте Касино“. Полковник Зайгел бе твърдоглав тридесет и седем годишен мъж, чието израстване в чин бе ускорено поради предаността му към Хитлер. Беше доказал своите възможности на три различни фронта и бе решен при Монте Касино да повтори предишните си успехи. Японците щяха да лазят в краката му.
	И тъй, докато се изнизваше декември, докато Две-две-две упорито напредваше с бой нагоре по италианския ботуш в посока към Рим, редица признаци показваха, че тяхната решителна битка ще е някъде около стария манастир Монте Касино, и когато го наближиха, всички се мобилизираха. В същото време полковник Зеп Зайгел придвижваше от север няколко от най-боеспособните германски части в Италия, но нямаше намерение да се бие с японците по планинските склонове. На войските му не бе разрешено да разположат предните си позиции върху идеалната за целта купчина скали. Той ги остави долу в ниското, по бреговете на река Рапидо, която тук течеше в посока север-юг; японците щяха да дойдат от изток, а немците се окопаха по протежение на западния бряг. Като направи преглед на силите, които бе разположил покрай реката, полковник Зайгел заяви:
	— Тук ще ги спрем.
	На 22 януари 1944 година полковник Марк Уипъл стигна с японските си войници на километър и половина източно от Рапидо и им каза:
	— Заповедите ни са ясни. Да прекосим реката… така че идващите след нас части да атакуват онези скали там горе. Германците твърдят, че и заек не можел да премине подстъпите, без по него да се стреля от шест посоки. Но ние ще преминем.
	Той изпрати разузнавателна група, в която влизаха сержант Горо Сакагава, неговият брат Тадао, който скицираше добре, и четирима стрелци. На 22 януари те се измъкнаха от своите укрития още щом започна да се здрачава и запълзяха по корем през най-трудния терен на бойни действия, който американците щяха да срещнат през цялата Втора световна война. Тадао Сакагава чертаеше с педантично старание карти на маршрута им. На двеста метра западно от мястото, където се намираха в момента, частта им би се натъкнала на напоителна канавка, метър широка и метър и двадесет дълбока. И когато изпълзят от нея, войниците щяха да се озоват точно пред немските картечници и едно около тридесет метра широко мочурище, зад което имаше друга канавка. А още тридесет метра по-нататък се спотайваше трети изкоп, два пъти по-дълбок и два пъти по-широк. Излезеха ли от него, бойците щяха да се натъкнат на плътна стена от картечен огън.
	Като го прекосиха в мрака, Горо Сакагава облиза устни и попита хората си:
	— Какво е това отпред?
	— Прилича на каменен зид.
	— Господи — прошепна Горо — не може да се очаква нашите момчета да преодолеят тези три рова, а сетне да се катерят по зид. Колко е висок?
	— Като че ли някъде към три метра и половина.
	— Невъзможно е — отвърна Горо. — Ще се разделим, момчета. Вие ще тръгнете натам, а ние насам. Да видим дали някъде няма пролука.
	В тъмнината не откриха никакво отверстие, само дебела, убийствена каменна стена, три метра и половина висока и отгоре назъбена. Когато се събраха отново, Горо рече с дрезгав шепот:
	— Господи, как може някой да прескочи това проклето нещо, когато отвсякъде дебнат картечници? Шшшш!
	Внезапно немците откриха огън, но хората, които стреляха, очевидно бяха чули нещо от друга посока, защото куршумите не падаха близо до Горо и хората му.
	— Хайде — подкани другарите си той, когато стрелбата секна — прехвърляме се!
	Търпеливо и сръчно, помагайки си взаимно, шестте японски момчета преодоляха под прикритието на тъмнината всяващата ужас стена и скочиха право до ръба на пресъхналото речно корито. То бе около двадесет и пет метра широко, близо пет метра дълбоко и всеки сантиметър от него бе под обстрела на немски картечници. Шестимата войници запълзяха по корем през сухото дере, надявайки се към тях да не бъдат насочени прожектори. Потяха се от страх въпреки нощния студ.
	Ала едва когато стигнаха до отсрещната страна, разбраха какво е истински страх, защото в тяхната посока блеснаха прожектори, затракаха картечници и те едва успяха да намерят прикритие из пукнатините в подножието на западния бряг. Онова, което ги хвърли в най-голям ужас, не бе повелителното стакато на картечниците, нито опипващите пръсти на прожекторите, а чудовищното препятствие, срещу което бяха изправени. Брегът се издигаше от коритото почти отвесно на височина пет метра и завършваше с два реда ограда от бодлива тел. Можеше да се очаква, че между тях има мини на разстояние половин метър една от друга.
	— Отбелязваш ли всичко? — пошушна Горо на Тадао. — Щото като видят това, едва ли ще посмеят да изпратят войници през тази река. — Лъч от прожектор освети пущинака и ужасната плетеница от бодлива тел, а сетне продължи нататък. — Готов ли си? — попита Горо. — Добре, повдигни ме. Ще мина през нея.
	Тадао сграбчи ръката на по-големия си брат.
	— Направил съм достатъчно карти — опита се да го спре той.
	— Някой трябва да погледне какво има там горе.
	Момчетата го повдигнаха до ръба на западния бряг, където прекара петнадесет изпълнени с опасности минути, пробивайки си път сантиметър по сантиметър през преплетената бодлива тел. Знаеше, че всеки момент може да взриви някоя мина и не само да загине, но да обрече на смърт и петимата си другари. Вече не се потеше. Вече не изпитваше страх. Бе изпаднал в изключителното състояние, познато само на войниците нощем или в разгара на най-жестоко сражение. Той бе едно ниско подстригано момче от Какаако в Хонолулу със свит от напрежение стомах и никой на Хаваите не би повярвал какво мъжество прояви през тези петнадесет минути.
	Премина заграждението, оставяйки по бодливата тел съвсем малки парцалчета, които щяха да му покажат безопасния път назад, и в мрака се озова от източната страна на прашен път, минаващ в подножието на Монте Касино. Скри се в канавката и задиша дълбоко, опитвайки се отново да бъде човек, а не лишен от нерви автомат, и докато лежеше там по гръб, наоколо заигра светлината на прожектор, който може би търсеше него, но го отмина и внезапно освети местността, извисяваща се зад пътя. Макар да я бе виждал от разстояние и пропорциите й да му бяха известни, сега той изстена измъчено: „О, Господи, не!“
	Защото над него, високо-високо в небето, се издигаше непревземаем скалист зъбер, на чийто връх бе кацнал старинният манастир. Както лежеше в канавката, Горо си даде сметка, че от него и хората му се очаква да преминат през всичко онова, което бе видял тази нощ, и че когато стигнат до този път, където се бе сгушил сега, други момчета от Хаваите ще трябва да продължат нататък и да изкачат надвисналите недостъпни скали. Потръпна от страх в самотния мрак. Но, както постъпват мъжете в подобни моменти, успя да изключи от съзнанието си мисълта за опасностите, които криеше Монте Касино. Той вече не бе непревземаема височина, не бе миниран и осеян с картечници. Не бе държан под обстрел от укрепените покрай реката части и от група японски момчета не се искаше да го щурмуват с цената на загуби, които щяха да стигнат до петдесет, ако не и до осемдесет процента. Горо Сакагава, непредразположен към сантименталности, се отърси от тези мисли и изпълзя обратно при своите хора, а сетне и при командващия офицер.
	— Ще бъде много трудно — докладва той. — Но не и невъзможно.
	Докато японският войник излагаше констатациите си, полковник Зеп Зайгел изучаваше същия терен, а немецът знаеше за него много повече от Горо Сакагава, защото разполагаше с карти, изработени от прочутия трудов корпус „Тод“, изградил тази последна отбранителна линия преди Рим. Той за сетен път се увери, че първите три рова, които японците трябваше да преминат, са подсигурени най-щателно с мини и картечници, и каза на хората си:
	— Предполагам, че точно в този момент наоколо обикалят разузнавателни групи, но ще имат късмет, ако не попаднат на мините.
	Разгледа и плановете за отбраната на самата река, която представляваше най-сериозното препятствие, на каквото би могла да се натъкне една армия, и докато само преди броени минути Горо се бе опитвал да се досети къде са разположени мините и картечниците, Зайгел знаеше това, знаеше, че дори и собствените му войници, най-добрите в света, не биха преминали тази укрепена линия. И, разбира се, западно от реката се намираше откритият път, който можеше да бъде раздробен на парчета с минометите, а зад него бяха скалите на Монте Касино, отрязващи тази посока за придвижването на каквито и да било военни части. Около полунощ полковник Зайгел стигна до извода:
	— Ще се опитат, но е изключено да успеят. Тук ще разкървавим носовете на японските предатели. Утре ще ги гледаме как се пържат в огъня.


	24 януари 1944 година започна в полунощ студен и ясен и бе поздравен от оглушителния преграден огън на американските оръдия, който освети враждебната река, но не изтласка немците от позициите им. Стрелбата продължи четиридесет минути и някой новак на фронта вероятно би добил кураж, би си помислил: „Никой не може да оцелее след подобно нещо“. Но момчетата от Две-две-две вече имаха опит, те знаеха, че немците са се окопали и чакат.
	В нула часа и четиридесет минути масираната артилерийска стрелба бе прекратена и бе даден сигнал за настъпление. Горо сграбчи брат си за рамото и му пошушна:
	— Това е голямата ни битка, малкият. Пази се.
	Придвижването до първата канавка бе мъчително, защото германците откриха ответен артилерийски огън и при Монте Касино вече падаха първите убити, но Горо и Тадао уверено продължаваха напред в тъмнината. Преведоха своята рота през опасния ров до началото на мочурището, казаха на капитана си: „Ние ще се погрижим за мините“ и запълзяха по корем — двама братя, които можеха да играят в някой труден мач, а вместо това лазеха през мочурището и ловко прерязваха маскираните жици по пътя си, защото, ако някой се препънеше в тях, щяха да избухнат мини и да убият техни другари. Когато стигнаха до втория ров, Горо се изправи в тъмното и викна:
	— По-добре тръгвайте, мините са обезвредени!
	Но тъкмо съобщи това, неговият по-малък брат Тадао, едно от най-способните момчета, завършвали някога Пунахоу, стъпи върху магнезиева мина, която избухна с ужасяваща светлина и го разкъса на хиляди късчета плът и кости.
	— О, Господи! — изкрещя Горо и зарови лице в ръцете си. Не бе необходимо да прави каквото и да било. Нищо не можеше да се направи. Тадао Сакагава вече не съществуваше в никаква достъпна за въображението форма, не бяха останали дори и обувките му, но през мястото, където бе стоял, други японски момчета преминаха блатистия участък и с бойни викове скочиха в следващия ров, сетне и в онзи зад него.
	След пет часа възможно най-жестоки сражения японската част стигна до близкия бряг на Рапидо и когато се пукна зората, полковник Зеп Зайгел бе леко обезпокоен.
	— Не съм очаквал, че ще успеят да прекосят това поле. Изглеждат доста боеспособни, но истинското сражение започва сега.
	Той прегради пътя на войската, която особено ненавиждаше, с почти невероятна стена от снаряди и за негово облекчение напредването й бе задържано. Никое живо същество не би успяло да проникне през тази първа плътна завеса от шрапнели, която посрещна Две-две-две на река Рапидо.
	— Е — въздъхна полковник Зайгел — поне разбрахме, че са човешки същества. Могат да бъдат спрени. А сега да не им позволяваме да мръднат. Японците не се примиряват със загубите. Убийте половината от тях, и другата половина ще побегне.
	Но тук полковник Зайгел грешеше. Половината на Горо Сакагава бе вече убита, той обичаше своя умен брат Тадао, както могат да обичат само момчетата, познали отблизо бедността и презрението на обществото, а сега Тадао бе мъртъв. Ето защо, тъкмо когато обстрелът на немските оръдия бе най-жесток, той се обърна към своя капитан:
	— Хайде да прекосим тази река. Аз зная как.
	— Ще се окопаем — нареди капитанът.
	Но когато полковник Уипъл дойде да провери загубите на хората си, Горо настоя, че реката може да бъде прекосена, и командирът на полка даде съгласие:
	— Опитай.
	Тогава един лейтенант от ротата на Бейкър, прекият командир на Горо, добър млад офицер от Канзас, заяви:
	— Щом отиват моите хора, отивам и аз.
	— Добре, лейтенант Шели — разреши Уипъл. — Трябва да минем тази река.
	В девет часа лейтенант Шели поведе четиридесет бойци в кристално ясната утрин, сержант Сакагава им показваше пътя долу през коритото на Рапидо и вече им оставаха само около шест метра, когато немците откриха титаничен огън и избиха половината взвод, включително лейтенант Шели. Двадесетимата оцелели бяха в паника, но Горо рязко ги изкомандва:
	— Нагоре по брега и през бодливата тел!
	Беше пълно безумие да се опитват. Този ден река Рапидо нямаше да се даде на никакви войници, дори да ги водеше Горо Сакагава, и когато неговите упорити кални пръсти стигнаха заграждението от бодлива тел, той бе посрещнат от такава яростна стрелба, че трябваше да се спусне обратно в коритото. Направи още три безрезултатни опита да премине и всеки път полковник Зайгел крещеше на хората си: „Убийте го! Убийте го! Не им позволявайте да пробият!“ Ала въпреки че около мястото, където бяха Сакагава и неговите решителни момчета, се изсипаха тонове амуниции, те някак си оцеляха. Под прикритието на западния бряг доблестната двадесеторка чакаше другарите им да ги последват и тогава, всички заедно, може би щяха да успеят да пометат теленото заграждение.
	Но огънят на германците беше толкова мощен, че за японските младежи, които бяха още на източния бряг, бе невъзможно да се придвижат напред. На моменти стената от шрапнели изглеждаше направо плътна и да тръгнат през нея би било равносилно на самоубийство.
	— Ще трябва да останем където сме — със съжаление нареди полковник Уипъл.
	— Ами онези двайсетимата оттатък реката?
	— Кой им е командир? Лейтенант Шели?
	— Той е убит. Сержант Сакагава.
	— Горо?
	— Да, сър.
	— Той ще измъкне своите хора — уверено рече Уипъл.
	И на мръкване, след един адски ден, Горо направи тъкмо това: преведе благополучно всичките си двадесет войници през реката и през минните полета нагоре по опасния източен бряг обратно при командването.
	— Полковникът иска да те види — каза му един майор.
	— Не успяхме — мрачно докладва той.
	— Няма човек, който да е проявявал по-голямо упорство, лейтенант Сакагава.
	Горо не показа никаква изненада от това повишение на бойното поле. Той вече бе отвъд страха, отвъд скръбта и без съмнение отвъд радостта. Но лично полковникът прикрепи нашивките на куртката му, якият сержант избухна в сълзи и те рукнаха от тъмните очи по загрубялата жълтеникавокафява кожа на лицето му.
	— Утре ще минем реката — закле се той.
	— При всяко положение ще се опитаме — рече полковник Уипъл.
	На 26 януари наистина се опитаха, но елитните войници на полковник Зеп Зайгел отново ги отблъснаха и загубите им бяха жестоки. На 27 януари пробваха за трети път и въпреки че лейтенант Горо Сакагава стигна с хората си до пътя от другата страна на реката, там по тях бе открит такъв изпепеляващ огън, че след четиридесет и пет минути се видяха принудени да се оттеглят. Същата вечер кореспондентът на „Асошиейтед Прес“ написа един от най-прекрасните военни репортажи:
	„Ако сълзите можеха да се изпращат по телеграфа и да се печатат с линотипни машини, този мой разказ щеше да е облян от сълзи, защото най-сетне видях какво е кураж, надхвърлящ изискванията на дълга. Видях как шепа кривокраки японски хлапаци от Хаваите прекосиха река Рапидо и се задържаха на отсрещния бряг повече от четиридесет минути. Сетне отстъпиха, претърпели поражение, отблъснати от цялата мощ на немската армия. Ала никога и никъде по света не съм виждал победили бойци, извоювали си по-заслужена слава, и ако след всичко това някой американец отново постави под съмнение лоялността на нашите японци, аз няма да споря с него. Зъбите му ще избия.“
	На 28 януари лейтенант Сакагава се опита за четвърти път да прекоси Рапидо и за четвърти път войниците на полковник Зеп Зайгел отблъснаха японците. От хиляда и тристате войници, с които полковник Уипъл бе потеглил преди четири дни, седемстотин деветдесет и девет бяха вече убити или ранени. Коритото на реката бе осеяно с телата на японци, към задните позиции биваха изнасяни хора с откъснати ръце и крака. Най-сетне изглеждаше, че немците успешно са преустановили напредването на ненавистния Две-две-две. Същата нощ разузнаването на полковник Зайгел докладва:
	— Победа! Японците са отблъснати. Те се придвижват назад и, изглежда, напускат позициите си.
	Докладът отчасти отговаряше на истината. Взводът на лейтенант Горо Сакагава и ротата, към която се числеше той, се оттегляха. Момчетата бяха готови да опитат отново, но хората вече бяха недостатъчни за добре съгласувани действия и трябваше да отстъпят, за да възстановят загубите. Когато минаха покрай една част от Минесота, която идваше да ги замести, шведите, чули за нечовешкото им упорство, ги посрещнаха с овации и им козируваха, а един войник от Сейнт Пол извика:
	— Дано се справим толкова добре, колкото и вие.
	— Ще се справите — измърмори младеж от Лахайна.
	Така немците спряха Две-две-две… за няколко часа, защото в друга отсечка на отбранителната линия вече съсредоточаваха огромна мощ други роти от Хаваите. На 8 февруари офицер от разузнаването докладва задъхано на полковник Зеп Зайгел:
	— Проклетите японци са минали реката и щурмуват самата планина!
	С мощна атака първите японски войници бяха стигнали почти до върха. Изкатерили бяха височини, които дори собствените им командири смятаха за непревземаеми, и бяха обезвредили повече от двеста картечни гнезда. Техният героизъм в този невероятен щурм остана ненадминат през Втората световна война. За два шеметни часа стъпиха на самия връх на планината.
	— Изпратете подкрепления! — трескаво повтаряха по радиото те. — Подгонихме ги!
	Но подкрепленията не успяха да преодолеят скалите и един по един победилите японци бяха отблъснати от главозамайващите зъбери. Докато се препъваха надолу по стръмните склонове на Монте Касино, немците стреляха безмилостно по тях, но поне една част се добра обратно до лагера и обяви:
	— Немците не могат да бъдат изгонени оттам.
	Ала все пак им оставаше една победа: лагерът на командването сега беше на западния бряг на Рапидо. Реката бе преодоляна. Пътят към Рим беше открит.
	Именно в това жестоко поражение при Монте Касино Две-две-две стана едно от най-прославените бойни подразделения през войната. Нарекоха го „Батальонът с кървящото сърце“, защото бе дал повече убити и ранени от всяка друга част с подобен числен състав. Войниците от „По` си е гот!“ спечелиха най-много почести, най-много ордени и медали, най-много хвалебствени послания от президента и генералите. Но най-важно от всичко бе, че цяла Америка сведе смирено глава. Белите момчета, които се биеха редом с тях, пишеха в родината: „Те са по-добри американци и от мен. Аз не бих имал куража за онова, което правят те“. А на Хаваите, тези прекрасни острови, с дълбоката любов към които загиваха японските момчета в Италия, вече дори не се споменаваше старият мъчителен въпрос лоялни ли са японците. Сега хората от другите раси се питаха: „Щях ли и аз да бъда толкова храбър?“. И макар че прусакът нацист полковник Зеп Зайгел стриктно изпълни своето обещание към Хитлер — разби частта им при Монте Касино — нито той, нито фюрерът постигнаха първоначалното си намерение, защото тъкмо в поражението японските младежи показаха своята най-голяма храброст и спечелиха възхищението на света.
	Затова твърдението, че всъщност Две-две-две са пожънали най-много лаври не при Монте Касино, ще прозвучи малко странно. Ала по волята на случая това стана в едно затънтено кътче на Франция.
	След като се оттегли в тила на армията в Италия да ближе сериозните си рани и да се окомплектова с нови попълнения от Щатите, включващи по-младите братя на лейтенант Горо Сакагава Минору и Шигео, батальонът „По` си е гот!“ бе прехвърлен по море в Южна Франция, където му се предостави възможност без много бързане да се придвижва нагоре по долината на Рона. Той срещаше слаба съпротива от страна на германците. Друго не се и очакваше, генералите смятаха, че след героичните дела при Монте Касино японските момчета заслужават нещо като почивка, и както никога всичко вървеше по план. Сетне заедно с една тексаска част, която също си бе спечелила име със своята агресивност в боя, те се отклониха от реката и започнаха рутинни прочиствателни операции във Вогезите — там, където най-източната част на Франция допира южния край на Германия.
	Две-две-две и тексасците се придвижваха напред с разумна експедитивност, докато не докараха немците до, както смятаха, техния окончателен разгром. Лейтенант Сакагава подтикваше войниците си да нанасят удари по пръснатите вражески части с едно изречение, което неизменно даваше резултат: „Спомнете си какво правеха те с нас при Монте Касино!“. Предаваха му се стотици смутени германци, които питаха отчаяно: „И японците ли вече се обърнаха срещу нас? Като италианците?“. На подобни въпроси Горо отвръщаше равнодушно: „Ние сме американци. Минавайте към тила“. Но запазвайки върху суровото си лице маската на безразличие, вътрешно тръпнеше от радост всеки път, когато войници от господарската раса на Хитлер вдигаха ръце пред него.
	Ето защо бе съвсем понятно, че Горо Сакагава, както и висшестоящите му, приемаха кампанията във Вогезите като начало на Хитлеровия край. Ала това бе тъжна заблуда: младите и неподготвени нацистки войници наистина понякога се разколебаваха, но не и умните пруски генерали. Сега задачата им бе да защитават родната си Германия. След своя епичен успех в Монте Касино полковник Зеп Зайгел, вече генерал Зайгел, също бе пристигнал във Вогезите да организира съпротивата в това естествено укрепление. И ако той допускаше събраните му от кол и въже войници панически да се предават на Две-две-две, то за това си имаше причина. В края на октомври 1944 година тази причина стана очевидна. На 24 същия месец неговите войски дадоха вид, че са окончателно разгромени, и заотстъпваха в пълен безпорядък през трудния планински терен. По този начин подмамиха жадните за битки тексасци да се втурнат след тях, откъсвайки се далеч напред от американските танкове, и те попаднаха в най-коварната клопка от войната.
	Генерал Зайгел оповести щракването на своя капан с ураганен артилерийски обстрел, който затвори обърканите тексасци в тясна падина сред планината.
	— Ще ги разстреляме един по един — заповяда Зайгел, който придвижваше частите си напред. — Ще покажем на американците какво значи да нахлуеш на немска земя.
	Той разгърна на позиция своите прегрупирани сили и започна да сипе снаряди върху лагера на американците. А там, без храна и вода, без достатъчно амуниции, доблестните тексасци се окопаваха и гледаха как огненият пръстен все повече и повече се свива около тях.
	Тогава един американски журналист въведе названието „Загубения батальон“. Радиоапаратите в Тексас оставаха включени през всички часове на денонощието. Цели селища слушаха ужасяващите вести за това как синовете на този горд щат се готвят да умрат възможно най-храбро при създадените обстоятелства. Ридания огласяха прериите, чуваха се викове: „Измъкнете се оттам, момчета! Направете нещо, за Бога!“.
	Така онова, което бе замислено като поемане на дъх, внезапно се превърна за Две-две-две в драматична кулминация на войната. Специален пратеник от Сената предупреди Пентагона: „Измъкнете тексасците оттам, защото иначе…“. Пентагонът изпрати радиограма: „До главното командване на Европейския фронт. Незабавно организирайте спасяването! От първостепенна важност!“. Главното командване на Европейския фронт разпореди на командването в Париж, а то от своя страна на генерал Макларни, който се намираше в непосредствена близост до Вогезите. Именно той заповяда на полковник Марк Уипъл:
	— Вие ще пробиете огнения обръч на германците и ще спасите онези момчета от Тексас.
	И за да няма никакви недоразумения, още един генерал долетя от Париж, зачервен и кисел, и рече:
	— Ще ни разпънат на кръст, ако оставим тези момчета да загинат. Измъкнете ги, дявол да го вземе, измъкнете ги!
	Полковник Уипъл повика лейтенант Горо Сакагава и му каза:
	— Трябва да изкачите това било, Горо. И да не се връщате без тях!
	— Ще ги измъкнем — отвърна Горо.
	Когато понечи да си тръгне, полковник Марк Уипъл хвана ръката му и я стисна с тихото вълнение, завладяващо бойците в навечерието на битката.
	— Това е краят на пътя ни, Горо. Тази заповед идва направо от президента. Победи сега и можеш да смяташ, че си спечелил своята война.
	Мисията бе убийствена, адска. Тежка мъгла обгръщаше скованите от студ Вогези и никой не виждаше повече от четири-пет метра пред себе си. Когато ротата на Бейкър се строи в предутринния здрач, всеки войник трябваше да се хване за раницата на момчето отпред, защото това бе единственият начин веригата да не се разкъсва. Скрити в клоните на високите, обрасли с мъх дървета, германски снайперисти ги поваляха един по един и се случваше в отчаянието си някой японски младеж да се закове упорито на място и, разтворил крака, да открие яростен огън срещу безформената мъгла. Друг път немска картечница затракваше смъртоносно само на седем-осем метра от тях. Но Горо си даваше сметка за едно: ураганният огън, който допреди час се бе изсипвал върху обречените тексасци, сега вече бе раздвоен.
	За да спаси „Загубения батальон“, Две-две-две трябваше да измине само километър и половина, ала това бе най-кошмарният километър и половина на света и за да го преодолеят, щяха да им бъдат необходими четири жестоки дни, без достатъчно храна и вода, без помощ отникъде. Понесените от японците загуби бяха потресаващи и Горо чувстваше, че ще е цяло чудо, ако в тази акция успее да запази двамата си по-малки братя. Предупреждаваше ги:
	— Момчета, дръжте се близо до дърветата. Когато се придвижваме през открито пространство, тичайте като луди. И щом стигнете до дървото, към което сте се насочили, моментално се обръщайте, за да застреляте всеки германец, който може да се е промъкнал зад вас.
	В края на първия ден войниците от Две-две-две бяха напреднали само триста метра, а вътре в стоманения обръч ранените тексасци започваха да измират от гангрена.
	На следващата сутрин японските момчета продължиха да се придвижват метър по метър напред, изгубени сред студената мъгла, обраслите с мъх дървета и острите скали. Почти на всяка стъпка ги дебнеха от безупречните си укрития снайперистите на генерал Зайгел, които не пропускаха да се възползват от своето предимство. Методични и внимателни, те стреляха само когато някой японец се изпречваше точно пред мушката им, и ги избиваха със смъртоносна прецизност. В този студен дъждовен ден войниците от Две-две-две напреднаха с двеста метра, а близо сто души от обкръжените тексасци загинаха от раните си и от несекващия обстрел.
	Любопитното при тази битка бе, че целият свят имаше възможност да я следи. Беше известно, че тексасците са попаднали в капан, че бойците от Две-две-две са изпратени да ги спасяват, и смъртоносната игра очароваше пресата. Ефрейтор от Минесота, който се бе сражавал заедно с японците в Италия, заяви пред един журналист: „Ако някой изобщо може да ги измъкне, това са момчетата с дръпнатите очи“. В хонолулските вестници тази фраза бе задраскана, но цялата общност разбираше в какъв неравен бой са влезли синовете им и се молеше за тях.
	На третия ден от безумния опит да се разкъса огнения обръч ротата на Бейкър с изумление видя по склона, който току-що бяха преодолели, да се катери познатата фигура на полковник Марк Уипъл. Войниците добре познаваха основното правило на войната: лейтенантите водят взводовете в битката с врага; капитаните стоят отзад и насърчават цялата рота; майорите и подполковниците се движат между командването и ротите, но строгите полковници не мърдат от мястото си. Ала ето че полковник Уипъл, непреклонно държащият на дисциплината възпитаник на Уест Пойнт, бе нарушил правилата и се приближаваше към предните редици. Когато минаваше край тях, японските младежи инстинктивно му козируваха. Той стигна при Горо и му каза:
	— Днес ще изкачим билото и ще спасим тексасците.
	Подстъпите бяха убийствени и никой не знаеше това по-добре от Уипъл, но заповедта идваше от върховното командване.
	— Не мога да изпратя момчетата си на втори Монте Касино — бе протестирал той.
	— Тук е по-лошо и от Монте Касино — съгласиха се хората от щаба, — но трябва да бъде направено.
	Уипъл козирува и отсече:
	— Тогава аз лично ще поведа войниците си.
	И ето че бе дошъл.
	Неговият вдъхновяващ пример даде на японците допълнителния кураж, от който имаха нужда. Две-две-две се хвърли към билото със страховита решителност. Битката беше жестока, немците стреляха в спасителите почти от упор. Преграден огън от скрити оръдия, още преди седмици разположени от генерал Зайгел на подходящи места, безмилостно поразяваше бойците и в един момент на колебание Горо си помисли: „Защо да сме длъжни да минем през този мощен обстрел? Ние губим повече хора, отколкото се опитваме да спасим!“.
	Сякаш досетил се, че подобни въпроси може да измъчват войниците и да стопяват куража им, полковник Уипъл тръгна между тях, викайки:
	— Понякога човек върши нещо заради жеста. Това е нашият последен жест. Там, оттатък билото, ни чакат.
	Ала момчетата от Две-две-две не успяваха да прогонят грозната мисъл, която ги преследваше: „Тексасците са важни и трябва да бъдат спасени. Японците могат да бъдат пожертвани“. Но никой не изрече тези думи, защото всички знаеха, че тексасците не бяха длъжни да доказват нищо. За разлика от тях.
	В нощта на 29 октомври японските бойци все още бяха на четиристотин метра от целта си. Спаха прави или подпрени на някое замръзнало дърво — без вода, без храна, без топлинка. Когато ги сменяха, часовите от външните постове мърмореха: „Мога да остана и тук с тебе, все едно е“. Нямаше къде да легнат. Всичко ги болеше, по-леките рани пулсираха. Стотици бяха вече мъртви.
	На разсъмване един немски снайперист, прикрит с тевтонска щателност, стреля в лагера на японците и уби редник Минору Сакагава. В продължение на няколко минути неговият брат Горо не разбра какво се бе случило, но сетне Шигео изкрещя:
	— Господи, убили са Минору!
	Като чу ужасения вик на брат си, Горо се втурна нататък и видя Минору да лежи мъртъв върху замръзналата земя. Това бе повече, отколкото можеше да понесе, и той започна да губи разсъдък.
	— Ахххх! — Силният дрезгав звук излизаше дълбоко от гърлото му. Вече двама от братята му бяха загинали, намирайки се под негова команда, а, изглежда, и останалите му войници бяха обречени. Дясната му ръка започна да трепери, от гърлото му продължаваше да се изтръгва лишеният от смисъл вик: — Ахххх!
	Полковник Уипъл, който разбра какво става, дотича и зашлеви на младия лейтенант силна плесница.
	— Не сега, Горо! — изкомандва той и думите му прозвучаха странно: _не сега_, сякаш по-късно щеше да му е позволено да загуби ума си, сякаш след време щеше да настъпи момент, когато всички ще са свободни да го сторят, включително и самият Уипъл.
	Горо отстъпи назад и ръката му престана да трепери. Вторачи се с няма паника в своя полковник, опитвайки да съсредоточи вниманието си върху възникналия проблем, но това не му се удаваше. Не виждаше нищо друго, освен своя паднал върху боровите иглички на Вогезите брат. После си възвърна хладния разум и изтегли пистолета. Сграбчи брат си Шигео за рамото, рече: „Ще вървиш оттук“ и изрева на войниците си по японски:
	— Няма да ни спрат!
	С безумна решителност той и хората му се хвърлиха между високите дървета. Последните триста метра от склона изминаха в отчаяна, жестока ръкопашна битка. Шигео следваше своя брат, който с яростта си едва ли не парализираше врага, и сам проявяваше храброст, каквато не бе подозирал, че притежава. Хвърляше се право срещу позициите на немците и ги унищожаваше с гранати, прикриваше се зад дърветата като ветеран и щом стигнаха до последното зловещо, бълващо смърт укрепление по пътя си, именно мекият по душа Шигео, най-кроткият от синовете на Сакагава — макар сега те да бяха останали само двама — тръгна срещу него с демонична ловкост, привлече огъня му, та да установи какво е въоръжението, а сетне скочи вътре с гранати и автомат. Уби единадесет германци и когато другарите му се спуснаха покрай него, за да спасят най-сетне тексасците, той се показа от нацисткия окоп и се развика, ликуващ като ученик.
	— Ти си лейтенант! — смъмри го полковник Уипъл, устремил се напред към тексасците, а едно момче от Мауи погледна Шиг и му каза:
	— Аха, всички шваби са капут!
	В неравен строй, начело с лейтенант Горо Сакагава, японските момчета се втурнаха да се здрависат с тексасците, а един висок майор, Бърнс от Хюстън, чийто глезен бе в ужасно състояние, се запрепъва насреща им и се опита да козирува. Но моментът бе прекалено вълнуващ за него. Той бе изтощен от глад, изгаряше от жажда и рухна в прахта, преди да стигне до Горо. Сетне се надигна на колене и рече:
	— Слава богу. Вие, момчета, от частта на джапанките ли сте?
	— Японци сме — отвърна с равен тон Горо. Спря се, помогна на тексасеца да се изправи и видя, че човекът е почти тридесет сантиметра по-висок от него. Всички тексасци, макар и примрели от глад и жажда, бяха грамадни мъжища и изглеждаше някак неудобно да ги спасяват шепа препитаващи се с ориз завързаци.
	Против волята си, защото майор Бърнс бе много храбър и бе запазил живота на своите войници главно със силата на изключителния си характер, високият тексасец захлипа. Сетне се засрами от себе си, прехапа устни, докато от тях едва не потече кръв, и попита:
	— Могат ли хората ми да получат по малко вода? — Обърна се към бойците си и извика: — Да направим на тези джапанки едно голямо посрещане!
	Горо сграбчи майора, сякаш бяха двама бабаити у дома в Какаако, и процеди във внезапен прилив на гняв:
	— Да не си посмял да ни наричаш джапанки!
	— Горо! — извика полковник Уипъл.
	— Какво, сър? — Не помнеше какво бе казал току-що.
	— Добре — отсече Уипъл. — Да слизаме долу.
	Японските войници се строиха в редици от двете страни на входа към падината, в която бяха подмамени тексасците. Когато грамадните мъжаги се заизнизваха към свободата между ниските и набити момчета от Две-две-две, някои от тях започнаха да се смеят и скоро цялата падина се задъхваше от веселие, гигантите прегръщаха своите спасители, целуваха ги и ги подхвърляха във въздуха.
	— Хей, дребосъци, не ви липсва кураж! — извика един огромен младеж от Абилин. — Мислех, че с нас е свършено.
	Лейтенант Сакагава не се включи във веселбата. Той наблюдаваше хората си и преценяваше, че от първоначално хиляда и двестате японски момчета, тръгнали да щурмуват билото, цели две трети бяха или убити, или сериозно ранени. Тази ужасна цена, включваща и неговия брат Минору, почти прекрачваше границата на онова, което можеше да изтърпи, и той промърмори: „Защо трябваше да бъдат пожертвани толкова много дребосъци за спасяването на толкова малко от тези гиганти?“. Триста четиридесет и един тексасци бяха спасени с цената на осемстотин японци. Сетне Горо започна да си възвръща твърдостта, успя да се овладее. За да държи мислите си под контрол, взе да проверява ротата на Бейкър и установи, че от сто осемдесет и тримата войници, слезли заедно с него на брега при Салерно през септември 1943 година, само седем бяха оцелели до края на октомври 1944-та. Останалите — всичките сто седемдесет и шестима — бяха или убити, или ранени.
	В този момент при него дотича Шигео, да съобщи на брат си, че полковник Уипъл го е повишил в чин на бойното поле, най-голямата гордост за един боец, и извика със светнали очи:
	— Горо, този път май наистина показахме на целия свят!
	Но Горо броеше убитите и ранените и се питаше: „Още колко ще трябва да се доказваме?“. И от начина, по който мисълта му скачаше от една картина на друга, разбра, че е на път да рухне психически.
	Ала бе спасен благодарение на една любопитна случка. Изпаднал в истерия лекар, чийто ум бе помрачен от трите снаряда, избухнали, докато се бе опитвал да ампутира нечий раздробен крак, се отдели от групата на тексасците и тръгна от японец на японец, мърморейки:
	— Няма по-голяма любов от тази да пожертваш живота си за ближния.
	Майор Бърнс чу тези думи и се провикна:
	— Проклетият хахо пак започва. Моля ви, моля ви, накарайте го да млъкне!
	Но лекарят бе стигнал до Горо и изломоти:
	— Лейтенант, наистина е така. Няма по-голяма любов от тази, да щурмуваш скапания хребет, за да спасиш абсолютна измет като майор Бърнс. — В своята лудост медикът се обърна, застана лице срещу лице с майора и истерично закрещя: — Мразя те! Мразя те! Ти ни завлече в този смъртоносен капан, ти, гадино побъркана!
	Едва ли не с тъга майор Бърнс се завъртя на здравия си крак, стовари юмрук върху лекаря и го нокаутира.
	— Той ни създаваше повече неприятности и от немците — рече гузно. — Изнесете оттук нещастното копеле!
	Преди някой от тексасците да приближи до рухналия на земята човек, Горо вече го бе взел състрадателно на ръце. Един огромен мъжага се притече да му помогне и странната тройка потегли надолу по обагрения с кръв склон. Когато стигнаха някъде към средата на обратния път, генерал Зайгел за последно ги прикова с мощен артилерийски обстрел, два шрапнела пронизаха полковник Марк Уипъл и го убиха на място. Горо станал свидетел на смъртта му, пусна лекаря и се завтече към човека, който бе сторил толкова много за японците, но най-накрая нервната му система не издържа.
	Ужасяващото „Ахххх!“ изду вратните му жили и ръцете му се затресоха. Главата му яростно се замята, сякаш беше епилептик, погледът му стана празен като на малоумен. „Ахххх! Ахххх!“ — застена истерично и започна да се свлича надясно, но се задържа на крака, хващайки се за въздуха. Гласът му се изчисти и той закрещя:
	— Не смейте да ме наричате джапанка! Дяволите да ви вземат, големи руси тексасци, не смейте да ме наричате жълтур!
	В дива ярост се нахвърли върху своите мъчители и започна да нанася безсмислени, неточни удари. Сипеше неизпълними закани върху тексасците, които току-що бе спасил, готов да се сбие дори с най-едрия от тях. Един го хвана внимателно, както възрастен би хванал дете, и бе покъртително да се види как ниският и набит японец яростно размахва ръце във въздуха, неспособен да достигне исполинския си противник. Накрая отново се върна към своето ужасяващо „Ахххх!“. В този момент дотича брат му Шигео и взе нещата под свой контрол. Той притисна ръцете му до тялото и когато Горо показа признаци, че отново ще се разбеснее, Шигео му удари силно дясно кроше и го усмири.
	Тогава Горо захленчи като дете и двама от неговите хора проявиха съобразителността да метнат отгоре му одеяло, та останалите войници да не гледат как се разпада. Търпеливо го поведоха така — цял треперещ, разтърсван от конвулсии — вън от Вогезите, оказали се капан за тексасците.
	В предпланините срещнаха охранителен отряд от собствения си батальон и един млад лейтенант от ротата на Ейбъл, хаолско момче от Принстън, попита:
	— Кого сте скрили под това одеяло?
	И Шигео отвърна:
	— Лейтенант Сакагава.
	— Същия ли, който направи пробива до тексасците?
	— Че кой друг? — отвърна Шиг и докато се точеше колоната от ранени, полупобъркани, изтощени от глад и съсипани от войната, момчето от Принстън не откъсваше очи от механично влачещите се крака на Горо Сакагава. Накрая то промърмори:
	— Там върви един американец!


>	VI
>	Златният мъж

	През 1946 година, когато Нюк Цин беше на деветдесет и девет, група социолози от Хонолулу доизпипваха една концепция, чиито неясни измерения ги занимаваха вече от години, и тихомълком стигаха до предположението, че на Хаваите се развива нов тип личност. Това бе човек, повлиян както от Запада, така и от Изтока, човек, който се чувства в свои води както на деловите заседания в Ню Йорк, така и в усамотените убежища на философите от Киото, напълно съвременен американец, запазил обаче своя вътрешен усет за древното и източното. Названието, което му измислиха, бе „златният мъж“.
	В началото погрешно смятах, че както концепцията, така и наименованието идват от факта, че в резултат от сексуалното общуване между различните раси се получава човек, който не е нито изцяло бял, нито изцяло мургав, нито изцяло жълт, а нещо средно, и мислех, че теорията за „златния мъж“ се отнася за цвета на новия расов тип — смесица от китайци, полинезийци и бели, защото по онова време японците рядко се женеха извън собствените си среди — и обикалях из хавайските улици, търсейки „златния мъж“, за когото говореха социолозите.
	Но с времето разбрах, че не е задължително този интелигентен, многообещаващ човек на бъдещето, този уникален принос на Хаваите към останалото човечество, непременно да се е появил вследствие смесването на расите. Той бе продукт на ума. Отличаваше се с начина си на мислене, а не с обстоятелствата, при които се е появил на този свят. Един ден открих — и трябва да кажа, не без известна радост — че от години съм познавал първообразите на „златния мъж“, и ако читателят е проследил дотук моя разказ, той също познава добре трима, а сега му предстои да се запознае и с четвъртия. Интересното е, че никой от тях не дължеше изключителните си качества на расовото смешение, в прекия смисъл на това понятие. Дължеше ги на своето предчувствие за бъдещето и рядката си способност да се озовава в средоточието на събитията, на своето разбиране за процесите около себе си. Срещал съм, на по-второстепенен, не така важен план, и много други „златни хора“: порядъчни полукитайци-полухавайци, прекрасни полупортугалци-полукитайци и способни полубели-полухавайци. Повечето от тях обаче не разбираха особено отчетливо онова, което ставаше на Хаваите и по света. Но четиримата мъже, за които ще говоря сега, прозираха всичко и аз възнамерявам да завърша своята история за Хаваите, като се позова на онова, което знаеха те, защото те бяха истинските „златни мъже“.
	През 1946 година, след като войната свърши и макар със закъснение Хаваите бяха на път с един замах да се озоват в XX век, Хоксуърт Хейл беше на четиридесет и осем години и една сутрин, когато пасатите утихнаха и времето бе непоносимо душно, както се бръснеше, той се погледна в огледалото и му мина следната мисъл: „Тази година съм в такава добра форма, в каквато едва ли ще бъда друг път през живота си. Повечето от зъбите ми са на мястото си, косата ми също е доста запазена, не съм прекалено напълнял и очите ми са достатъчно силни, за да виждам на разстояние без очила, макар че отблизо ми е малко трудно и май ще трябва да ида на очен лекар. Все още мога да се концентрирам върху даден проблем и ми доставя удоволствие да контролирам бизнеса. Обичам да ходя на работа, дори в утрини като тази“. Той се заудря с юмруци по диафрагмата, за да започне да се поти, преди да влезе под душа. Сетне, когато го похлупи знойният безветрен ден, го завладяха мислите за онези две неща, които чувствително разклащаха неговата самоувереност.
	На първо място бе неспирната разяждаща болка, появила се, след като синът му Бромли бе убит по време на големия пожар в Токио през 1945 година, когато военновъздушните сили на практика унищожиха града. В страшните бомбардировки загинаха повече от седемдесет хиляди японци, както и самият град, тъй че в известен смисъл смъртта на Бромли бе дала положителни резултати, неговите бойни полети бяха допринесли за победата. Но Бромли Хейл беше изключителен младеж, всички го казваха. Смъртта му остави в семейство Хейл, а също и на Хаваите празнота, която никога нямаше да бъде запълнена. Защото в последните си писма до дома, писани по времето, когато капризната смърт бе станала до такава степен рутинна, че всички летци от неговата ескадрила Б–29 се чувстваха потиснати, той споделяше своите най-съкровени планове за онова, с което се надяваше да се захване след вече наближаващия край на войната.
	Бе му писал от една хижа на Айуо Джима*:
	[* Един от островите Волкано, Микронезия, по време на Втората световна война силно укрепена военновъздушна база на Япония, завзета от САЩ. — Б.пр.]
C>
	Наложи се с чудовищния ни самолет да кацнем принудително във водите близо до острова и по Божията милост всички бяхме спасени, но докато се спускахме и въртях щурвала, аз мислех не толкова как да кацна благополучно, колкото за своето твърдо решение да се заема с онова, което още преди години в горните класове на Пунахоу се заклех да направя. Решил съм да напиша роман — това може да те извади от равновесие, но бъди търпелив — за леля Лусинда Уипъл. Ще опиша как привечер, докато дъждовете се изсипват надолу по Пали и бялата плесен започва да покрива земята и сградите, тя седи в своята къща в Нууану Вели и забавлява членовете на нашата така разклонена фамилия. Винаги ми се е струвало, че леля Лусинда е леля на всички и всички идват при нея да слушат монотонното й бърборене за старите времена. И това, което ще напиша, ще изглежда пълна безсмислица — нищо повече от неспирно суетно каканижене на една стара жена — докато не започне да те оплита в невидимата мрежа на очарованието, онова очарование, в което двамата с теб винаги сме живели. Ще покажа леля Лусинда точно каквато е — религиозна, горда със семейството си, невиждаща, незнаеща, бъбрива и невероятно мила. За мен тя се е превърнала в паяжина, във фатално излъчване, в натрапчив сън и когато самолетът ни се удари във водата, чувах не втория пилот, който бе луд от притеснение, а милата стара леля Лусинда. Само как мразеше тя самолетите, бързите автомобили и японците! Всъщност, ако човек отдели достатъчно време, за да анализира внимателно чувствата й, май ще излезе, че е мразила всички, с изключение на семействата Уипъл, Джандърс, Хейл, Хюлет и Хоксуърт. Дори и те й създаваха доста тревоги, защото полагаше неимоверни усилия да обяснява на посетителите си, че е от онзи клон на Уипълови, без капчица хавайска кръв, и държеше онези от своето голямо семейство, за които не може да се каже същото, на отделно място в мозъка си. Тя се отнасяше с подозрение към теб и мен, понеже не сме от чист английски сой. Разбира се, всички Хоксуъртовци и половината Хюлетовци за нея бяха замърсени. Когато разговаряхме, тя често млъкваше в нерешителност и аз знаех, че си мисли: „По-добре да не му казвам това, в края на краищата и той е от замърсените“.
	От безкрайните истории на леля Лусинда искам да изградя една цялостна представа за Хаваите и за народите, които са дошли, за да ги създадат. Искам да напиша за първия вулкан и за последната стачка в плантациите. Ти може да не харесаш моя роман, но той ще бъде достоверен, а според мен това все има някаква стойност. Странно нещо, пиша за леля Лусинда, сякаш е мъртва, но тя си е жива и може би този, който ще умре, да бъда аз.
C$
	Раздиращата болка никога не напускаше сърцето на Хоксуърт Хейл и той започна да се вслушва в несвързаните приказки на леля Лусинда, продължавайки разсъжденията, които неговият син бе прекъснал: „Ние живеем в някаква паяжина. Захарна тръстика, хавайски призраци, ананаси, кораби, трамвайни линии, японски профсъюзни водачи, спомените на леля Лусинда“. Когато тази паяжина обвиваше таванските помещения, в които доста от големите фамилии държаха крехките жени, чийто объркан разсъдък излизаше от нормите на допустимото, тя ставаше по-незабележима и същевременно по-жестоко потискаща. Тъкмо в такава стая прекарваше дните си и собствената му съпруга. В Пунахоу, през двадесетте години на века, Малама Джандърс, както се наричаше тя тогава, бе една засмяна, поетично настроена млада дама, която се интересуваше от музика и момчета, но с течение на годините, особено след като прехвърли четиридесетте, умът й престана да се фокусира. Тя не се и опитваше да разбере какво се бе случило с нейния син Бромли или онова, което вършеше поразително красивата й дъщеря Ноелани. Единствените й радостни мигове настъпваха, когато някой я закараше до горния край на Нууану Вели, у леля Лусинда. През дъждовните следобеди двете седяха и разговаряха за неща, неподчинени на никаква последователност, без това да смущава нито едната, нито другата.
	Векове наред мисионерите бяха ругали хавайците, задето разрешават братя да се женят за сестрите си, нямаше друг аспект от живота на местните хора, по който моралната присъда на Нова Англия да е била по-сурова. „Това поставя хавайците извън границите на цивилизованото общество“ — бяха се гневили предшествениците на Лусинда Уипъл, особено прапрадядо й Абнър Хейл. А сега същото проклятие настигаше собственото й голямо, затворено в себе си семейство. Синовете на Уипълови се женеха за дъщерите на Джандърсови, а младежите Джандърс — за момичета от фамилия Хюлет, и макар братя и сестри да не се венчаваха физически, те го правеха интелектуално и емоционално, тъй че девойката, да речем, на име Джеруша Хюлет Хоксуърт не се отличаваше нито генетично, нито по начин на мислене от Малама Джандърс Хейл и в повечето случаи всяка от тях обитаваше някоя таванска стая.
	И тъй, като се изключи смъртта на сина и бавната деградация на обожаваната съпруга, през 1946 година Хоксуърт Хейл наистина бе в най-добрата форма, която някога щеше да достигне, но тези две тежки загуби го потискаха и не му позволяваха да се радва на последния мощен подем на способностите си. Затова бе насочил цялото си внимание към управлението на империята „Хоксуърт и Хейл“ и през тази критична година все повече и повече започваше да клони към две непоколебими решения: „Няма да отстъпвам и на сантиметър пред профсъюзите, особено пък когато техните водачи са японци — те на практика не разбират американските порядки. И трябва да запазим Хаваите такива, каквито са. Няма да допусна фирми от континента като «Грегърис» да си пробият път тук и да разрушат нашата икономика“. Имаше зад гърба си цялата финансова мощ на „Хоксуърт и Хейл“, възлизаща общо на около двеста и шестдесет милиона долара, и за изпълнението на тези две твърди решения щеше да се осланя на нея, както и на управленческата сила на „Джандърс и Уипъл“, разполагаща в момента с капитал над сто осемдесет и пет милиона долара. По-малките фирми като „Хюлет и син“ щяха да се държат за него, защото всички виждаха в Хоксуърт Хейл хладнокръвния и способен мъж, издигнал се над моментните страсти, който е в състояние да запази техния начин на живот.
	Хоксуърт Хейл можеше да бъде смятан за „златен мъж“ само що се отнася до способността му да разбира онова, което става. В расово отношение той бе преди всичко хаол, емоционално бе изцяло хаол и сам се считаше за такъв. Разбира се, в действителност една шестнадесета част от него бе хавайска, бе я наследил от своята прапрапрабаба алии нуи Ноелани. Също така бе отчасти и арабин, защото един от европейските му предци се бе оженил по време на кръстоносните походи, отчасти африканец благодарение на един от римските си прадеди, отчасти централноевропеец заради австрийка, която през 1603 година се бе омъжила за унгарец, и отчасти индианец — този хитър номер пък му бе погодила една съпруга на някогашен Хейл в далечния Масачузетс. Но бе известен като чист хаол, каквото и да означаваше това.


	През 1946 година Хонконг Кий бе на петдесет и три, тоест точно пет години по-възрастен от Хоксуърт Хейл, а баба му Нюк Цин бе на деветдесет и девет. За Хонконг годината не бе особено добра, защото, следвайки настоятелния съвет на баба си — „Купувай всяко парче земя, което изплашените хаоли са готови да продадат!“ — той се бе разгърнал прекалено нашироко и, честно казано, не знаеше откъде да намери пари за данъците, та да запази големите парцели, върху които се бе настанил. Недвижимите имоти не носеха много пари, очакваният туристически бум все още не се бе материализирал, имаше изгледи за продължителни стачки на селскостопанските работници от плантациите за захарна тръстика и ананаси. Седем от децата му учеха — пет в колежи на континента и две в Пунахоу — и той известно време премисляше дали да не им отреже издръжката и да каже на момчетата да почват работа и да помагат за плащането на данъците, но Нюк Цин не искаше и да чуе. Нейният съвет бе прост: „Всяко дете трябва да получи възможно най-доброто образование. Всяко парче земя трябва да бъде задържано възможно най-дълго. Ако това означава никакви автомобили и никаква скъпа храна, няма да се возим и няма да ядем“. И така, целият клан мина на силно ограничени дажби и Хонконг изпрати циркулярно писмо до всички Кий, които учеха на континента — на своите и на останалите: „Ще мога да плащам само таксите за обучението и книгите ти. Ако поддържаш автомобил, продай го и се хвани на работа. Дори това да те изправи пред необходимостта да прекараш в колежа две или дори три години допълнително, пожертвай ги, защото засега няма възможност да ти се изпращат повече пари от Хаваите!“. Решението, което му причини най-голяма болка, се отнасяше до най-малката му дъщеря Джуди. „Трябва да прекъснеш частните уроци по пеене“ — каза й той и му бе тъжно да види как тя се подчинява.
	А сетне, не стига че и без това имаше сериозни затруднения, Хонконг подочу, че към него проявява интерес много известна детективска фирма от континента. Слухът за това стигна до ушите му чрез един член на клана Чин, на когото бяха задавали куп въпроси за сделките с недвижими имоти, и този разпит му се бе видял безсмислен, докато няколко дни по-късно не му бе минало през ума: „Господи! Та всяка една от тия сделки е свързана с Хонконг Кий!“. И Лю Чин се бе почувствал задължен да изложи пред приятеля си тези косвени улики.
	Първата реакция на Хонконг бе: „Данъчните власти са по петите ми“. Но като поразмисли, се убеди, че това е смешно, защото държавата с положителност нямаше да използва частни детективски агенции, след като разполага с толкова добри собствени служби. Този извод обаче го накара да се почувства още по-объркан и той постепенно започна да подозира, че във Форта сигурно са се досетили колко нашироко се е разпрострял и сега събират информация, която ще им даде възможност да го изтласкат веднъж и завинаги. И реши, че в дъното на всичко най-вероятно е Хоксуърт Хейл.
	Колкото и да бе странно, първото съществено доказателство дойде не от китайците, дето толкова ги бива да свързват отделни частици от мозайката, а от неговия приятел Камеджиро Сакагава, комуто бе помогнал да се утвърди в бизнеса като собственик на супермаркет. Ниският и пълен Камеджиро нахълта един следобед и без предисловия заяви:
	— Хонконг, ти по-добре внимаваш, аз мисли ти има големи неприятности. Ченге от континента дошъл тук, пита за теб, как аз купил мой парцел. После той май отива в сграда „Хоксуърт и Хейл“.
	— Този детектив няма основание да те безпокои, Камеджиро — увери го Хонконг. — Нашата сделка е напълно редовна.
	— Кво става, хващат теб за данъци?
	— Моите данъци са наред. А твоите?
	— И мои наред — отвърна Камеджиро.
	— Тогава не се тревожи, Камеджиро. Остави ме аз да се погрижа. Това засяга само мен.
	— Ти има много неприятности? — попита японецът.
	— Всички непрекъснато имат неприятности — рече Хонконг.
	Но все не успяваше да открие в какво точно се състоят неговите. През следващите дни получи още няколко съобщения за детективите и тяхната работа: под наблюдение бяха всички аспекти на разностранния му бизнес. Нито веднъж не ги срещна лично, а сетне те внезапно изчезнаха и той не чу за тях нищо повече. Единственото, в което не се съмняваше, бе: „Някой знае за моя бизнес почти толкова, колкото и самият аз. И докладите се представят на Хоксуърт Хейл“. Сън не го хващаше.
	От друга страна, времената бяха вълнуващи, защото, ако не бяха погрешни всичките изводи, до които бяха стигнали след съответните проучвания Хонконг и неговата баба, Хаваите би трябвало да са пред прага на смайващ разцвет. Самолетите, които вече не бяха ангажирани за нуждите на войната, щяха да докарват тук хиляди туристи, щеше да възникне потребност от много нови хотели. Още от първия ден на предстоящия бум строителите нямаше да имат друг избор, освен да се обърнат към него, защото той бе собственикът на земята. Чувстваше се като отличен бегач в навечерието на олимпиада, в която ще мери сили с непознати за него спортисти: беше добър състезател, бе мобилизиран и изпълнен с вяра, че утрешният ден ще му донесе победа. Въпреки това за всеки случай обсъди с баба си загадката около детективите и тя изтъкна:
	— Настават години, през които трябва да се задържим на седлото. Да чакаме, да чакаме. Да се чака винаги е трудно. Всеки глупак може да се хвърли в действие, но само мъдрият умее да чака. Струва ми се, че след като някой пръска толкова пари, за да събира сведения, той или много се страхува от теб, което е добре, или преценява перспективата да се присъедини към теб, което може да е още по-хубаво. Трябва да чакаш, да чакаш. Остави го той да направи първия ход. Ако ще се бори против теб, с всеки изминал ден ти ставаш по-силен. Ако ще се присъединява, всеки нов ден, през който си оцелял, прави за него цената малко по-висока. Чакай!
	И тъй, през по-голямата част от 1946 година Хонконг изчакваше, но без увереността, която му внушаваше Нюк Цин. Всекидневната поща бе мъчение за него, той седеше и гледаше дългите пликове, питайки се какви ли лоши вести му носят, а телеграмите направо го хвърляха в ужас. Но докато чакаше, трупаше сила и когато годината изтече, умът му стана по-бистър, финансовото му положение — по-стабилно, и той започна да прилича на „златния мъж“, за когото говореха социолозите.
	Хонконг се имаше за чист китаец, защото мъжете от неговия фамилен клон се бяха женили само за момичета хакка, и макар в жилите на доста хора от клана Кий да течеше и хавайска, португалска или филипинска кръв, в неговата нямаше никакви примеси — факт, с който той тайно се гордееше. Разбира се, вследствие на различни перипетии от миналото, в древния род Кий се бе вляла доста монголска, манджурска и татарска кръв, както и малко японска — по време на войните от началото на XVII век, плюс малко корейска, благодарение на един предшественик, който през 814 година бе пътувал до едноименния полуостров, а имаше и трудно определими следи от племената, бродили из Южен Китай през 4000 година преди новата ера, ала той се смяташе за чист китаец, каквото и да означаваше това.


	През 1946-а младият Шигео Сакагава беше на двадесет и три години и вече капитан в армията на Съединените щати. Беше висок метър и шестдесет и осем сантиметра и със своите шестдесет и осем килограма изглеждаше слаб. Не носеше очила и бе значително по-пропорционално сложен от якия си и малко недодялан баща. Имаше красиво лице със силни, ясни черти и много хубави зъби, но онова, с което правеше най-дълбоко впечатление, бе бързият ум, отличавал го и при изпълнението на всяка задача, възлагана му през войната. В трите почетни грамоти, които придружаваха ордените му за бойни заслуги, се споменаваше за храброст, надхвърляща изискванията на дълга, но това всъщност бяха награди за изключителната му способност да предвижда хода на събитията.
	На незабравимия парад по случай победата по булевард Капиолани капитан Шигео Сакагава маршируваше в третата редица, след знаменосците и полковника. Краката му, заякнали от фронтовия живот, отсечено удряха асфалта, а свикналите му на тежък товар рамене бяха изпънати назад, при което брадичката му се бе вдигнала и полегатите му японски очи нямаше как да не гледат в тълпата, която преди не се отнасяше много благосклонно към тях.
	Но когато чу бурните овации и зърна своята прегърбена майка и набития си, нисък, честен баща, най-сетне приети, той почувства, че битката е била за добро. Тадао бе загинал в Италия, а Минору, якият таклер, бе погребан във Франция. Горо бе заминал за Япония и помагаше на окупационните власти. Семейството им никога повече нямаше да се събере. Бяха платили ужасна цена, за да докажат своята лоялност, но си бе струвало. Колоната се отдалечи доста от мястото, където възрастните Сакагава и други японци плачеха от радост, стигна до стария Дворец на Йолани, седалището на хавайските власти, и той за пръв път се стори на Шиг Сакагава сграда, в която един японец може да влезе наред с всички останали. „Това е моят град“ — мислеше си, докато маршируваше.
	Но след парада си отиде вкъщи, видя на стената снимките на убитите Тад и Минору, закри с ръце лицето си и промълви:
	— Ако ние, японците, най-сетне сме свободни, заслугата принадлежи на вас, момчета. Господи, каква цена!
	Затова се смути, когато баща му, все още под очарованието на парада, заопипва ордените му и заяви на английски:
	— Аз винаги казвал, те няма войници по-добри от японци.
	— Не съм бил храбър, татко. Просто се досещах какво ще се случи.
	— Ако се сещал, как така не избягал? — попита Камеджиро.
	— Аз съм японец, така че трябваше да остана — обясни му Шиг. — Залогът бе твърде висок. Потисках страха си и заради това ми даваха ордени.
	— Цяла Япония се гордее с теб — рече на японски Камеджиро.
	— Много се радвам, че императорът приема нещата така — прихна Шиг — защото възнамерявам да му помогна в управлението на Япония.
	Майка му изпищя на японски:
	— Няма пак да отиваш на война, нали? Горо е вече в Япония и аз се моля за него всяка нощ.
	— Там няма война — топло рече синът и хвана нежно ръката й. — За мен не ще има никаква опасност. Нито пък за Горо.
	— Няма война ли? — стреснато попита госпожа Сакагава. — О, Шигео! Не си ли чул? Господин Ишии казва…
	— Мамо, не ми досаждай с измислиците на този побъркан господин Ишии.
	Въпреки това госпожа Сакагава повика дъщеря си и господин Ишии и след като внимателно погледна зад всички врати, да не би някой хаол да подслушва, сухият и дребен профсъюзен лидер спусна щорите и зашушна на японски:
	— Онова, което ви казах миналата седмица, е вярно, Камеджиро сан. В никакъв случай не позволявай и вторият ти син да отиде в Япония. Ще бъде убит, също и Горо. Защото всичко, което ни разправят, е лъжа. Япония печели войната и всеки момент може да нахлуе на Хаваите.
	Шигео си помисли, че дъската на зет му е започнала да хлопа, взе ръката на Реико и я попита:
	— Сестро, вярваш ли в глупостите на твоя съпруг?
	— Не ги наричай глупости! — развика се на японски господин Ишии. — Натъпкали са ти главата с куп лъжи. Япония печели войната и набира сили.
	— Реико! — настоя брат й. — Вярваш ли в тези глупости?
	— Трябва да извиниш мъжа ми — отвърна преданата съпруга. — Той слуша на събранията такива странни неща…
	— Какви събрания? — строго попита Шигео.
	Същата вечер господин Ишии и Реико го заведоха в малка къща западно от Нууану, където се провеждаше събрание, посетено от възрастни японци. Един фанатизиран духовник, неотдавна освободен от концентрационен лагер, крещеше с все сила:
	— Онова, което ви казват за Хирошима, са чисти лъжи. Градът е невредим. Токио не е изгорен. Нашите войски са в Сингапур и Австралия. Япония е по-мощна от всякога!
	Публиката слушаше напрегнато. Шигео видя своя зет господин Ишии да кима мъдро и дръпна сестра си за ръкава, ала за беда ораторът го забеляза.
	— Ах! — извика той. — Виждам, че между нас се е промъкнал шпионин. Мръсно неприятелско куче! Хей, господин Ишии, да не би да се опитва да те убеди, че Япония е изгубила войната? Не смей да му вярваш! Той се е продал на американците! Казвам ти, той е лъжец и шпионин. Япония печели войната!
	Колкото и да му се виждаше странно, Шигео трябваше да признае, че доста от слушателите не само вярваха на този побъркан религиозен маниак, но и искаха да му вярват. След като събранието свърши, възрастните хора му се заусмихваха тъжно: той бе престъпник, сражавал се против Япония, и те се надяваха, че когато дебаркират на островите, императорските войски ще проявят снизходителност към него, защото вероятно е бил подведен да извърши това предателство. Много момчета от Хаваите бяха измамени по същия начин.
	Замаян, Шигео си тръгна към къщи. Не искаше повече да има нищо общо с господин Ишии и онези патетични стари глупаци, но като повървя малко, промени решението си и взе автобус, който го отведе в центъра на Хонолулу. Обмисля известно време как да постъпи, после влезе в полицейския участък и поиска да види един от инспекторите. Хаолът го познаваше и го поздрави за ордените, но Шиг се разсмя:
	— Като чуете онова, което съм дошъл да ви кажа, може да ми ги свалите.
	— Какво има?
	— Знаете ли за дружеството „Ката Гуми“? За „Непобедимите“?
	— Онези копелета от японската секта „Вон“ ли имаш предвид? Да, доста внимателно ги следим.
	— Току-що присъствах на едно събрание. Капитане, потресен съм.
	— В онази къщурка зад старото мисионерско училище ли?
	— Да.
	— Редовно я проверяваме. Тони, тази вечер имахме ли човек в къщичката на мисията?
	— Не си направихме труда — отвърна помощникът му.
	— Тези хора са луди — възмути се Шиг.
	— Покъртително е — съгласи се инспекторът. — Горките стари нещастници, толкова бяха сигурни в непобедимостта на Япония, че вярват на всичко, което им разправят агитаторите. Но са безвредни.
	— Няма ли да ги арестувате? — попита Шиг.
	— Не, по дяволите — разсмя се полицаят. — В Хонолулу имаме шест групи, които редовно проверяваме, сектата „Вон“ ни създава най-малко неприятности. Една от тях иска да убие Сингмън Рий, друга — Чан Кайши. Трета измъква парите на стари жени, като предсказва края на света за първо число на всеки следващ месец. Миналата година имаше двама съпрузи, които очаквали второто пришествие Христово на всяко първо число цели единайсет месеца. Накрая дойдоха при нас и казаха, че нещо започвали да се съмняват. Твоите побъркани японци са само част от една тенденция.
	— Но как могат да вярват… След всичко, което пише във вестниците и съобщават по радиото? След разказите на хората, които са били там?
	— Шиг — рече инспекторът и удари с ръбовете на дланите си по бюрото — как може човек да вярва единайсет месеца подред, че Исус Христос ще слезе от Нууану Пали? Веднъж могат да те измамят, съгласен съм, но не и единайсет пъти.
	Когато дойде време Шигео да отплува за новото си назначение при генерал Макартър в Япония, майка му се разплака и го посъветва:
	— Като пристигнеш в Токио, ако там се водят боеве, не слизай от кораба, Шигео! — Сетне се сети за нещо по-важно и му рече: — Не се жени за момиче от Севера, Шигео. Не искаме в нашето семейство някоя дангалачка, която знае да вика само зу-зу. На твое място бих внимавала и с момичетата от Токио. Те вкарват човек в сума разноски. С баща ти ще бъдем много нещастни, ако вземеш булка от Кюшу, защото те не се спогаждат с хирошимците. И в никакъв случай да не се жениш за окинавка или за някоя, която може да излезе ета. Най-добре ще е да си намериш момиче от Хирошима. На такова момиче може да се има вяра. Но да не вземеш някоя от града Хирошима!
	— Не мисля, че в Хирошима биха посрещнали един американец с отворени обятия — тихо отвърна Шигео.
	— Защо не? — учуди се майка му.
	— След бомбата? — попита Шигео.
	— Шигео! — смаяно възкликна тя. — В Хирошима не се е случило нищо! Господин Ишии ме увери…
	Когато Шиг Сакагава се присъедини към своята част, получила назначение в Токио, и на път за кораба, който щеше да ги транспортира до Йокохама, мина с колоната по улиците в центъра на Хонолулу — той, без сам да подозира, бе един изключителен млад мъж. Характерът му бе твърд като стомана, закален в битките не само против немците, но и против предразсъдъците в родината си. Бе побеждавал всеки неприятел със силата на собствената воля и бе натрупал такива доказателства за своята храброст, каквито са искани от малцина. През онзи ден никой не си даваше сметка за това, защото Шиг беше едва на двадесет и три години и още не бе завършил право в Харвард, но той бе безпощадното острие на една революция, която предстоеше да залее Хаваите. Беше непоколебим, неподкупен, физически закален и безстрашен. И което е още по-важно, когато става дума за революции, бе много организиран и бдителен.
	Крачейки в строя, без някой от двамата да подозира това, той мина покрай Хоксуърт Хейл, който вървеше по Бишоп стрийт нагоре към Форта, и ако в този момент бе имал далновидността да спре колоната и да привлече Шиг Сакагава на своя страна, Форта положително би запазил прерогативите си. Нещо повече, ако Хейл, виден деец на Републиканската партия, бе записал Шиг и още петдесетина млади японци като него в редовете й, републиканството на Хаваите щеше да е трайно обезпечено, защото от японците, с присъщия им традиционализъм и консерватизъм, биха се получили идеални републиканци, а комбинацията от прозорливостта на хаолите в бизнеса и трудолюбието на японците би създала такава сила, която никой противник не би успял да превъзмогне. Но в този момент на Хоксуърт Хейл му бе абсолютно невъзможно дори да си представи такъв съюз и докато крачеше покрай колоната, през главата му мина следната некрасива мисъл: „Ако чуя само още една дума за смелите японски момчета, които са ни спечелили войната, ще повърна. Къде е синът ми Бромли? Къде са Хари Джандърс и Джими Уипъл? Те също спечелиха тази война, но са мъртви“. Тълпата по Бишоп стрийт аплодираше японските войници, а един многообещаващ момент от историята бе пропуснат. Хоксуърт Хейл влезе във Форта, Шиг Сакагава замина за Япония.
	Но ако Хоксуърт Хейл пропиля своя шанс да грабне юздите на историята, имаше един друг човек, който го направи. Хонконг Кий вървеше по Бишоп стрийт в обратната посока, видя Камеджиро Сакагава, който гордо махаше на своя син, и го попита:
	— Кое е твоето момче, Камеджиро?
	— Ей онова там, с ордените — радостно се усмихна Камеджиро.
	Тъй като повечето войници носеха спечелените си в Европа ордени и медали, Хонконг не успя да разбере кой е синът на Камеджиро.
	— Онзи с червената емблема на ръкава ли? — попита той.
	— Хай! — потвърди старият Сакагава.
	— Бих искал да се запозная с него — рече Хонконг и когато на пристанището строят се разтури, Камеджиро каза на сина си:
	— Това Хонконг Кий, много добър приятел. Той дал на мен пари за магазин.
	Явно благодарен, капитан Сакагава подаде ръка и отбеляза:
	— Проявили сте голяма смелост, господин Кий, като сте поели този риск с баща ми. Особено пък във военно време.
	Хонконг бе изкушен да се окъпе в лъчите на славата, но благоразумието го бе научило винаги отдалеч да предугажда възможните неприятности и да ги избягва, тъй че отвърна откровено:
	— Може и да не си чул, но през войната бях достатъчно глупав да произнеса една отвратителна реч против японците. После се засрамих от себе си и се опитах да се реванширам.
	— Зная — рече Шиг. — Сестра ми ми писа за вашата реч. Но войната си е война.
	— Сега нещата стоят много по-добре — рече Хонконг. — Знаеш ли за какво исках да говоря с теб, Шигео? Когато се върнеш у дома, трябва да постъпиш в колеж. Да учиш например право. Ако се справиш добре, може би ще ти намеря работа при мен.
	— Имате толкова собствени синове, Хонконг.
	— Никой от тях не е японец — разсмя се той.
	— Японец ли ви трябва? — изненадано попита Шиг.
	— Разбира се — изсумтя Хонконг. — Вие, момчета, ще управлявате тези острови.
	Шиг го слушаше извънредно съсредоточено. Застанал точно пред святкащите с метален блясък очи на Хонконг, той най-внимателно изучи лицето на китаеца и попита:
	— Наистина ли мислите, че ще настъпят промени?
	— Фантастични! — отвърна Хонконг. — И ми се иска някое умно момче като тебе да работи за мен.
	— Може да не работя за никого — бавно промълви Шиг.
	— Това също е добра идея — произнесе с равен глас Хонконг. — Но всеки има нужда от приятели.
	Когато капитан Сакагава се качи на кораба, той се чувстваше напълно американец. Бе доказал своята храброст, Хонолулу го бе приел, а сега се бе появил и човек, който се нуждаеше от него. В известен смисъл вече беше „златен мъж“, познаващ както западните, така и източните ценности, защото, макар и да се наслаждаваше в пълна мяра на новопридобитото си право да бъде американец, също така се гордееше и с това, че е чистокръвен японец. Разбира се, последното бе смешно да се твърди, понеже той носеше наследствени белези от всички онези безименни предци, обитавали някога Япония: някои от гените му идваха от косматите северни айну, от сибирските нашественици, от китайците, от корейците, между които бяха живели дедите му, и най-вече от онези дръзки индо-малайски племена, половината от които бяха тръгнали на изток, за да се превърнат в хавайци, докато други техни събратя се бяха отправили на север, бяха минали през най-различни острови, за да се смесят накрая с японците. Така от двама малайски братя, потеглили в древността от някоя точка близо до Сингапур, пътешественикът на север бе станал прародител на Шигео Сакагава, а другият бе сложил начало на рода, от който идваше Кели Канакоа, хавайският младеж, дето в момента стоеше и наблюдаваше заминаването им заедно с една хубава жена.
	Или, ако човек предпочете да отправи поглед на север, единият от трима сибирски братя смело бе прекосил океана до Япония и именно неговите гени бяха намерили последно убежище в Шигео. Друг се бе прехвърлил по Алеутския архипелаг до Масачузетс и потомците му се бяха превърнали в индианци, следи от чиято кръв имаше и у Хоксуърт Хейл. А по-малко склонният към рискове трети брат бе предпочел отъпканите пътища по суша на юг към Среден Китай, където, с помощта на хакка, се бе превърнал в прародител на Хонконг Кий. Всъщност всички хора са братя, но със смяната на поколенията меродавни стават разликите, а не приликите.

	* * *

	По един абсурден начин този Кели Канакоа, за когото споменах, бе вече „златен мъж“. Той беше на двадесет и една години, висок около метър и осемдесет и пет, тежеше близо деветдесет килограма и бе с мощно телосложение — мускулите му играеха на слънцето, сякаш бяха намазани с кокосово масло. Имаше много изправена стойка и необикновено красиви черти, дълбоко разположени очи, гаменска усмивка и гарвановочерна коса, в която обичаше да затъква цвете. Държането му бе смесица от спокойствие и арогантност. Бяха минали вече две години, откакто бе нокаутирал на Хоутел стрийт двама моряци, задето го бяха нарекли чернилка, и макар винаги да имаше вид на човек, готов да употреби юмруците си, щом усетеше, че някой е на път да избухне, се опитваше да избегне сблъсъка: „Защо искаш да се биеш с мен? Не ми трябват неприятности. Дай да си стиснем ръцете и пак да бъдем приятели“.
	Сега, докато стоеше и наблюдаваше заминаването на войниците, Кели държеше в дясната си ръка дългите пръсти с безупречен маникюр на една дама от Тулса, която бе пристигнала от Рино да търси тук емоционална преориентация след трудния си развод. Преди това бе гостувала в едно ранчо в Невада, където нейна другарка по съдба й бе казала:
	— Рени, ако отидеш на Хаваите, непременно потърси Кели Канакоа. Той е възхитителен!
	И тъй, веднага след като слезе от флагманския кораб на „Хоксуърт и Хейл“ „Мауна Лоа“, тя набра номера, даден й от нейната приятелка, и рече:
	— Ало, Кели? Мод Клемънс ми заръча да те потърся.
	Без особено да бърза, той отиде в луксозния хотел на „Хоксуърт и Хейл“ „Лагуната“, издокаран в много тесни сини панталони, бяло келнерско сако със само едно закопчано копче, сандали, яхтменска фуражка и цвете зад ухото. Когато тя слезе в претенциозното фоайе, чистичка и беличка в новия си бански костюм с дантелки по края, безцеремонно я огледа и прецени: „Таа уахин ше легне още първата вечер“.
	Покрай своята работа на плажа, която беше започнал случайно, защото обичаше да кара сърф и имаше приятен шеговит подход към богатите клиентки, той бе станал специалист в изчисленията колко време ще му отнеме да влезе в леглото на всяка от новодошлите. Бе открил, че разведените са най-лесни, защото женското им самочувствие е силно накърнено и са готови да докажат поне на себе си, че вината за разпадането на браковете не е тяхна. На Кели рядко му бяха необходими повече от две вечери. Разбира се, в началото, когато се запознаваха, жените в никакъв случай нямаха намерение да спят с него, но както обясняваше той на останалите момчета, които се мотаеха по плажа „Да, ама таа уахин още не се е возила на сърф, как ше знае кво иска?“. Това му бе работата, за нея му плащаха — да качва на сърфа разведените и младите вдовици.
	Пет минути след като се запозна с Кели, Рени бе вече на първото си излизане със сърф, далеч навътре оттатък рифа, където се образуваха големите вълни. Изпадна във възторг, когато океанът я понесе, и й се струваше, че никога няма да успее да се изправи и да се задържи на устремилата се към брега дъска, но усети изотзад да я обгръщат силните ръце на Кели, почувства се сигурна и докато набираха скорост, позволи да бъде издърпана нагоре и храбро застана на летящия сърф, все така в дебелите ръце на Кели. За момент пръските я заслепиха, ала скоро се научи да държи брадичката си високо срещу вятъра и да устоява на напора му. Не след дълго вече летеше над рифа, дъската под краката й се носеше бясно, а на брега се извисяваше мощният силует на Диамантената глава.
	— Колко е хубаво! — възкликна тя, докато огромната вълна продължаваше стремителния си бяг към брега. Инстинктивно придърпа ръцете на Кели по-плътно около себе си, притисна се назад към него и мъжествеността му я изпълни с наслада. Когато накрая вълната се сгромоляса, Рени усети, че сърфът полита надолу, а заедно с него и тя. Озова се под водата, все още в ръцете на Кели, по собствена инициатива се обърна с лице към него и те дълго се целуваха в дълбокото, а сетне, без да бързат, изплуваха на повърхността.
	Рени отново се покатери на дъската и под наставленията на Кели загреба навътре в океана, за да хване следващата вълна, но когато се отдалечиха достатъчно от останалите сърфисти, се отпусна назад, докато отново почувства допира на момчето от плажа, остана в сигурните му обятия, гребейки небрежно, а неговите опитни ръце зашариха под новия бански костюм. Тя прошепна с въздишка:
	— Това включено ли е в обичайните уроци?
	— Малко уахин са готини като тебе — галантно отвърна Кели, при което Рени потръпна от удоволствие и още по-плътно се облегна на него, така че вратът й се опря в мускулестите му гърди.
	Пътуването им навътре в океана, към мястото, където се образуваха вълните, бе дълго и вълнуващо и докато чакаха някоя по-голяма, Кели попита:
	— Тоа път страх ли те е да се изпраиш?
	— С теб съм готова да опитам всичко — отвърна Рени и показа забележителна сръчност при лудото плъзгане към брега. Накрая сърфът полетя надолу с разбиващата се вълна, а те се озоваха под водата, започнаха да се целуват и тя с изненада установи, че сега нейните ръце са в неговия бански и са се вкопчили там жадно и страстно. Когато изплуваха, черната коса бе паднала пред очите на Кели като на сатир, той се разсмя и каза одобрително:
	— Ти кат нищо ше станеш сърфиска номер едно и ше земеш наградата, Рени.
	— Правилно ли правя всичко? — скромно попита тя.
	— Ного праилно! — увери я той.
	— Ще хванем ли още една вълна? — предложи Рени.
	— Що не се качим в твоата стая? — спокойно попита Кели, заковал в нея тъмните си очи.
	— Май така ще е най-добре — прие тя и с опасение добави: — Разрешават ли ти да се качваш горе?
	— Да каем, че си забраиш шапката на плажа, некой треба да ти я донесе, нали? — обясни й той.
	— Това ли е обичайната процедура? — престорено свенливо премигна Рени.
	— Кат поечето работи — отвърна Кели — и сърфа си има свойте праила.
	— Тогава ще играем по правилата — съгласи се тя и стисна ръката му.
	Когато влезе в нейната стая, хванал в мощните си ръце шапката й за слънце, Кели забеляза, че тя вече се е преоблякла в един от най-оскъдните спортни екипи, които някога бе виждал, а през годините на плажа бе видял доста.
	— Ей, сестро! Мое да си в муму*, в бански или без нищо, ама се си ного готина — одобрително рече той.
	[* Свободна дреха с ярки цветове, идваща от първоначално въведените от мисионерите на Хаваите женски облекла. — Б.пр.]
	В своето объркване, съвсем естествено след развода, Рени имаше нужда да чуе тъкмо това. Отказа се от обичайните формалности и разтвори обятията си за красивото момче от плажа.
	— При нормални обстоятелства щях да поръчам скоч и сода и щяхме да поговорим известно време… Дай да продължим, откъдето бяхме спрели под водата.
	Кели я разглежда един дълъг, изпълнен с наслада момент и рече:
	— Тоа бански се е вир-вода. — Смъкна гащетата и когато се изправи пред нея в цялата си тъмнокожа мощ, тя си помисли: „Ако се бях омъжила за някой като този, нямаше да имам никакви неприятности“.
	Докато войниците маршируваха по Бишоп стрийт, Рени се готвеше да напусне Хаваите и в последните минути, преди да се качи на „Мауна Лоа“, стискаше силно ръката на Кели. В продължение на девет дни бе живяла с него, всецяло отдадена на страстта и на смайващата му мъжественост. Веднъж му каза:
	— Кели, само да можеше да видиш истеричния дребен негодник, за когото бях омъжена! Господи, как пропилях годините си!
	А сега му шепнеше под яркото слънце:
	— Дали ще ни остане време за още веднъж, ако побързаме да отидем на кораба?
	— Що па не? — прие с охота той.
	Качиха се на големия параход и откриха нейната каюта, но бъдещата й спътница — високо, доста хубаво двадесет и седем-осем годишно момиче — вече разопаковаше багажа си. След няколко минути на смущение и объркване Рени прошепна на Кели:
	— Какво ли пък толкова ще загубя? — Обърна се направо към момичето и рече: — Извинете, не се познаваме, но ще ме сметнете ли за голяма мръсница, ако ви помоля да ми оставите за малко каютата?
	Високото момиче разгледа, без да бърза, Рени, а след това и Кели. Те бяха красива двойка и тя се засмя:
	— Ваканцията си е ваканция. Колко време ви трябва?
	— Около половин час — отвърна Рени. — Горе свири някакъв състав.
	— А тук имаме цял оркестър — прихна момичето и още преди да се бе качило на горната палуба, Рени вече бе смъкнала дрехите си.
	По-късно тя си призна:
	— От пет дни се мъча да си представя какво ще е да дойдеш при мен в Ню Йорк. На колко години си, Кели?
	— Дваесе и една.
	— По дяволите, аз съм на двайсет и седем.
	— Ич не приличаш на дваесе и седем, не и в кревата — увери я момчето от плажа.
	— Добра ли съм в леглото? — попита умолително тя. — Ама наистина добра?
	— Ти си уахин номер едно.
	— Много момичета ли си познавал?
	— Сърфа си е сърф — отвърна той.
	— Например Мод Клемънс? Спал ли си с нея?
	— А престаи си, че другата седмица некой ми кае „Кво ше каеш за Рени? Гот ли се чука, а?“.
	— Кели! Какви думи само!
	— Са ше надуят сфирката, сестро Рени — предупреди я той и навлече дрехите си.
	— Ходих до библиотеката, Кели — нежно рече тя. — Онази голяма книга с имената, записани от мисионерите, наистина беше там, както ми каза. В нея пише, че твоето родословие може да бъде проследено до сто трийсет и четири поколения назад. Това сигурно те кара да се чувстваш горд.
	— Ич нищо не ме кара да чуствам — изсумтя Кели.
	— Ти си хаваец, защо носиш името Кели? — попита Рени, докато си слагаше чорапите.
	— Кат канака се каам Келоло, ама никой не ще да ми вика така.
	— Кели е сладко име — рече тя. Сетне го целуна и попита: — Защо не се съгласи да ме заведеш в твоя дом?
	— Щото нищо не преставлява — вдигна рамене той.
	— Да не искаш да кажеш, че предците ти са били крале, а ти си нямаш нищо?
	— Иам китара, иам сърф, иам готини уахин кат тебе.
	— Това е ужасно — огорчено сви вежди тя и отново го целуна. — Кели, ти си най-хубавото нещо на Хаваите.
	Излязоха на палубата и Рени с бърз знак благодари на спътницата си. Високото момиче се усмихна и намигна. Когато корабната сирена изсвири за последен път, за да предупреди многобройните момчета от плажа, дошли да изпратят своите хаолски любовници, Рени попита колебливо:
	— Ако някоя от моите приятелки реши да дойде на Хаваите… — И замълча.
	— Да бе, ше ги наглеждам — даде съгласието си Кели.
	— Ти си цяло съкровище — прихна тя, целуна го пламенно, а той се отдръпна и побягна надолу по трапа. Под навеса за изпращачи до него се приближи друго момче от плажа, Флорсхайм — наричаха го така, защото понякога носеше обувки като същински немец — и го попита:
	— Кели блала, онаа уахин, онаа русата, гот ли се чука?
	— Най гот от сички — увери го Кели и двамата се запътиха към „Лагуната“ в превъзходно разположение на духа.


	1946 година бързо се изнизваше и Кели на няколко пъти изпита бегли съмнения, които сподели с Флорсхайм:
	— Кво стаа с мен? Опраам сума уахин и сичко ми е като каша в главата. Къде ше стигна така?
	Но размислите от този род винаги изчезваха при появата на някоя нова разведена жена или вдовица и удоволствието да я обработи така, та да я вкара в леглото, а тя да плаща сметките в хотела и ресторанта, бе толкова голямо, че той неизбежно стигаше до философията на Флорсхайм: „Кво па, що да не ни е гот сега, докат сме млади!“. Тъй че продължаваше да се придържа към обичайния си начин на живот: посрещаше кораба, откриваше момичето, за което някой му бе телеграфирал, водеше го на сърф, спеше с него не повече от осем дни, целуваше го за сбогом на „Мауна Лоа“, почиваше малко, а сетне посрещаше следващия кораб. Понякога гледаше възхитено Джони Пупали, който бе на четиридесет и девет години, а все още даваше на жените онова, което сам наричаше „сърфолечението за страдащи дами на доктор Пупали“.
	Един следобед попита Пупали за неговата изненадваща енергия и доайенът на момчетата от плажа отвърна:
	— Секи мъж има енергиа да праи четри работи: да яде, да работи, да кара сърф и да праи любов. Ама по некое време енергиата почва да стига само за две от тех. За мен тва са сърфа и любовта.
	— Не ти ли омръзва? — попита Кели.
	— Сърфа ли? Не. Сигур ше умра на некоа вълна. Жените? Да ти каа право, Кели, некой път, кат отплава „Мауна Лоа“, десетина минути не ща и да вида поече тиа уахин, ама на другиа ден, кат надуе сфирката следващия кораб, па съм готов за действие, братко.
	В ленивите седмици между приключенията с момичетата Кели изпитваше истинско удоволствие да се припича на плажа заедно с Флорсхайм, едър непохватен мъж, който се обличаше по своя собствена мода: огромни, увиснали като торба шорти от памук и коприна, които силно напомняха долно бельо и падаха пет сантиметра под коленете, широка като палатка хавайска риза, свободните краища на която връзваше около кръста, оставяйки открити десет сантиметра от корема си, джапанки с каишка между пръстите и шапка от листа на кокосова палма с тясна периферия и две подобни на пера ленти, които стърчаха двадесетина сантиметра право нагоре, а после падаха на една страна. Флорсхайм винаги изглеждаше размъкнат, докато не съблечеше дрехите и не останеше по прилепналите до тялото бански гащета. Тогава приличаше на езическо божество: огромен, кафяв, с покриваща ушите дълга коса и ароматен венец от мейл около челото. Това преобразяване хвърляше във възторг дори най-претенциозните американки и те обичаха да лягат на пясъка до него и да прокарват червените си нокти по изпъкналите му мускули.
	Кели предпочиташе компанията на Флорсхайм, защото огромното момче от плажа умееше да пее със странния островен фалцет и двамата бяха изключителен дует. Кели притежаваше красив баритон, а освен това бе голям майстор на слак кий, специфичната за Хаваите техника за свирене на китара, при която струните не са много опънати, мелодията се изтръгва с дърпане, а акордите се удрят. За много хора изпълняваният от Кели слак кий бе гласът на островите, защото, когато беше в добра форма, той придаваше на своята музика пронизваща сладост, на каквато никой друг не бе способен. Мелодиите бяха бързи и потрепващи като островна птица, а акордите — бавни и непрекъснати като рева на океана. Когато момчетата от плажа нямаха какво да правят, те често го подканяха:
	— Кели блала, давай малко слак кий!
	Той бе техният трубадур, но рядко свиреше за гостите.
	— Що да си губа времето с хаолите? — сърдеше се той. — Кво разбират те от слак кий?
	Другото развлечение, което двамата с Флорсхайм обичаха, бе сакурата, страхотна японска игра с малки черни карти, които се продаваха в дървени кутии с нарисувани на капака цъфнали вишневи клонки. Всяко от момчетата на плажа, което успееше да събере достатъчно пари, за да купи нова кутия карти за сакура, биваше аплодирано като герой на деня и през дългите горещи следобеди цялата компания седеше под чадърите от кокосови листа и играеше тази глупава игра. Не се допускаше никаква друга и ако някой не знаеше сакура, не го приемаха да работи с тях. Разбира се, от кандидатите се искаше също да говорят безобразния местен жаргон, като демонстрирания от Кели, когато се възмути от цената на полуготовите шницели в магазина на ъгъла:
	— Миела, че пеесе цента е прекалено ного за тиа — констатира той.
	— За кои прикааш, Кели блала, за тиа ли, за тиа ли? — лениво попита Флорсхайм.
	— Кво ти е бе, тъпак? Кво се повтараш тиа ли, тиа ли — сопна му се Кели и като направи с дясната ръка движение, сякаш сечеше нещо, добави: — Тиа, дето са клъц — клъц.
	— Ооо! — Възклицанието на Флорсхайм започна от високите тонове и падна до ниските, което трябваше да покаже, че е разбрал. — Начи прикааш за тиа такивите? Праилно, блала, таа цена е прекалена. Пеесе цента е ного скъпо. — И минаха на други, не по-малко важни теми.
	Когато Кели опозна по-добре американките, започна да ги съжалява. Те неизменно му доверяваха колко скапан е бил животът с техните хаолски съпрузи, как мъжете им ги пренебрегвали и колко незадоволителен бил сексът с тях. Последното винаги смайваше Кели, защото, докато бяха с него, момичетата не мислеха почти за нищо друго, и бе убеден, че ако на света има жени, по-добри в секса от тези, които идваха на Хаваите с „Мауна Лоа“, те сигурно са направо тигрици. Един ден каза на Флорсхайм:
	— Как мое да има уахин, по-добри в кревата от теа, дет идват тука? Кво им има на теа хаолски мъже, как мислиш?
	През 1947 година въпросът отчасти му се изясни, защото Флорсхайм се ожени за една от своите млади разведени партньорки, момиче с много пари, което му подари шевролет с подвижен покрив, и докато живееха на Хаваите, нещата вървяха съвсем добре, но след три месеца в Ню Йорк всичко отиде по дяволите и Флорсхайм се завърна сам, за да продължи своята работа на плажа. Един ден, когато почти нямаше какво да правят, той обясни на приятелите си:
	— Теа уахин кат че са два човека, дет ич не си приличат. Тука, кат се качат на сърфа, са ного готини, чукат се кат луди и ич не им пука. Тука метам мойта уахин в таратайката, заминааме на околехао — мощните му ръце завъртяха въображаемото кормило — и ни е ного гот.
	— И кво стана? — попита Кели.
	— Каам ти, Кели блала — проточено рече Флорсхайм — кат ме зе в Ню Йорк, зе да не аресва как се обличам. Зе да не аресва как прикаам. Зе май нищо да не аресва. Целото време ми праеше скандали. Вече немаше време да си легне с мен следобеда, когат е най гот. И, предстаяш ли си, вика: „Флорсхайм, треба да одиш на вечерно училище, та да почнеш да говориш хаолски, не канака!“. Аз й викам: „Майната ти! Ше зема самолета за Хаваите!“, а тя: „Кво? Така ли ше ми харчиш парите?“. Па аз й каам: „Спестил съм си от тебе седемстотин долара“. А тя кат скочи! „Ти, мръсен нерез, ти, гаден глиган!“ Нема да ви разпраам аз па кво й наговорих.
	— Начи теа уахин били такиви? — замислено поклати глава Джони Пупали. — Е затва ви каам, чукайте ги, ама не се женете за тех, момчета.
	Флорсхайм заключи:
	— Тука изглеждат готини, ама кат се върнат у тех си, стаат други.
	— Ше ти остаи ли оня шевролет? — попита Кели.
	— Да — отвърна Флорсхайм и добави: — Вече не ми е жал за теа уахин кат по-рано.
	Приятните дни се нижеха и Кели откри онова, което по-възрастните момчета от плажа вече знаеха: че най-добри от всички бяха жените от дълбокия Юг. Те бяха по-нежни, по-мили и по-любвеобилни и изразяваха чувствата си по начини, които не се забравяха. Тъмнокафявото тяло на Кели ги омагьосваше и той на три пъти прекарваше цели дни, без да излиза и често дори без да се облича, в стаята на една или друга възхитителна клиентка от Юга. Като станеше време за ядене, увиваше около слабините си тесен пешкир и затъкваше краищата му, сякаш е саронг, а жената от Монтгомъри, Атланта или Бирмингам го гледаше възхитено как се изтяга на дивана. Веднъж една от тях отбеляза:
	— Вие сте страшно близо до негрите, Кели, и все пак не сте негри. Направо очарователно.
	— Хавайците мразят негрите — увери я Кели и това й допадна.
	— Как си изкарваш прехраната? — нежно го попита тя, бутна настрана храната и отиде да легне до него.
	— Да каем, че те уча да караш сърф и затва ми плащат.
	— Плащат ти за онова, което вършиш върху дъската за сърф? — възкликна тя.
	— Кво стаа, не си ли видела сметките? Администратора ги остаи е там.
	— Плащат ли ти… за дни като този?
	— Администратора го е писал. Праилника каа, че треба да те уча на нещо.
	— Това и правиш — нежно рече жената и те се унесоха в поредната дрямка.
	С времето момичетата, с които спеше, започваха да се сливат в съзнанието му, защото всяка изпращаше друга, която пък провождаше следващата, но на него всички му се струваха като една и съща жена — първата, с която се бе запознал още през войната. Ала имаше и няколко, които бе запомнил завинаги. Веднъж на островите пристигна със самолет млада вдовица от Батон Руж и щом се запозна с нея, той си направи сметката: „Таа уахин — след три, най-ного четири вечери“. Но я бе подценил, защото в мъката си младата жена не допусна до себе си никакъв мъж. И все пак, когато влязоха в нейната каюта на отплаващия „Мауна Лоа“, тя каза меко и по южняшки провлечено:
	— Светът е дяволски самотно място, Кели.
	— Щом си изгубила съпруга, който си обичала, сигур е така — рече той.
	— Никога не съм обичала Чарли — призна тя и издуха носа си. — Но той бе порядъчен мъж, добър човек и сега, когато него вече го няма, светът стана по-беден.
	— Кво ше праиш сега? — попита той и се опря с едната ръка в края на леглото.
	— Не зная — отвърна тя. — На колко години си, Кели?
	— На дваесе и две, от миналата седмица.
	— Животът е пред теб, Кели. Сигурно е страшно вълнуващо. Но не се заблуждавай, светът е много самотно място.
	— Хората идват и си отиват — философски отбеляза той.
	— Но когато дойде някой добър човек, остава в паметта ни. Сирената ще изсвири всеки момент и се питам дали да не направя едно нещо, преди да си тръгнеш?
	— Кво е то? — подозрително я погледна Кели.
	— Ще ми разрешиш ли да те целуна за сбогом? Ти беше толкова мил и прояви такова разбиране… — Понечи да каже още нещо, но избухна в сълзи и притисна красивото си бяло лице до неговото. — Ти си изключително порядъчен човек — прошепна тя. — Повече от всичко на света имах нужда да срещна някой като тебе.
	Прехапа устни, преглътна сълзите, избута го към вратата и рече:
	— Кели, надали имаш и най-бледа представа колко искрено може да се моли жена като мен за успеха на млад и силен мъж като тебе. Бих искала небето да се разтвори и да изсипе върху теб своето великолепие. Изгради си добър живот, Кели. Не бъди безделник. Защото ти си от хората, които Исус обича. — И го отпрати.
	Често, когато имаше пролуки в часовете за сърф, той размишляваше над думите й и се питаше как ли постъпва човек, за да си изгради добър живот. Подозираше, че за тази цел не се иска да бъдеш нито застаряващ жребец като Джони Пупали, колкото и забавно да я караше той, нито да хабиш енергията си за някаква хаолска жена, както бе направил Флорсхайм. И все пак всичко, което умееше да върши, бе да се припича на слънцето, да свири на китара, да играе сакура и да учи жените как се кара сърф. Засега трябваше да се задоволява с това.
	В края на 1947 година на островите пристигна певица от нощен клуб в Ню Йорк — оказа се от жените, за които са необходими две вечери — и Кели я хвърляше в такъв бурен възторг, че една нощ тя извика:
	— Господи, трябва да ти издигнат паметник, момче!
	Певицата побесня, когато научи, че една от най-популярните в момента песни, „Бягащите вълни“, е композирана от Кели на плажа и че той я е давал на всеки, който му я поиска. Някакъв музикант от континента я бе откраднал, бе й добавил няколко професионални заврънкулки и бе натрупал от нея куп пари.
	— Трябва да дадеш под съд това мръсно копеле — развика се жената, после прослуша гласа на Кели и намери, че е хубав. — Утре вечер, Кели Канакоа, ти ще пееш с мен. В ресторанта на „Лагуната“.
	— Не ща да пея — запротестира Кели, но тя го попита:
	— Какво беше онова хубаво нещо, което свирехте с момчето с фалцета на вашите укулеле?
	— За „Хавайска сватбена песен“ ли говориш? — досети се той.
	— Онази, където ти започваш ниско, а той се включва с фалцетите.
	Кели нехайно запя „Ке Кали не ау“, най-прекрасната от хавайските песни, великолепната музика, оставаща да кънти в съзнанието, в която сякаш се е изляла душата на островите. Бе увил пешкир от „Лагуната“ като саронг около бедрата и бе затъкнал в косата си цвят от хибискус. Момичето от нощния клуб бе разтърсено от въздействието на песента му и извика:
	— Кели, нищо не може да те спре!
	След като репетираха — един ден, защото жената бе истинска професионалистка и възприемаше бързо — Кели Канакоа, облечен в червено-бял саронг, с цвете в косата и с един от кривите китови зъби на майка си, окачен на сребърна верижка около врата, излезе на дансинга в „Лагуната“ и запя с онзи глас, който тепърва щеше да се прочуе на островите. „Сватбената песен“ бе необичайна с това, че солото в нея се изпълняваше от мощен баритон и се придружаваше от висока, вълшебно разливаща се мелодия за сопран. Тя бе същинско произведение на изкуството, достойно за Шуберт или за Хуго Волф, и макар публиката онази вечер да я бе слушала много пъти в изпълнение на дерящи се баритони и още по-слаби сопрани, сега за пръв път почувства истинското величие на този лиричен зов. Кели бе влюбен мъж, божество с цвят на бронз, и се открояваше във всяко отношение до стройното русо момиче от Ню Йорк. Беше незабравима вечер, а когато тя свърши, певицата викна на Кели изпод душа в стаята си:
	— Какво ще кажеш да дойдеш с мен в Ню Йорк?
	— Не мърдам от тоа остров — заяви в отговор Кели.
	— Не е нужно да се жениш за мен — успокои го тя, досетила се за опасенията му преди самия него. — Само ще пееш.
	— Ше си седа на плажа, не съм глупак — отсече Кели и макар тя да го помоли още няколко пъти, докато бяха в леглото, той все отвръщаше, че неговото място е на Хаваите. — Виж кво стана с Флорсхайм! — повтаряше.
	— Е — подхвърли жената, докато се обличаше за самолета — все пак през тези няколко дни се научихме взаимно на много неща.
	— И тва е истина — съгласи се Кели.
	— Ще продължиш ли да пееш? — попита тя.
	— Малко песни, малко сърф.
	— Не се отказвай от сърфа — рече насмешливо тя. — Притежаваш нещо от класа, което те прави незаменим в него.
	— Сестро, аз съм канака и неам намерение да се лиша от тва — прихна Кели.
	— Не се и съмнявам — ухили се жената. Беше безсрамна и корените на косата й бяха тъмни, но бе добра и чистосърдечна партньорка и Кели я харесваше.
	— Нема да моа да доа с теб до летището — извини се той.
	— Нали си свърши работата тук — успокои го тя и потупа леглото, — останалото няма значение.


	Сетне, в началото на 1948 година, тъкмо започваше бумът в туристическия бизнес, той получи телеграма от някаква жена от Бостън на име Рени. Не успя да си спомни коя е, но която и да бе, тя съобщаваше: ПОСРЕЩНИ „МАУНА ЛОА“ ГОСПОЖА ДЕЙЛ ХЕНДЕРСЪН. И когато корабът пристигна, Флорсхайм, бос и с вперен нагоре към палубата поглед, попита:
	— Коя е твоата уахин, Кели блала?
	— Мое да е онаа там — посочи той, вдигайки рамене.
	— Кво мислиш, ше легне ли? — зачуди се Флорсхайм, претегляйки стройната, красиво натъкмена жена на около тридесет и една-две години.
	— Кат я гледам, ше ми требат две до четри вечери — изчисли Кели, защото бе открил, че жените, полагащи необичайно много грижи за външния си вид, обикновено се колебаят по-дълго, преди да влязат в леглото, от своите посестрими, които заявяват предизвикателно: „Ето, такава съм, разрошена от вятъра и щастлива!“.
	Кели, както и другите момчета от плажа, се ползваше с привилегията да се качва на „Мауна Лоа“ преди слизането на пътниците. Запробива си път през претъпканата палуба и докосна ръката на госпожа Хендерсън. Тя се обърна и му се усмихна за поздрав, искрено и без смущение. Ръкуваха се и той попита:
	— Името ти Дейл ли е или е друго? Човек вече не мое да кае кое име е женско, кое мъжко.
	— Казвам се госпожа Хендерсън. Елинър Хендерсън — отвърна тя с отривистия и овладян глас на жена от Нова Англия. — От Бостън съм.
	На Кели много му се искаше да попита: „Ква беше таа Рени, дет ми е пратила телеграмата? Не повна никоа от Бостън“. Но премълча. Едно от нещата, които бе научил в своята работа като момче от плажа, бе никога да не споменава името на една жена пред друга и независимо че повечето му клиентки бяха насочени към него от свои близки приятелки, не си позволяваше дори да намекне за този факт. Бясно зарови в паметта си, но не успя да си спомни коя е Рени и не каза нищо за телеграмата. Ала госпожа Хендерсън сама заговори за нея:
	— Една моя съученичка от колежа „Смит“…
	— Не звучи кат женски колеж, „Смит“.
	— Рени Блекуел, тя ми заръча непременно да те открия.
	Кели побърза да придаде на лицето си изражение, сякаш знае коя е Рени Блекуел, но госпожа Хендерсън вече си мислеше: „След всичко, което ми разказа тя, той дори не си спомня името й“. Водена от своенравното желание да си доизясни нещата, добави:
	— Рени е момичето от Тулса.
	Кели все още не можеше да я разграничи от всички онези безименни жени, които пренаселяваха живота му, но вече си даваше сметка, че госпожа Хендерсън си играе с него, така че се удари с юмрук по главата и мина на най-варварския си жаргон:
	— Понекоа ич не моа да се чатна. Забраил съм ква беше таа уахин Рени.
	Госпожа Хендерсън се усмихна и рече:
	— Тя не те е „забраила“, Кели.
	Той се пообърка пред тази самоуверена жена и отвърна:
	— Да каем, мине година, и аз река на Флорсхайм: „Таа телеграма тука е от некоа си Елинър Хендерсън. Ква беше таа уахин?“. Флорсхайм не повни. Аз не повна.
	— Кой е този Флорсхайм? — попита Елинър.
	— Е тва момче до високата уахин — посочи й Кели.
	Госпожа Хендерсън се разсмя весело и рече:
	— Рени ми каза, че ти си най-добрият в занаята, но трябва да ми обещаеш нещо.
	— Кво?
	— Повече да не говориш с мен на жаргон. Хващам се на бас, че си завършил с отличие Хюлет Хол. Сигурно говориш английски по-добре и от мен. — Усмихна му се топло и попита: — Няма ли да ми дадеш този гирлянд?
	— Страх ме е да ви целуна, госпожо Хендерсън — разсмя се той и й поднесе цветята, но Флорсхайм видя това, дотича и се възмути:
	— Божке, един канака дава цветя на своата уахин, кат да е некой от Ню Йорк! — Грабна гирлянда, нахлузи го през главата на Елинър и я целуна силно.
	— Флорсхайм е бил в Ню Йорк — пошегува се Кели. — Знае как да се представи като хаваец.
	— Флорсхайм? В Ню Йорк ли? — озадачено рече госпожа Хендерсън, изучавайки огромния дългокос младеж с венец от мейл. — Градът положително никога повече няма да е същият.
	— Сключи брак с жена от обществото — обясни Кели. — Стоя при нея три месеца и си дойде. От цялата работа му остана един шевролет с подвижен покрив. Всъщност до хотела ще пътуваме с него.
	В този момент натежалото от гирлянди и грим момиче от Канзас Сити, клиентка на Флорсхайм, си проби път до тях и се изкикоти:
	— Господи, тези мъже са направо божествени, нали? — Тя сграбчи тъмнокафявата дебела ръка на Флорсхайм, възхитено опипа мускулите му и попита: — Удрял ли си някой мъж с този юмрук, Флорсхайм?
	— Никога — отвърна момчето от плажа. — Само жени.
	Момичето се смееше с цяло гърло. Всички куфари и чанти бяха натрупани в шевролета и двете двойки потеглиха към „Лагуната“. Когато Флорсхайм зави по Кинг стрийт и минаха покрай старите къщи на мисията, Елинър Хендерсън внезапно му каза да спре, разгледа внимателно тези исторически сгради и накрая обясни:
	— Моята прапрабаба е родена в тази къща. По баща се казвам Куигли.
	— Никога не съм ги чувал — честно си призна Кели.
	— Не са живели тук дълго. Но аз пиша биографията им… като дисертация. Преподавателка съм в „Смит“.
	— Начи си от тиа уахин, дето кат нищо ше напишат некоа книга? — попита Флорсхайм, потегляйки отново.
	— Кажи му да не говори на жаргон — рече Елинър.
	— Той не може да говори по друг начин — разсмя се Кели.
	— Аз намирам, че местният диалект е направо възхитителен — обади се момичето от предната седалка, а Кели си помисли: „Май съм попаднал на такава, която ще се предаде в най-добрия случай след четири вечери, а може и изобщо нищо да не стане, обаче Флорсхайм ще трябва да внимава, защото тази мацка ще го събори още във фоайето“.
	Подозренията на Кели по отношение на Елинър Хендерсън се оправдаха, тя не бе от жените, които капитулират след четири вечери или дори след шест. Обожаваше сърфинга и се чувстваше сигурна в ръцете му, но това бе всичко. Ала една вечер той взе на заем откритата кола на Флорсхайм — момичето от Канзас Сити си бе казало направо: „Защо ще се разхождаме с шевролета, като можем да си прекараме чудесно и в леглото?“ — и я заведе вън от града, на Коко Хед. Двамата седяха в тъмното и разговаряха.
	— На островите казваме за този вид срещи „гледане на среднощни надбягвания на подводници“ — обясни й той.
	— Много остроумно — разсмя се Елинър.
	— Как върви биографията? — поинтересува се Кели.
	— Доста съм объркана — призна тя.
	— Не става, а?
	— Имам силното желание да я зарежа, Кели.
	— Защо?
	Не последва отговор. Седяха, обгърнати в мрак, и наблюдаваха вечно повтарящата се мистерия на тропиците — закъснялата луна, която се издигаше от океана. Една палма на брега се бе протегнала да я посрещне, тежката нощ похлупваше света. Изведнъж Елинър се обърна към Кели и взе ръцете му.
	— Подлудява ме желанието да пиша за теб, Кели.
	Момчето от плажа бе смаяно.
	— За мен! — извика то. — Какво има да се пише за мен?
	Тя му обясни с ясни, бързи изречения, без да му позволи да я прекъсне:
	— Мисълта за Хаваите ме преследва още откакто прочетох тайния дневник на моя прапрапрадядо. Той е живял тук само седем години. Повече не е издържал. А когато се върнал в Бостън, записал своите опасения напълно откровено. И сега виждам пред очите си милия му старомоден почерк: „Ще пиша така, сякаш Господ наднича над рамото ми. Той би трябвало да разбира тези неща, след като те се вършат по негова воля“.
	— Какво е написал? — попита Кели.
	— Казва, че ние, християните, сме нахлули на островите в името на истинския бог, но ценностите, които сме налагали, са били фалшиви. Бил е убеден, че нашият бог е спасил островите, ала идеите ни са били пагубни. Особено за хавайците. Има един пасаж за хаваеца на бъдещето, Кели, който звучи като пророчество. Аз съм си го преписала и снощи го препрочетох. Сякаш описва тебе.
	— Мрачно пророчество ли? — свъси се Кели.
	— „Хаваецът е осъден да чезне година след година, ограбен, откъснат от корените си, объркан.“ Така е написал старият човек. Сякаш е виждал във въображението си теб, Кели.
	Кели тогава беше на двадесет и три години и си даваше сметка, че в лицето на Елинър Хендерсън се е сблъскал със съвсем друг тип жена. Тя беше на тридесет и една, или поне му се струваше на толкова, бе чистосърдечна, честна и много привлекателна. Косата й бе гладко опъната назад, бялата й брадичка бе решителна, но и приканваща. Подхвана я с лявата ръка и бавно я повдигна. Лунната светлина бе достатъчна, за да вижда очите й, бе запленен от тяхната спокойна увереност. В продължение на няколко мига потомката на мисионера и ограбеният хаваец се изучаваха взаимно, накрая ръката му се отпусна и освободи брадичката й, но тя взе в нежните си бели ръце неговото силно лице, притегли го до своето, целуна го и си призна:
	— Забравих за старите мисионери, Кели. Започна ли да пиша, виждам само теб. Знаеш ли как искам да нарека новата си биография? „Ограбените“.
	Говориха дълго, други коли идваха „да гледат среднощното надбягване на подводници“ и си заминаваха. Елинър го попита направо:
	— Нима наричаш това живот, Кели? Да любиш една след друга разни невротизирани разведени жени?
	— Откъде знаеш?
	— Нали виждам Флорсхайм?
	— Аз не съм Флорсхайм.
	— Рени Блекуел е на друго мнение.
	— Какво ти каза? — поинтересува се Кели.
	— Че това била единствената хубава седмица през живота й.
	— Коя беше тази Рени? — попита той без повече преструвки.
	— Знаех си, че не я помниш. Онази, която е казала на спътничката си от „Мауна Лоа“…
	— Разбира се! Виж, нямам причини да се срамувам, че любя така жените — не отстъпваше Кели.
	— Мислиш ли, че Флорсхайм ще се ожени за момичето от Канзас Сити? — попита Елинър.
	— Тя излиза от кожата си, за да го накара — прихна Кели. — Ще остане с нея четири-пет месеца, а сетне ще се върне тук с буик.
	— Защо ти никога не си опитвал? — продължи да разпитва Елинър.
	— Аз нямам нужда от пари. Пея по малко, свиря по малко на китара, вземам малко пари да уча клиентки като теб да карат сърф, а ако ми потрябва кола с подвижен покрив, все някой ще ми услужи.
	— И това живот ли е? — настояваше Елинър.
	Кели мисли дълго, сетне попита:
	— Кое те кара да смяташ, че можеш да напишеш книга?
	— Мога да направя всичко, което си наумя — отвърна Елинър.
	— Как стана така, че се разведе?
	— Не съм разведена.
	— Съпругът ти починал ли е?
	— Той беше от най-добрите, Кели. Един от хората, към които Бог е бил особено щедър.
	— Във войната ли загина?
	— Покрит с медали. Джак щеше да те хареса, Кели. Двамата бихте се разбирали. Той имаше дарбата да бъде щастлив. Господи, светът дори не подозира колко много знаеше този човек за начините да бъдеш щастлив.
	Мълчаха известно време, сетне Кели попита:
	— Защо искаш да наречеш книгата си „Ограбените“? Аз имам всичко, което искам.
	— Не си стопанин на своите острови. Японците са им стопани. Нямаш пари. Те са у китайците. Нямаш земя. Тя е собственост на Форта. И си лишен от своите богове. Моите предци са се погрижили за това. Какво имаш?
	Кели се разсмя нервно и понечи да каже нещо, но потисна импулса си, защото знаеше, че може да причини беда. Вместо това размаха пръст пред лицето на Елинър и рече:
	— Много ще се изненадаш, ако видиш какво имаме ние, хавайците. Честна дума, направо ще се смаеш.
	— Добре. Да вземем четирите хубави момичета, които танцуват хула в „Лагуната“… с измислените целофанени полички. Как се наричат? Кажи ми истината.
	— Ами онази с красивите крака е Глория Чин.
	— Китайка?
	— Може би и малко хавайка. Момичето с големия бюст е Рейчъл Фернандес. А истинската красавица там… аз май си падам по нея, само че тя е японка… се казва Хелън Фукуда. Последната е Норма Свенсон.
	— Шведка?
	— Е, и малко хавайка.
	— Значи онова, дето наричаме хавайска култура, всъщност е едно филипинско момиче с целофанена поличка от Таити, което свири на укулеле от Португалия и пее някаква псевдобалада от Холивуд в акомпанимент на електрическа китара от Ню Йорк.
	— Аз не съм псевдохаваец — предпазливо рече той. — В библиотеката ще намериш книга за мен, за повече от сто поколения мои предци. И когато пея хавайска песен, тя сякаш излиза направо от пръстите на краката ми. Има много неща, които не знаеш, Елинър.
	— Разкажи ми ги — настоятелно помоли тя.
	— Не — възпротиви се Кели. Сетне внезапно реши да си позволи онова, което само преди няколко минути бе сметнал за много опасно.
	— По-добре да направя нещо… което никога досега не съм правил.
	— Какво? — попита тя.
	— Ще видиш. Облечи си нещо, което държи хладно, и утре към три ще мина да те взема.
	— Вълнуващо ли ще бъде?
	— Нещо, което никога няма да забравиш.


	В три часа на следващия ден той пристигна пред „Лагуната“ с взета на заем кола и чака пред хотела, докато тя се появи. Когато Елинър се качи в понтиака, чиста и свежа в бялата си рокля, Кели зави към планината и кара навътре в сушата, докато не се озоваха пред висока дъсчена ограда, зад която се издигаха тежки и величествени кокосови палми. Продължи покрай оградата и накрая стигнаха до очукана порта, която той отвори, бутайки я с носа на колата, а като минаха през нея, даде заден ход и сръчно я хлопна. Сетне натисна газта, изпод гумите захвърча чакъл, понтиакът полетя и спря пред потънала в сянка, скрита сред палмите, потъмняла от бурите стара дървена къща на три етажа, с фронтони, широки веранди, дърворезби и цветни стъкла.
	— Това е моят дом — рече просто той. — Тук не е идвало досега нито едно момиче. — Заблъска звънеца и на разнебитената врата с мрежа против насекоми се появи изумителна жена, висока близо метър и деветдесет, широка колкото вратата, среброкоса и величествена, чието изваяно кафяво лице бе озарено от ведра усмивка.
	— Ти ли си, Келоло? — попита тя с безупречно поставен глас, в който се долавяха следи от новоанглийски акцент.
	— Здрасти, мамо. Приготви се за голяма изненада! Довел съм вкъщи една хаолка. — И за да не забележи майка му колко много се е променил заради това момиче, мина на отвратителния си жаргон.
	Едрата жена прекрачи прага, царствено пристъпи до края на верандата и протегна ръка.
	— Искрено се радваме да ви посрещнем в „Блатото“.
	— Майко, таа уахин е Елинър Хендерсън, от колежа „Смит“. Майка е завършила „Васар“. — Стройната бостънка и огромната хавайка се ръкуваха, всяка изпълнена с уважение към другата, и хавайката рече с мекия си глас:
	— Аз съм Малама Канакоа, а вие сте първата от хаолските приятелки на Келоло, която довежда вкъщи. Сигурно сте много специална.
	— Ей, майко, внимаай! — предупреди я Кели. — Ние не сме гаджета. Таа уахин е осем години по-голема от мен. В Бостън си е подредила живота ного гот.
	— Но е нещо специално — настоя Малама.
	— Ного специално! Страшно й сече пипето, само мозък е.
	Тримата се разсмяха и всеки инстинктивно се почувства непринудено в компанията на останалите. Кели продължи да обяснява:
	— Майко, таа уахин е от фамилията на некогашни мисионери, Куигли. Аз не знам нищо за тва семейство, ама ти мое да знаеш.
	— Иманюъл Куигли! — извика Малама и сграбчи двете ръце на своята посетителка. — Той е бил най-добрият от всички мисионери. Единственият, който е обичал хавайците. Но е живял тук много кратко време.
	— Ала е предал на своите деца цялата си любов към Хаваите, аз също съм я наследила — рече Елинър.
	Забеляза, че е влязла във всекидневна от XIX век с полилей, овехтели шкафове с кристал, орган, пиано „Стейнуей“ и кафява гравюра на Рафаеловото „Възнесение Богородично“ в масивна резбована рамка. Таванът бе извънредно висок, поради което стаята беше неочаквано хладна, но Елинър не успя да оцени по достойнство този факт, защото вниманието й бе привлечено от един предмет, който висеше под стъклен похлупак, монтиран на махагонова подложка.
	— Това пък какво е? — извика тя.
	— Зъб от кит — обясни й Малама. — Оформен като кука.
	— Но на какво е окачен? — попита Елинър.
	— На човешка коса — увери я Кели.
	Малама го прекъсна, като вдигна стъкления капак и подаде скъпоценната реликва на гостенката.
	— Един от моите предци, кралят на Кона, е носил това, докато е воювал като пълководец на Камехамеха. Бил е с него и по-късно, когато първият мисионерски кораб е спрял в Лахайна. Предполагам, че всеки косъм от тази дълга верижка е на човек, когото семейството ми много е почитало. — Тя върна стъкления похлупак на мястото му, сетне рече: — Кели, докато показваш на госпожа Хендерсън защо наричаме това място „Блатото“, аз ще приготвя чая. Ще дойдат няколко от дамите.
	Кели поведе Елинър към задната част на къщата, през кухня, в която някога се приготвяла храна за двеста души от двора на крал Калакауа, и скоро се озоваха в една вълшебна страна от дървета и цветя, опираща в заобиколено от тръстика блато, чиято повърхност бе покрита с лилии. Вече сам с Елинър, Кели изостави своя жаргон и каза с известна ирония:
	— Това е единствената земя, която хаолите не са ни отнели. Сега тя струва два милиона долара. Но, разбира се, мама се грижи за стотина бедни хавайци и е затънала до гуша в дългове.
	Тази картина на отколешно разтление бе мъчителна за Елинър и докато гледаше как червенокачулати птици се стрелкат над блатото и кацат по върховете на разлюляната тръстика, основният мотив на бъдещата книга започна да се избистря в съзнанието й.
	— Вие наистина сте „Ограбените“ — замислено рече тя, смесвайки реалността с представата за нея.
	— Не, струва ми се, не си го схванала правилно — възрази Кели. — Това е зазиданата градина, която всеки хаваец познава, защото пази една такава в собственото си сърце. В нея не се допускат външни лица.
	— Означава ли това, че презираш хаолските момичета, с които спиш? — попита.
	— О, не! Доставя ми удоволствие, Елинър. То е вън от нещата, за които говорим.
	— Прав си и те моля да ме извиниш. Мисълта ми беше дали ги презираш, задето са хаолки?
	Кели дълго мисли върху въпроса й, хвърли камъче по една люлееща се на тръстиката птица и отвърна:
	— Едва ли бих признал подобно нещо. Не съм толкова нетолерантен, колкото са били мисионерите.
	— Иманюъл Куигли твърди почти същото.
	— Имам чувството, че старият Куигли щеше да ми хареса.
	— Когато е работил тук, той е бил млад. Остарял е в Охайо. Какъв проницателен човек е бил!
	— Мама сигурно вече е готова — рече Кели и отведе Елинър обратно в просторната всекидневна, където чакаха четири огромни хавайки, сивокоси и благи.
	— Това е госпожа Лийън Чой — с нежност каза Малама. — А това — госпожа Хидео Фукуда.
	— Вашата ли красива дъщеря видях да танцува в „Лагуната“? — попита Елинър.
	— Да — отвърна огромната жена и леко се поклони, светнала от удоволствие. — Хелън обича да танцува, също като мен, когато бях млада.
	— Това е госпожа Лилиха Мендонка — продължи Малама. — Мъжът й беше собственик на таксиметровата компания. А онова нещастно джудже там е госпожа Джизъс Родрикес — завърши тя със смях. Госпожа Родрикес беше само метър и седемдесет и пет и тежеше по-малко от деветдесет килограма. — Казах на дамите, че госпожа Хендерсън е потомка на милия стар Иманюъл Куигли. Ние пазим в сърцата си най-топли чувства към него, Елинър.
	— Изненадана съм, че не сте отседнали у Хейлови или Уипълови — рече госпожа Мендонка. — Те са пристигнали със същия кораб, както и дядо ви, или какъвто там ви се пада.
	— Семействата ни никога не са били близки — обясни Елинър. Всяка от петте хавайки изгаряше от желание да научи нещо повече по този въпрос, но бяха твърде добре възпитани, за да задават въпроси, и след малко Малама предложи:
	— Сигурна съм, че госпожа Хендерсън ще иска да чуе някоя от старите песни. — И набързо донесе две укулеле и две китари.
	Внушителните хавайки предпочитаха да стоят прави, докато пеят, образуваха в дъното на стаята фриз от гигантки и след кратко подготвително подрънкване на инструментите изпълниха цяла поредица от най-обичаните хавайски мелодии. Приличаха на професионален хор, така леко и непринудено си схождаха гласовете им. Госпожа Чой вземаше височините с прекрасни играещи очи и палави жестове, докато госпожа Родрикес и госпожа Мендонка разтърсваха стаята с мощните акорди, които служеха като основа за музикалната конструкция. Всяка песен съдържаше десетки строфи и още преди последните акорди от предишния куплет да заглъхнат, госпожа Фукуда подемаше с напевен фалцет първите думи на следващия. Тя притежаваше удивителна памет и останалите дами не обичаха да пеят без нея, защото монотонното й въведение към новата тема им доставяше голямо удоволствие.
	Над „Блатото“ се спусна мрак и лампите бяха запалени. Огромните жени се заседяха, зареяни в красотата на миналото, и Елинър слушаше очарована техния тих разговор, докато Кели не ги прекъсна рязко с думите:
	— Каам ви, таа вечер един канака ше свири слак кий. С таа уахин треба да си върим.
	Но когато жените излязоха да ги изпратят, госпожа Чой започна небрежно да тананика първите тактове на „Хавайска сватбена песен“ и Кели спря в сенките пред вратата, светлината от полилея пръсна върху му разноцветни отражения и той тихо поде великолепния, изливащ се направо от душата любовен диалог. Гласът му бе в отлична форма и Кели му позволи да се разгърне в пълната си мощ. Когато наближи краят на мъжкото соло, Елинър започна да се пита коя от петте жени ще поеме партията на момичето. Беше Малама. Изправена като монумент със сребърна коса, тя запя завладяващата лирична част от песента и не след дълго гласовете на майка и син се обединиха в незабравимия финален дует. Изпълнението бе необикновено сполучливо, но ето че последните акорди замряха и госпожа Чой удари няколко пъти по своето укулеле с възклицанието:
	— Бих пяла така цяла нощ!
	Когато Кели и Елинър се качиха отново във взетата на заем кола, той каза:
	— Това и ще правят.
	Елинър попита:
	— С какво се е занимавала майка ти, след като се е върнала от „Васар“?
	— Пяла е през горещите следобеди, била е добра с хавайците, прахосвала е парите си. Какво друго?
	Елинър заподсмърча и след малко призна:
	— Жестоко съм объркана, Кели. Не мога да се прибера в хотела.
	— Аз трябва да пея — заинати се той.
	— Плащат ли ти? — попита, подсмърчайки, тя.
	— Тази вечер не. Ще пея за приятел.
	— Ах вие, жалки, победени, прекрасни хора! — рече Елинър. — Добре, върни ме в хотела. Човек трябва да прави всичко за приятелите си. — Отдръпна се към вратата, сетне бързо отскочи обратно до Кели. — Кажи ми, този приятел, както го наричаш, правил ли е някога нещо за теб?
	— Мммммм, ами не.
	— И така ли ще пееш през целия си живот? На вересия?
	— Кой е по-щастлив — отвърна той — мама или твоите приятелки и познати у вас?


	Рано следващата сутрин Елинър Хендерсън се яви в библиотеката и помоли госпожица Лусинда Уипъл за „онази книга с родословното дърво на семейство Канакоа“. Като чу това, госпожица Уипъл скри презрението си и заразглежда последното креватно завоевание на Кели, защото й бе направило впечатление, че в продължение на една година вече най-малко шест благоговеещи дами, чието невежество в използването на картотечните каталози показваше, че едва ли са влизали в библиотека, бяха искали „онази книга за Кели Канакоа“. Госпожица Уипъл предполагаше, че вероятно всяка от тях е научила за нея от своя предшественица, тъй като те се появяваха на равномерни интервали, и когато връщаха книгата, някои от тях възклицаваха със страхопочитание: „Боже мой, та неговият дядо е бил истински крал!“. Госпожица Уипъл никога не коментираше, но се бе убедила, че най-далечният предтеча, когото тези жени могат да си представят, е дядото. Всичко преди това за тях бе пълен мрак.
	Но тази се оказа различна. След като приключи с изучаването на дългите списъци от изданието на Мисионерския музей, тя попита госпожица Уипъл:
	— От достоверен източник ли идва това тук?
	Госпожица Уипъл отвърна:
	— Моят прадядо, Абнър Хейл, е записал този забележителен документ от устни предания, разказвани от един кахуна нуи на Мауи. Правени са много изследвания, както на Таити, така и на Хаваите, и в по-голямата си част данните изглеждат достоверни.
	— Колко години средно давате на едно поколение? — попита госпожа Хендерсън.
	— Предполагам, че би трябвало да се придържаме към енциклопедията и да смятаме по трийсет години за всяко, но според нас, като се вземат предвид тропическият климат и онова, което знаем, двайсет и две години са по-близо до истината. Човек стига до извода, че определяното в генеалогията като „две последователни поколения“ всъщност често е едно поколение, защото случаите, в които брат е наследявал брат, са повече от онези, в които последователността е баща — син. Впрочем вие, изглежда, имате сериозни познания за Хаваите. Мога ли да попитам от какво се интересувате?
	— Аз съм прапраправнучка на Иманюел Куигли — обясни Елинър.
	— О, Господи! — развълнувано рече госпожица Уипъл. — Досега тук не е идвал друг Куигли.
	— Не е — каза с равен тон Елинър. — Както ви е известно, моят баща срещна затруднения.
	Напомнянето за отдавна отминалите мъчителни събития не охлади ентусиазма на Лусинда Уипъл, интересът й към генеалогията надделя над неприятното чувство и тя попита развълнувано:
	— В събота ще бъдете ли в Хонолулу?
	— Да — отвърна Елинър.
	— Господи, колко хубаво! — възкликна госпожица Уипъл. — Тогава е годишнината от пристигането на мисионерите и за мен ще бъде истинска чест, ако ме придружите. Само като си помисля! Една Куигли! — Тя заобяснява, че откакто се помнела, всяка пролет посещавала годишните срещи на дружеството „Деца на мисията“ и когато се четял списъкът, послушно и гордо се изправяла при споменаването на Джон Уипъл, Абнър Хейл и Ейбрахам Хюлет, всеки от които фигурирал между предците й. Ставала и при споменаването на оттеглилия се Джандърс — странична родствена линия — работил заедно с тях, макар и вече да не бил мисионер.
	— Но досега никога не сме имали човек, който да почете името на Куигли. Моля ви, елате!
	И тъй, в една гореща събота през април Елинър Хендерсън седеше между потомците на мисионерите и пееше химна „От ледените планини на Гренландия“. Когато настъпи тържественият момент да се прочетат имената на онези честни, отдавна починали мъже и жени, служили на Бога тук на островите, и потомците на всяка от семейните двойки започнаха да стават, тя почувства как вълнението се надига в нея.
	— Абнър Хейл и неговата жена Джеруша, бригантина „Тетис“, 1822 година — произнесе свещеникът, затрополиха столове и разноликата група Хейловци застана мирно, докато останалите ги аплодираха.
	— Доктор Джон Уипъл и неговата жена Аманда, бригантина „Тетис“, 1822 година — монотонно продължи той и от последвалото скърцане на столове Елинър заключи, че доктор Джон трябва да е бил необикновено потентен млад медик, защото доста от присъстващите се надигнаха да го почетат.
	— Иманюъл Куигли и жена му Джепта, бригантина „Тетис“, 1822 година — прочете свещеникът и Елинър Хендерсън се изправи със сърце, преливащо от чувства, от история, от неизбистрена любов към Бога — първата Куигли, явявала се някога в това дружество. Нейното ставане положително бе събудило у Хейловци, Хюлетовци и Уипъловци горчиви спомени, защото, макар и да не бе дал гласност на своите тайни мемоари, които Елинър намираше така изобличителни, неподатливият на внушения Иманюъл Куигли все пак бе позволил доста от идеите му да се разпространят, тъй че сред мисионерските фамилии името му не будеше приятни асоциации. Неговата прапраправнучка предизвикателно устреми поглед напред и в същия миг залата гръмна от ръкопляскания и бурни овации. Продължавайки да гледа пред себе си, защото не бе по-склонна да прости от своя упорит предшественик, тя отново седна на мястото си, а свещеникът извика скръбно:
	— Ейбрахам и Урания Хюлет, бригантина „Тетис“, 1822 година.
	Отново заскърцаха столове и се изправиха доста хавайци — Ейбрахам бе имал много деца от Малиа, неговата втора съпруга. Повечето потомци на мисионери смятаха за неуместно подобни хора да стават, сякаш са истински наследници на благословената Урания Хюлет, но въпреки всичко хавайците скачаха на крака и нищо не можеше да ги спре.
	Същата вечер Елинър Хендерсън каза на Кели:
	— Допирът с Хаваите е голям риск за един посетител. Никога не се знае в кой момент ще бъде погълнат от страстите на островите.
	— Смяташ ли, че сега знаеш достатъчно, за да напишеш биографията? — небрежно се поинтересува Кели.
	— Да.
	— Много ли държиш да я наречеш „Ограбените“?
	— Повече от всякога.
	— И кои според теб са ограбените? — саркастично попита той.
	— Ти. Кой, ако не ти?
	— Надявах се в мисионерското дружество да си забелязала, че ограбените всъщност са те — възрази Кели.
	— Какво искаш да кажеш?
	— Дошли са тук да разпространяват конгрегационализма, но техният вариант на християнството не се е харесал на хавайците. Сега повечето от нас са католици или мормони. Днес на островите имаме почти толкова будисти, колкото и конгрегационалисти. Пристигнали са тук със своя бог, в когото са вярвали. Колко от тях все още са му верни? Имали са възвишени идеали. Сега имат единствено пари.
	— Думите ти звучат много горчиво, Кели. И в известен смисъл това ме радва.
	— Знаеш ли защо мормоните са постигнали такъв успех на тези острови? Те честно заявяват: „В рая има само бели хора“. Предполагам, знаеш, че в Солт Лейк един негър не може да си намери място за преспиване. Те ни казват, че ако сме наистина добри на земята и обичаме Бога, когато умрем, той ще ни направи бели, ще отидем на небето и всичко ще бъде екстра.
	— Не вярвам мормоните да мислят така, Кели — възрази Елинър.
	— То се покрива с фактите — отвърна предпазливо, но гневът му се надигаше неудържимо и той се изплаши от онова, което се готвеше да каже. Опита се да задържи думите, ала те се изляха въпреки волята му: — Разбира се, другите християни ни разправят, че Господ обичал всички хора, но ние си знаем, че това са празни приказки.
	— Кели!
	— Ние го знаем! Знаем го! — беснееше той. — То е ясно както планината по изгрев. Бог обича на първо място белите, после китайците, японците и накрая, след дълъг размисъл, приема и хавайците.
	— Кели, скъпо мое момче, недей!
	— А знаеш ли каква е единствената ни утеха? Можеш ли да се досетиш? Ние сме твърдо убедени, че нас Той обича повече от негрите. Господи, би ми било страшно неприятно да съм негър.


	Елинър Хендерсън, разбира се, не успя да напише своята книга, тъй като бе по-предразположена към емоциите, отколкото към контролиращата ги логика. Всъщност едно от така характерните за тропиците странни стихийни явления й попречи дори да опита. В шест часа и осемнадесет минути сутринта след своето посещение в мисионерското дружество тя все още спеше, ала в дълбините на Тихия океан, приблизително три хиляди мили на север, се разигра грандиозно събитие. Големият шелф край Алеутския архипелаг бе разтърсен от мощно подводно земетресение, което за няколко минути събори по скритите под повърхността планински склонове милиони тонове скална маса и тя си намери ново място на дъното. Това бе титанично разместване на земната кора и океанът, в чиито недра стана то, бе разлюлян така силно, че на юг се устреми с невероятна скорост мощна ритмична вълна и макар в нея да бяха увлечени приблизително седем процента от водите му, тя остана външно незабележима, височината й не достигаше повече от десет-дванадесет сантиметра.
	На практика пълен с моряци кораб мина точно над нея, без те дори да я забележат: в седем часа и осемнадесет минути същата сутрин водата леко се надигна и един японски танкер се озова с около осем сантиметра по-високо, отколкото бе в предишния миг, но никой не обърна внимание на това събитие и то не бе отразено в корабния дневник. Ако капитанът беше достатъчно бдителен и ако знаеше откъде бе тръгнала само преди час вълната, той можеше да напише: „Под кораба мина цунами, породена от подводно земетресение в Аляска. Скорост около 512 мили в час“. И ако се бе сетил да предаде по радиото предупреждение до целия Пасифик, животът на много хора щеше да бъде спасен. Но той нито я видя, нито помисли за подобно нещо, тъй че епичната цунами летеше непредизвестена със скорост, близка до тази на звука. Ако по пътя си не срещнеше неподвижни обекти, като например острови, накрая тя би изчезнала някъде в далечната Антарктика, но ако се натъкнеше на остров, кинетичната й енергия можеше да потопи сушата под воден пласт, дълбок повече от двадесет метра, който сетне с демонична сила да засмуче обратно в океана. Нахлуването на водата би довело до малко разрушения, но нейното оттегляне би отнесло всичко.
	Когато вълната мина незабелязано под японския танкер, Елинър Хендерсън тъкмо бе станала и се любуваше на последните багри от изгрева над Пасифика, а към девет слезе на плажа да погледа момчетата, които играеха сакура. Беше й забавно да ги слуша как ругаят на жаргон, когато падналите им се черни карти не им харесваха, но тази сутрин имаше и една специална атракция: появи се Флорсхайм, облечен в купешки дрехи — излъскани жълти обувки, костюм, който не бе достатъчно голям за огромното му туловище, риза, чиято яка леко го стягаше, плетена вратовръзка, която висеше накриво, и тропическа сламена шапка. Придружаваше го богатото момиче от Канзас Сити, което едва успяваше да държи ръцете си далеч от него и подвикваше поред на всички групички:
	— Господи, нали е страхотен мъжага? Ще се оженим в Сейнт Луис.
	Флорсхайм се ухили и връчи ключовете от шевролета си на Елинър.
	— Сестро, ше каеш на приатела Кели да ми пази бричката.
	Тя обеща и когато видя Кели, го попита:
	— Как мислиш, Флорсхайм този път колко време ще остане женен?
	— В Канзас Сити блала Флорсхайм май ше изглежда смешен. И таа уахин ше открие, че не говори праилно, и ше започне да му праи женски пиликиа. Начи кат наближи краа на октомври, ше видим наш Флорсхайм па тука на плажа, с открит буик.
	— Този път ще бъде кадилак! Искаш ли да се обзаложим? — разсмя се Елинър, а после й дойде една идея: — Кели, след като разполагаме с колата, защо да не отидем на пикник?
	Настоя тя да купи храната и в десет часа, когато цунами беше на по-малко от шестстотин мили от Оаху, посочи една закътана малка долина край северния бряг на острова и извика:
	— Пясъчният плаж там е запазен специално за нас!
	Кели разстла одеялата под едно палмово дърво. Отидоха да поплуват и когато легнаха на слънце да се изсушат, Елинър рече:
	— Ще си замина от Хаваите, Кели. Не казвай нищо. Започвам да се влюбвам в теб, а не съм от жените, които гледат да докопат някое младо момче.
	— Достатъчно съм голям, за да те науча на доста неща — запротестира Кели.
	— Никога не бих се омъжила за теб, Кели… ти си осем години по-млад от мен. И няма да стана една от онези, които ти помагат да пропиляваш живота си по такъв престъпен начин.
	— Можем да си живеем чудесно — настоя той и я привлече към себе си.
	— Мисля, че за едно момиче е неморално да се забърква с мъж, ако нещо му пречи да се омъжи за него. Начинът, по който те използват жените, е срамен, Кели.
	Той замълча, сетне започна да замеря с камъчета близката скала. Накрая рече:
	— Ако някога отидете на друг остров, госпожо Хендерсън, не задавайте толкова много дълбокомислени въпроси. Приемете го такъв, какъвто е.
	— Ще стоя настрана от всякакви острови — обеща тя. — Исках само да видя защо моите предци не са могли да се примирят с този.
	— И разбра ли?
	— Да. И също не го понасям.
	— Защо? — сънено попита той.
	— Винаги съм вземала страната на ограбените. Знаеш ли, помагайки на островите, Иманюъл Куигли си е навлякъл големи неприятности в Охайо.
	— Много съжалявам, че провалих книгата ти за Куигли. Ще се разсърдят ли… в „Смит“?
	— Биографията на един човек е биография на всички хора — каза тя. — С течение на времето, Кели, всички ние се превръщаме в една личност.
	— Наистина ли мислиш, че канака като мен с нищо не е по-лош от хаолка като теб? — попита той.
	— Навремето са ме учили, че ако в Арабската пустиня падне някое камъче, ефектът се разпространява и върху мен в Масачузетс. Вярвам в това, Кели. Ние сме навеки обвързани с останалия свят.
	Видя, че му се спи, и намести потъмнелите му от слънцето рамене в скута си, а той поиска китарата, да посвири малко хавайска музика. Подбираше все песни за окъпаните в слънце брегове на океана, които така обичаше. След известно време инструментът падна от ръцете му и Кели задряма.
	Елинър зарея поглед над пясъчния плаж и палмите и с интерес занаблюдава онова, което сметна за отлив — водата сякаш бе решила да се раздели с брега, отдръпна се далеч в океана и накрая отсрещният риф остана по-оголен от всички рифове, които бе виждала. Забеляза на открилите се пясъчни прагове няколко плитки локви, където внезапно останалите на сухо големи риби пляскаха с опашки, опитвайки се да избягат. Разсмя се и Кели, забравил къде се намира, попита сънено:
	— Какво смешно има?
	Тя му обясни:
	— Рибата не може да се измъкне от локвите.
	Той попита:
	— Как, по дяволите, е попаднала в тези…
	Скочи ужасен, зърна голия риф и отдръпналите се води и изкрещя:
	— О, боже! Този път ще е голяма! — Грабна Елинър в силните си ръце и се втурна с всичка сила през пясъка, покрай безполезния шевролет с подвижен покрив и нагоре към по-високото, но усилията му бяха безсмислени, защото огромната цунами, която бе изсмукала водата, за да утоли своя ненаситен глад, вече летеше откъм изтерзания океан със скорост повече от петстотин мили в час.
	Вълната не беше много висока, но връхлитащата я мощ бе невероятна. Тя покри рифа. Продължи неумолимо да напредва през плажовете, през пътищата, през нивите. По ниските места заливаше цели села и когато нищо не спираше движението й, се разпространяваше равномерно и разрушителната й сила бе сравнително малка. Ала срещнеше ли някоя стесняваща се клисура, някоя долина, тя с тътен се втурваше в нея и яростта й ставаше все по-неудържима, докато накрая се вдигаше с двадесет и повече метра над обичайното си равнище.
	С първия си страховит удар срещу сушата тя хвана Кели Канакоа и госпожа Хендерсън в тяхната закътана долина като в капан. Не започна да ги премята като обикновена пенеста вълна, защото не беше такава; само прииждаше, прииждаше, прииждаше, отнасяйки ги бързо навътре в острова, и Кели, който знаеше колко ужасно ще бъде, когато водата се втурне обратно, извика:
	— Елинър! Хвани се за нещо!
	Жената напразно опитваше да се залови за някой храст, за някое дърво, за някой ъгъл на къща — неумолимата вълна я влачеше и тя не можеше да се задържи за нищо.
	— Хвани се за нещо! — умоляваше я Кели. — Когато вълната започне да се оттегля…
	Парче дърво го удари по тила и той взе да потъва, но тя го хвана и задържа главата му над надигащите се води. Колко ужасяващи бяха те в безкрайната мощ на своя прилив! Понесоха ги покрай последната къща от селото, нагоре към тесния край на долината. На целия остров нямаше по-опасно място за човек, опитващ се да се пребори с отдръпваща се цунами. А водата вече започваше да се оттегля, в началото бавно, сетне с голяма скорост и накрая с неконтролируема ярост.
	Елинър за последен път видя Кели, вкопчил се почти в безсъзнание за дървото коу, около клоните на което бе сложила ръцете му. Бе опитала и тя да се хване за нещо, но течението беше прекалено мощно. То я повлече с все по-голяма скорост обратно натам, откъдето бе дошла, покрай съборените къщи, покрай смачкания шевролет и рифа, който бе видяла така странно оголен. Когато прелетя покрай последните скали, тя си рече: „Този прокълнат остров!“. И престана да мисли.


	Сега животът на момчето от плажа течеше като в дрямка. Ден след ден, седмица след седмица се изнизваха окъпаните в слънце сънливи месеци; годините се влачеха все така между пясъка и океана. В края на ноември, когато Флорсхайм изкара от „Мауна Лоа“ новия си понтиак и го паркира на старото място пред „Лагуната“, Кели си помисли: „Как бих искал да кажа на госпожа Хендерсън, че не е нито буик, нито кадилак!“ И старата болка се върна.
	В „Блатото“ майка му Малама пееше в късните следобеди с хавайските си приятелки — госпожа Чой, госпожа Фукуда, госпожа Мендонка и госпожа Родрикес. Келоло и неговите хаолски момичета повече не ги обезпокоиха. Защото той обикновено не се отдалечаваше от „Лагуната“, където пееше по малко, свиреше по малко слак кий и получаваше много телеграми. С времето започна да намира все по-голяма утеха в разсъжденията на Джони Пупали за секса: „Тва е най-великото нещо на света. Никога му се не насищаш, освен веднага след кат си си зел дажбата“.
	Веднъж Флорсхайм отбеляза:
	— Кели блала, таа работа ми се види ного шантава.
	— Ква работа? — попита Кели.
	— В Ню Йорк по секо време има цветни картини: „Елате на Хаваите!“ На тех глеаш момичетата от тиа острови с полички от листа и цветета в косата. Въртат задници, кат да викат: „Само да доеш на Хаваите, мистър, ше падне едно чукане — ум да ти зайде“.
	— В тва нема нищо лошо — отсъди Кели.
	— Ама смешното е, Кели блала, че на тоа остров не е ич лесно да фанеш некоа уахин. Тука си прекарват готино жените, а не мъжете от континента. Знаеш ли кво си мисла, блала?
	— Ти ше каеш.
	— Мисла, че ше е по гот да сложат на картините нас с тебе. — И той зае предизвикателна поза, с напрегнати мускули, с очи, вперени в океана под Диамантената глава. От него наистина ставаше идеален туристически плакат. Отпусна се, избухна в смях и се провикна: — Кели блала, големата атракциа сме ние с тебе!
	По-късно, когато Кели се бе заключил с една изгаряща от страст разведена от Лос Анжелос, неочаквано пристигна нейният баща, заблъска по вратата и се разкрещя:
	— Бети! Не искам да си разбиеш живота с някой от онези непрокопсаници от плажа!
	Но Кели се измъкна по един страничен коридор и никой не пострада.

	* * *

	Когато в началото на 1946 година слезе от кораба в Йокохама, Шиг Сакагава започна внимателно да изучава земята на своите предци, видя гладуващите хора, разрушените от бомбардировките градове, жалката материална база, от която японците бяха тръгнали да завладяват света, и си помисли: „Може татко да е прав и това да е най-великата страна, но определено не прилича на такава“. В първото си писмо до дома се опита точно да опише всичко, но като го прочетоха на Камеджиро, той изпрати на сина си строг отговор: „Трябва да помниш, че си добър японец, Шигео. Не бива да говориш такива неща за отечеството си“. След което Шиг им пишеше само общи приказки.
	Първите му дни в Япония бяха страшно вълнуващи, защото многолюдният Токио се съживяваше и тълпи дребни занаятчии, всеки на вид досущ като баща му, се катереха из развалините от бомбардировките и разчистваха всичко по пътя си. Шиг никога преди не бе виждал толкова енергичен народ и с времето започна да изпитва уважение към несъкрушимата издръжливост на японците. По улиците срещаше безброй възрастни жени като собствената си майка, облечени в безформени платнени панталони, чиято работа бе по-тежка дори от тази на мъжете — да влачат големите кошници с разбита зидария. Пред очите му Токио бе разчистен и подготвен за новия цикъл от живота си. „Не мога да не се възхищавам на тези хора“ — писа Шиг на баща си и на стария Камеджиро това се хареса повече от нелоялното писмо с размислите за поражението на Япония.
	Шиг намираше своята работа много интересна — беше преводач на един харвардски професор, когото генерал Макартър бе довел със себе си, за да съветва окупационните власти по въпросите на поземлената реформа. Доктор Абърнети бе необикновен, дълъг като върлина и надарен с изключителна проницателност мъж, и макар да бе принуден да разчита на капитан Сакагава за точния превод на казаното от японските селяни, в крайна сметка се доверяваше единствено на собствените си преценки. Шиг за пръв път в живота си получаваше възможност да наблюдава отблизо един прецизен човешки ум в действие. Ако например някой селянин речеше: „Оризището ми е двеста и четирийсет цубо“, Шиг превеждаше това на доктор Абърнети, но ученият мъж сякаш не го чуваше, защото лично оглеждаше нивата и определяше коефициента на нейната продуктивност. Още преди Шиг или селянинът да са казали и дума, той вече знаеше колко струва земята и ако твърденията на човека противоречаха на неговата оценка, се налагаше Шиг да уточнява фактите. Обикновено Абърнети се оказваше прав.
	По време на дългите им пътувания из провинцията Шиг караше джипа, а Абърнети излагаше своите теории за поземлената реформа.
	— Това, с което генерал Макартър се сблъсква тук, Шиг, е типична средновековна концепция за поземлената собственост. Във всеки район земята е под контрола на пет-шестима богаташи, които раздават парчета от нея в съответствие с икономическата си изгода. Всъщност системата не е лоша. Определено е много по-добра от комунизма. Но неприятностите идват оттам, че личните интереси, обикновено от деспотично естество, се поставят над жизнените интереси на нацията.
	— Като например? — попита Шиг, комуто готовността на Абърнети да разговаря с него като със зрял човек доставяше огромно удоволствие. Бе истински кошмар добронамерени полковници упорито да му говорят на жаргон.
	— Ами например, когато земевладелец от дадена област, в която се чувства нужда от храна, задържа земята за спекулации или изобщо не я използва.
	— Има ли такива случаи?
	— Огледай се наоколо! Очевидно е, че дори сега, когато Япония се бори за своето оцеляване, този земевладелец държи нивите си неизползвани. Стават ли подобни неща, за спасяването на нацията е необходима революция. През цялата история произволите на земевладелците неизбежно са съпътствани от революции. За щастие една селска революция може да се развие в две посоки. Във Франция земята е била стопанисвана толкова нерационално, че за да бъде пометена цялата прогнила система, е била необходима Френската революция… отнела живота на много хора. Това е най-лошият вид революция. В Англия същият резултат е постигнат с помощта на данъците. С течение на времето големите земевладелци просто не успявали да си задържат земите. Данъците били прекалено високи и те били принудени да продават. Доколкото ми е известно, всичко станало, без да бъде дадена нито една човешка жертва. Това е логичният път за осъществяване на поземлената реформа.
	— И вие смятате, че Япония е изправена пред същия проблем както Франция и Англия?
	— Това не отминава никоя държава — рече Абърнети, докато се друсаха по някакъв каменист път в префектура Шиба. — Отношението на човека към земята е просто и универсално. Земите на всеки народ първоначално са били разпределени равномерно между всички производители. В резултат на по-острия си ум или способността си да манипулират, някои от тях пристъпват към разширяване на своите владения и обществото им дава това право. До момента, в който увеличената популация започне да упражнява натиск, на тези едри земевладелци практически се разрешава да правят каквото си искат. Но когато семействата тръгнат да се роят, станалите за женене синове с копнеж обръщат поглед към обширните неизползвани земи. А всички установени норми на обществото — религията, политиката и традициите — подкрепят едрите земевладелци. И в повечето страни онези селяни, които първи дръзват да протестират, биват обесвани. Тук, в Япония, първите, поискали земя, са били разпъвани на кръст — с главите надолу. Сетне напрежението се увеличава и се стига до кървави революции, освен ако не се прояви мъдрост и същите резултати не се постигнат посредством умело прилагане на данъците, както са постъпили англичаните.
	— И вие мислите, че всички народи минават през този цикъл?
	— Аз лично съм наблюдавал отблизо пет такива революции. В Мексико пренебрежението към здравия разум беше невероятно, както и последвалото кърваво възмездие. В Англия шепа мъдри законодатели предизвикаха прехода със забележителна простота. В Румъния кръвопролитията бяха грозна картина. Както и в Испания. В западните щати на Америка говедовъдите бяха започнали да защитават безбожно големите си владения с пушки, но с времето и с помощта на данъците благоразумието на градското население надделя. Никоя страна не може да избегне поземлената реформа. Единственото, което е по силите й, е да определи посоката, която ще вземе тя: кръвопролитна революция или данъци.
	— Струва ми се, че тук, в Япония, имаме и трети избор. Поземлена реформа с декрет.
	— Разбира се — побърза да се съгласи Абърнети. — Генерал Макартър ще направи онова, което двамата с теб наредим накрая, и то ще се окаже неговият най-голям успех в Япония. Защото ще разпредели справедливо земята и в същото време ще предотврати една кръвопролитна революция.
	— Тогава значи наистина съществува и трета възможност? — настоятелно повтори въпроса си Шиг.
	— Да — отвърна Абърнети — но малко страни са имали щастието да загубят война срещу Съединените щати.
	Изминаха в мълчание повече от три километра, търсейки пътя към едно от неподвластните на никаква логика големи селски владения, представляващи опасност за Япония, и когато откриха отбивката, Шиг погледна сравнително малката площ, за която ставаше дума — малка поне в сравнение с именията на Хаваите — и се разсмя.
	— Какво смешно има? — учуди се високият му сериозен спътник.
	— Мислех си каква ирония е това.
	— Кое? — поинтересува се Абърнети, комуто ирониите на историята доставяха удоволствие.
	— Ами ние с вас вършим тук цялата тази работа по преразпределението на обработваемата земя в победена Япония, докато всъщност положението в собствената ми родина, Хаваите, е много по-лошо.
	Доктор Абърнети седеше с вдигнати към брадичката колене и мълчаливо изчака Шиг да го погледне. Тогава се усмихна хитро и попита:
	— Защо, мислиш, ти наговорих всичките тези неща?
	Шиг така се стъписа, че намали скоростта, спря джипа и се обърна към своя началник.
	— Искате да кажете, че сте ми говорили за Хаваите?
	— Разбира се. За да си наясно какви са възможностите.
	— Откъде знаете за Хаваите?
	— Всеки, който се интересува от поземлената реформа, знае за Хаваите. Сега, когато Унгария и Япония са изправени пред своите революции, Хаваите и Китай остават най-драстичните представители на средновековието в света.
	— И в двете страни ли революцията е неизбежна? — попита Шиг.
	— Разбира се — отвърна кратко Абърнети. — Урокът на историята, който най-трудно се научава, е, че тя не отминава никой народ. Революцията в Китай положително ще завърши с кървави конфискации. Хавайската вероятно ще се осъществи посредством мирно облагане с данъци. — Направи пауза и рече: — Поне ако умните млади хора като тебе проявят здрав разум.
	— И все пак ми се струва смешно, че съм тук и помагам за спасяването на Япония — замислено каза Шиг. — Би трябвало да върша същата тази работа у дома. — Той включи на скорост и потегли към малката къща, в която неспокойно ги чакаше японският земевладелец.
	— Както вече споменах — мрачно повтори доктор Абърнети — малко са онези народи, които са имали щастието да изгубят война в подходящия момент. Блазе на Япония.
	Шиг окончателно осъзна този факт, след като най-сетне настигна по-големия си брат Горо, който служеше като преводач в трудовата дивизия на генерал Макартър. Когато Шиг пристигна, се намираше в Нагоя и работеше върху широкообхватна програма за организиране на професионални съюзи в японската промишленост. Той не бе подчинен на някой тих интелектуалец теоретик като доктор Абърнети от Харвард, неговите началници бяха разпалени функционери от Федерацията на американските профсъюзи.
	— Тази работа ще ме подлуди! — извика набитият Горо, потривайки четината на ниско остриганата си глава.
	— Да не би хората, за които работиш, да са глупави? — попита Шиг.
	— Глупави ли! Те са най-умните хора, които някога съм срещал. Но ме влудява, че по петнадесет часа на ден карам насила японците да влизат в профсъюзите. Чета им изявлението на генерал Макартър, в което се казва, че отстояващата правата си организирана работническа класа е най-здравата основа на демокрацията. И знаеш ли, Макартър е прав, струва ми се. Това е единственият начин Япония да се справи със своите монополисти. Силни, решителни професионални съюзи. Но, бога ми, влудяващо е принудително да налагаш на японците в Япония онова, което е забранено на японците в Хаваите.
	— Профсъюзите ли имаш предвид? — попита Шиг, докато посръбваха японска бира в „Дай Ичи Хотел“, където бяха настанени.
	— Така е, по дяволите, точно профсъюзите имам предвид! — кипеше от ярост Горо. — Да си го кажем честно, Шиг. Фактически цялата ни война е била, за да елиминираме японските монополисти. Но знаеш ли, големите фирми тук никога не са контролирали и половината от онова, което контролират хавайските. Разбираш ли, Шиг, светът се е побъркал; щом водим цяла война, за да дадем на победените онова, което се отказва на собствения ни народ.
	Шиг прибягна до един трик, който използваше често, когато се опитваше да избистри мисълта си. Дълго държа халбата бира до устните си, без да продума, но Горо се възползва от неговото мълчание, за да продължи своите разсъждения:
	— След като профсъюзите са полезни за Япония, те ще вършат работа и на Хаваите. Ако монополистите са вредни за Япония, те са вредни и за Хаваите. Задължават ме да вкарвам японците тук в профсъюзи, но ако се опитам да правя същото на Хаваите, ще ме арестуват, ще ме пребият от бой и ще ме хвърлят в затвора. Как да не полудееш?
	— Това, което казваш, е забележително — бавно поде Шиг. — Човекът, на когото превеждам — доктор Абърнети, твърди точно същото за проблемите с поземлената собственост. Обаче той винаги допълва, че един народ има късмет, ако загуби война в подходящ момент. Колкото повече гледам какво вършим ние за Япония, толкова повече се убеждавам в това.
	Горо остави бирата и заяви тържествено:
	— Когато се върна в Хонолулу, ще въведа нов девиз.
	— Какъв?
	— „Щом нещо е добро за победените, то е достатъчно добро и за победителите.“ Ще имам грижата и хората на Хаваите да получат правото да членуват в профсъюзи. Също като работниците в Токио. И заема ли се с това, Хоксуърт Хейл по-добре да не ми излиза насреща. Последния път той спечели, защото работниците бяха глупави. Следващия път ще победя аз благодарение на онова, което научавам в Япония.
	— Не се обричай на неприятности — предупреди го Шиг.
	— Ако и ти не се захванеш със същото — сряза го Горо — ще се срамувам от теб. Ще пропилееш предимствата от своята война.
	Тогава Шиг за пръв път чу фразата, която щеше да определя поведението му през следващите няколко години: „Не пропилявай предимствата от своята война!“. За пръв път чу да се произнася този основен закон и каза на брат си:
	— Чудя се какво да правя, Горо. Дългите разговори с доктор Абърнети ме убедиха в едно: на Хаваите няма нито един истински образован японец. О, има умни хора като татко, и лекари като доктор Таканага, но те всъщност не знаят нищо.
	— Много си прав — тъжно се съгласи Горо и се приведе над бирата. — Разговарял ли си някога с истински умен профсъюзен водач от Ню Йорк?
	— И си мисля, че може би ще е най-добре да постъпя в правния факултет на Харвард.
	— Каква прекрасна идея! — извика Горо. — Но виж, малкият, не искам да отидеш там и само да учиш право.
	— Нямам такива намерения — предпазливо отвърна Шиг. — Доктор Абърнети предложи, ако желая, да живея у тях. Жена му е юристка.
	Горо се въодушеви:
	— Вечер ще разговаряте, ще обсъждате историята на света и ти ще се шлифоваш! Приеми поканата, Шиг! Виж, може дори да ти помагам с пари.
	— Ти няма ли да продължиш в университета? — попита Шиг.
	Горо пламна, взе да мести чашата, сетне погледна часовника си.
	— Май имам други планове — призна той. — Искам да се запознаеш с нея.


	„Дай Ичи Хотел“ се намираше недалеч от спирка Шимбаши на надземната железница, която опасваше града. През 1946 година този район всяка вечер бе пълен с патетични недохранени японски момичета, едни от най-привлекателните проститутки, раждали се някога в Азия. Трагедията на тяхната борба за оцеляване от гладната смърт се състоеше в това, че когато започваха да възстановяват силите си и страните им се заобляха, вече така бяха свикнали да обикалят улиците, та никак не им бе леко да се насочат към някакво друго занимание и продължаваха със старата си „професия“. Научаваха няколко английски думи и понякога се преместваха в тайните войнишки квартири на своите любовници.
	Сега, докато Шиг и Горо вървяха в лютия студ на токийската януарска нощ, тълпите момичета им подвикваха на японски:
	— Добро войниче нисей*, не искаш ли да спиш тази нощ с истински горещо момиче?
	[* Второ поколение японски емигранти в Америка. — Б.пр.]
	На Шиг му дойде до гуша да извръща поглед от натрапчивите изпити лица, но те се тълпяха около него и настояваха:
	— Моля те, нисей, ще те направя много щастлив за една нощ. Аз съм добро момиче!
	На вид приличаха на по-хубавите японски момичета, които познаваше на Хаваите, и докато го дърпаха жадно за ръкавите, той си мислеше: „Може би в поражението има нещо, което доктор Абърнети не разбира. Може би да загубиш война не е чак толкова хубаво“.
	След известно време братята се отскубнаха от момичетата на Шимбаши и завиха наляво към Гинза, но не излязоха на тази широка улица, където минаваха патрулите на военната полиция, а се отправиха на запад и потънаха във вълнуващ лабиринт от малки улички, на една от които имаше миниатюрно барче, не по-голямо от спалня, наречено „Льо Джаз Бльо“. Те бързо се шмугнаха в тясното помещение, изпълнено с тютюнев дим, алкохолни пари и звуци на скъп грамофон, на който се въртеше плоча на Луис Армстронг. На високите столчета пред бара се бяха разположили трима клиенти, а изключително красивото момиче в западно облекло, което стоеше зад тезгяха, се приближи към тях. Не беше на повече от двадесет години, бе високо, мършаво от недояждане и имаше запомнящо се будно лице. То подаде изящната си ръка на Горо и извика на японски:
	— Добре дошли в нашия център на културните дейци и размирниците! — И с тези думи въведе Шиг в една от най-смайващите особености на следвоенна Япония: интелектуалната революция.
	При по-неблагоприятно стечение на обстоятелствата Акеми вероятно би станала, и тя го съзнаваше, бардама — една от онези, които просеха найлонови чорапи и консерви с говеждо от американските войници на спирка Шимбаши, но бе имала щастието още в първите дни на окупацията да срещне Горо Сакагава, а той не бе от мъжете, дето търсят плътски удоволствия срещу заплащане. Вярно, че й даваше всичката храна и пари, които можеше да отдели, но в замяна не получаваше почти нищо, ако не се броят вълнуващите разговори, познанията за Япония и една възвишена любов, каквато не бе подозирал, че съществува на този свят. На Шиг му бяха необходими около две минути, за да разбере, че те двамата ще се оженят.
	— Защо работи в бар? — попита той Горо, когато Акеми отиде да обслужи някакви клиенти.
	— Защото иска да работи и обича музиката — обясни му Горо.
	— Едоко ли е? — продължи да разпитва Шиг, употребявайки старото име на Токио.
	— В пълния смисъл на думата „модена“ — разсмя се Горо. Младежите в следвоенна Япония се перчеха с познанията си по френски и най-голямата им амбиция бе да са „модени“ — модерни. — Това момиче е страшно умно — сподели Горо.
	— Готов съм да се обзаложа, че не е от префектура Хирошима — пошегува се Шиг.
	— Ти виждал ли си Хирошима? — попита Горо. — Фюит! — замахна той с ръка успоредно на пода. — Не желая да имам нищо общо с Хирошима.
	— Мама много ще се разстрои — предупреди го Шиг. — Идваш чак в Япония и нямаш достатъчно ум в главата да си намериш приятелка от Хирошима.
	— Това е приятелката, която ми трябва — отвърна Горо, когато Акеми отново се присъедини към тях. Доближеше ли до някоя маса, тяхната или друга, мястото се преобразяваше, защото стройното й тяло бе заредено с наелектризиращата жизненост, характерна за много хора в следвоенна Япония.
	В полунощ тя каза шепнешком:
	— Клиентите скоро ще си отидат и тогава ще се позабавляваме истински. — Търпеливо изчака пиячите да изпразнят чашите си и топло пожела лека нощ на всеки от скитниците, за да е сигурна, че ще дойдат отново, но когато и последният си тръгна и собственикът започна да гаси лампите, рече с въздишка: — Бих искала напитките да са по-евтини. Тогава мъжете щяха да ги гаврътват по-набързо.
	Открехна леко затъмнената врата, прошепна „Няма патрули!“ и тримата се запромъкваха из най-тесните улички в света, в които двама души могат да се разминат само ако единият се обърне настрани, докато накрая спряха пред тъмен вход. Акеми сан бавно отвори и пред тях се откри доста голяма стая, в която, застинали в мълчание, бяха насядали петнадесетина млади мъже и жени. От вносен грамофон се разнасяше непозната както на Шиг, така и на Горо музика, но названието й не бе тайна, защото албумът, откъдето бе извадена плочата, лежеше на стойка за ноти, върху която играеше самотен лъч светлина: „Песни на мъртвите деца“ от Малер в изпълнение на немска вокална група. Новодошлите тихо се отпуснаха на пода и когато творбата свърши и бяха запалени повече лампи, видяха, че се намират в екзалтирана японска компания, състояща се от красиви млади мъже и момичета. Разговорът, който последва, се въртеше все около Париж, Андре Жид и Достоевски. Водеше се предимно на френски и тъй като Шиг имаше някакви повърхностни познания по този език, бе посрещнат добре.
	Сетне заговориха за промените в Япония: равноправието на жените, раздробяването на големите имения, новата роля на работническата класа — теми, по които и Шиг, и Горо имаха да кажат много, но тъкмо когато вече им се струваше, че със старата Япония е свършено завинаги, Акеми се появи в износеното опърпано кимоно, което държеше до грамофона, и в стаята се възцари мъртва тишина. Тя пристъпи към чайната церемония и всички заеха отколешните вдървени пози. Докато Акеми изпълняваше любопитния древен ритуал, приготвяше и поднасяше чая по традиционния начин, Шиг почувства, че тези млади японци не са по-различни от него: и те бяха хванати в капана на историческите промени, с част от ума си се възторгваха от френските думи и всичко „модено“, ала тежките котви на душата ги приковаваха към най-необяснимите тайни на Япония. „Хаваите и Япония са изправени пред един и същ проблем“ — мислеше си Шиг, но когато изящната Акеми кимна, за да покаже, че е негов ред, а друго момиче се доближи на колене и му подаде чашата горчив чай, той я пое с две ръце, както го бяха учили, заобръща я, докато най-почитаният й ръб остана встрани от недостойните му устни, и отпи.
	Церемонията завърши, разговорът бе подновен и момичето, поднесло му горчивия чай, рече:
	— Американската военна полиция може да унищожи всичко, но не и чайната церемония. Колкото и силни да са ударите, които нанасяте на душите ни, изглежда, никога не попадате в целта.
	Това изявление ядоса Шиг и той каза:
	— Тъй като не съм от военната полиция, нямам мнение по въпроса. За себе си мога да кажа, че нося свобода.
	— Каква свобода? — гневно попита момичето.
	— Земя за селяните — отвърна Шиг и за няколко минути се почувства герой, но сетне лампите бяха угасени, единственият сноп светлина отново затрептя върху стойката за ноти и Шиг прочете: Брукнер, Първа симфония. Записът бе правен в Лондон и музиката му хареса.
	Същата вечер, докато си пробиваха път през групичките момичета на Шимбаши, не намерили мъже за през нощта, но продължаващи да се надяват, защото все още можеше да ги огрее нещо след някой закъснял гуляй, Шиг каза:
	— На твое място бих се оженил за нея, Горо. Тя е прекрасна.
	— Това и ще направя — увери го брат му.
	По този странен начин братята Сакагава откриваха родината на своите предци и виждаха колко различна е тя от онова, което си спомняха техните родители, но същевременно откриваха и Хаваите, тъй че една вечер Горо тръсна своята бира на масата в „Дай Ичи Хотел“ и изрече гневно:
	— Това, че сме тук, е лудост, Шиг. Би трябвало да вършим същото у дома!
	И докато работеха в Япония, те мислеха за Хаваите.

	* * *

	През 1947 година големият клан Кий преживя паметни вълнения, тъй като Нюк Цин навърши сто години и за отбелязването на това събитие бяха организирани цяла поредица празненства, връхната точка на които бе грандиозният банкет с четиринадесет блюда в шумния ресторант на Азия. Дребната стара родоначалничка, която сега тежеше четиридесет и един килограма, се появяваше на всяко от тържествата облечена в черно, оскъдната й бяла коса бе опъната строго назад. Тя бъбреше с членовете на огромното си семейство и се чувстваше горда от постигнатото. Особено й стана приятно, когато най-младата дъщеря на Хонконг, Джуди, доведе пианист от университета, в който учеше, и изпя цяла поредица китайски песни. Наблюдавайки оживеното лице на Джуди, Нюк Цин си мислеше: „Тя спокойно може да мине за момиче от Горното селище. Питам се какво ли става сега там?“.
	На празненствата присъстваха сто четиридесет и един праправнуци и праправнучки на Нюк Цин, към които тя се отнасяше с особена любов. Винаги когато й представяха някое дете, старицата го питаше на езика на хакка:
	— Как ти е името, миличко?
	Майката побутваше чедото си и му нареждаше на английски:
	— Кажи на леличка как се казваш!
	Случваше се детето да отвърне „Хари Родрикес“, а Нюк Цин ще го поправи, ще иска да чуе истинското му име и накрая то ще рече „Кий До Кон“, а тя ще разшифрова името с помощта на семейната поема и ще разбере кой стои пред нея.
	Собственото й име също й създаваше тревоги, защото на света вече не бе останал жив човек, който да знае какво е то. Дори синовете й, сега пъргави старчета между седемдесет и няколко и осемдесет и няколко години, никога не го бяха чували — заради многочисления род, който оглавяваше сега, тя бе пожертвала своята самоличност. Задоволяваше се да ръководи под названието Леля на Ю Чоу, незаконна съпруга без име, но неизменно мислеше за себе си като за Чар Нюк Цин, дъщеря на храбър селянин, издигнал се до генерал. Ето защо много се развълнува, когато тържествата завършиха и нейните синове Азия и Европа й казаха:
	— Лельо на Ю Чоу, не виждаме защо трябва още да изпращаме пари на нашата майка в Долното селище. Тя положително вече е умряла, а нейното семейство никога не е правило нищо за нас.
	— Но, от друга страна — реши Нюк Цин — може още да е жива, също като мен, и ако е така, повече от всякога се нуждае от тези пари. В края на краищата тя е ваша майка и вие й дължите това уважение.
	Само една тревога помрачаваше стотния й рожден ден: нейният най-важен внук Хонконг очевидно имаше неприятности, защото беше неспокоен, нервен и раздразнителен. Нюк Цин предполагаше, че среща трудности с плащанията по различните спекулации, в които го бе въвлякла, и съжаляваше, че той, а не тя, е принуден да носи бремето на тези трудни дни. Затова щом приключи грандиозният банкет у Азия, дребната стара дама каза на жените около себе си, че иска да разговаря с него. След като я закараха вкъщи и провери тялото си за признаци на проказа, след като огледа и безобразните си големи крака, тя се появи в черна роба с копчета по цялата дължина отдясно и попита на езика на хакка:
	— Хонконг, толкова лошо ли вървят нещата?
	— Лельо на Ю Чоу, детективите отново са тук — не скри той.
	— Но ти не знаеш дали това е добър или лош знак — отбеляза Нюк Цин.
	— Появата на детективи никога не е на хубаво — увери я Хонконг.
	— Откъде разбра, че са се върнали?
	— Камеджиро Сакагава ми каза, че отново чоплят около покупката на имота му. Освен това са задавали коварни въпроси и в дома на Австралия.
	— Как сме с данъците и плащанията по полиците? — попита тя.
	Това бе единственият светъл лъч и той отвърна с известно облекчение:
	— Не сме зле. С парите, които спестихме миналата година, няма да имаме проблеми.
	— Тогава ще бъдем благоразумни и ще чакаме — нареди старицата. — Ако някой иска да ти причини зло, Хонконг, не му давай опорна точка. Накарай го той да направи първата стъпка срещу теб, тогава ще можеш да го наблюдаваш и да вземаш предпазни мерки.
	Първата стъпка дойде след четири дни, в лицето на як ирландец от Бостън с огромни рунтави черни вежди и спокоен глас, който каза, че името му било Маклафърти, и като се появи в офиса на Хонконг, започна да задава безсмислени въпроси за недвижимата собственост. От сигурното държане на посетителя Хонконг заключи: „Този носи докладите на детективите в джоба си. Той знае“.
	През първия ден не се случи нищо особено. Хонконг опипа почвата:
	— Петно за строеж на хотел ли търсите? Или имате предвид нещо друго?
	— С какви петна за хотели разполагате? — отговори на въпроса му с въпрос господин Маклафърти, ала бе очевидно, че не това го интересува. — Пак ще дойда — рече той.
	Веднага след като посетителят си тръгна, Хонконг пусна по петите му пет-шестима Кий, но единственото, което откриха, бе, че наистина се казва господин Маклафърти и е адвокат от Бостън, отседнал в „Лагуната“. Хонконг сподели тази информация с баба си и те внимателно претеглиха различните причини, които може да са довели един бостънски адвокат на Хаваите. Хонконг настояваше да изпрати телеграма на един Кий, който следваше в Харвард, и да поиска подробни сведения за Маклафърти, но баба му го посъветва да изчака.
	— Няма защо да се вълнуваш, докато той не предприеме някакъв по-определен ход — рече тя.
	Два дни по-късно господин Маклафърти се върна и каза делово:
	— Ако моето обединение се спре на някое от големите петна за строителство на хотели… на вашата цена, ще можете ли да осигурите правото на собственост върху земята?
	Хонконг си даваше сметка, че като се има предвид сложната система на хавайската поземлена собственост, този на пръв поглед обикновен въпрос представлява клопка, затова отговори бавно и внимателно:
	— Ами по-добре да ви го обясня, господин Маклафърти: ние тук не продаваме наследствените имоти, дадени за вечни времена. Онова, което съм готов да ви гарантирам, е лиценз върху земята за срок от петдесет години.
	— Значи не можете направо да ни я продадете? — предпазливо попита Маклафърти.
	— Моето акционерно дружество има малко количество имоти с гарантирано наследствено право, но не и отбрани строителни петна за хотели. Разполагаме с контрол върху част от най-добрата недвижима собственост в Хонолулу, която се дава под наем.
	— Защо тук не продавате наследствените имоти? — попита Маклафърти открито, но не и безцеремонно. Той бе предпазлив посредник.
	Хонконг реши да не си губи времето.
	— Господин Маклафърти, не мисля, че сте дошли тук да се интересувате от въпросите на поземлената собственост. Ако наистина искате да разговаряме сериозно за строително петно, трябва да знаете, че нашите собственици никога не продават земя. Дават я под наем.
	Този прям отговор се понрави на господин Маклафърти, харесваше му и всичко, което беше чул за Хонконг, а то бе доста, и реши, че подходящият момент е настъпил.
	— Не може ли да отпратим секретарката ви? Да речем, за един час?
	— Разбира се — отвърна Хонконг и сърцето му заблъска. Вече знаеше, че когато това се случи, трябва да понамали темпото… веднага. Ето защо отдели няколко минути, за да даде на момичето пресилено подробни инструкции, което господин Маклафърти прецени като печелене на време. Сетне жилавият китайски банкер затвори внимателно вратата, заключи я и се върна зад бюрото с вече нормализиран пулс. Искаше посетителят му да мисли, че е подведен от разговора за хотелите, и рече:
	— В момента разполагаме с три прекрасни петна за строеж…
	— Не ме интересуват хотелите — прекъсна го Маклафърти.
	— Какво тогава ви интересува? — го попита с равен тон Хонконг.
	— Аз представлявам „Грегърис“.
	В тихата стая името отекна като експлозия, рикошира покрай ушите на Хонконг и го зашемети. Накрая той попита:
	— Ще щурмувате островите, така ли?
	— Употребихте най-точната дума — хладно отвърна Маклафърти. — След шест месеца, господин Кий, ще сме преодолели съпротивата и ще притежаваме правата за най-големия възможен магазин — той измъкна със замах секретна карта на центъра на Хонолулу и енергично забоде пръст в най-оживеното кръстовище — ето тук.
	Когато Хонконг видя мястото, дъхът му секна.
	— Фортът ще ви смаже, господин Маклафърти — предупреди той.
	— Не. Прекалено сме силни. Готови сме през първите три години да понесем загуби в размер на пет милиона долара. За това начинание разполагаме с капитал от почти половин милиард. Форта няма да ни смаже.
	— Но той не ще ви позволи да купите тази земя, нито пък да я вземете под наем. Вас просто няма да ви допуснат тук.
	— Вие ще я купите за нас, господин Кий.
	— Тя не се продава — възрази Хонконг.
	— Имам предвид да откупите лицензите. Ще използвате измислено име… десетина измислени имена. Аз повече няма да се срещам с вас, но ще стъкмим някаква система, за да поддържаме връзка. „Грегърис“ ще пробие в Хонолулу, не се съмнявайте в това.
	— Ако Форта не смаже „Грегърис“, ще унищожи всекиго, който купи тази земя за вас. Той разполага с големи възможности за разчистване на сметки.
	— Мислихме за това… доста, господин Кий.
	— Наричайте ме Хонконг.
	— И повече от година анализирахме твоето положение тук. Ако си все така платежоспособен, Хонконг, никой няма да може да ти стори нищо. А в случай че се опитат, ние имаме готовност да похарчим доста от петте милиона, които очакваме да загубим, за да те подкрепим.
	Хонконг харесваше този дързък, хладнокръвен бостънски ирландец и след като размисли за момент, попита:
	— Държите ли точно на този ъгъл?
	— Този и никой друг — отвърна адвокатът.
	— Колко време ми давате?
	— Шест месеца.
	— Съгласни ли сте да платите петдесет на сто повече от текущите цени?
	— Ще направим нещо по-добро. Ти ще ни представиш точна сметка на действителните разходи, а ние ще ти дадем сто процента комисиона.
	— Нали сте наясно, че ако Форта научи за това…
	— Наясно сме. Тъкмо затова се спряхме на тебе да уредиш лицензите.
	Хонконг се облегна назад.
	— Положително си давате сметка, господин Маклафърти, че моята печалба няма да е особено голяма. При все това искате от мен да рискувам съществуването си като бизнесмен в пряк сблъсък с Форта. Какви са аргументите ви?
	— Казахме си така: „О. К. Клемънс“ се мъчат да се настанят на тези острови, но Форта не ги допуска. Не е съгласен да им продаде земя. Не е съгласен да им осигури транспорта. За нищо не е съгласен. Същото е с „Шиъ и Хорнър“. И с „Калифорния фрут“. Форта хладнокръвно е решил да не допуска на Хаваите нито една фирма от континента. Искат сами да определят цените, да държат конкуренцията настрана и да обират цялата печалба.
	— Всичко това ми е известно — спокойно рече Хонконг. — Вероятно по-добре, отколкото на вас. Но защо трябва аз да водя вашата битка?
	— По две прости причини — отвърна адвокатът. — Прав си, че комисионата е нищо в сравнение с рисковете, които ще поемеш, ако Форта реши да те елиминира, а това е доста вероятно. Но не забравяй едно, Хонконг. Ето ги имотите, които контролираш. — И господин Маклафърти посочи на картата, кажи-речи, всички парцели. Поразително бе колко много знаеше този човек. — Ако „Грегърис“ пробие тук, а също „О. К. Клемънс“ и „Шиъ и Хорнър“, целият икономически живот на Хаваите ще получи тласък. Земята е малко. Те ще бъдат принудени да купуват от теб и цената на всеки сантиметър, който притежаваш, ще се удвои и утрои. Хонконг, знай, че една разрастваща се икономика е добра за всекиго, а стагнираната е зло за всички нас. Твоите печалби ще дойдат по косвен път. И смешното е, че ако Форта ни бе допуснал преди десет години, когато се опитахме за пръв път, на всеки долар от нашите приходи те щяха да печелят по шест, защото ние щяхме да съживим цялата ви икономика.
	— Форта няма намерение да допуска никакво съживяване — отбеляза Хонконг.
	— И това е втората ми причина. Всичко, което помага на „Грегърис“ или на „Калифорния фрут“, помага и на твоите хора — под „твоите хора“ разбирам китайците и японците. Шпионите ти откриха ли кой е баща ми? Виж, зная, че си изпращал телеграми до Бостън да ме проверяват. Е, баща ми беше Черния Джим Маклафърти, ирландец от центъра на Бостън с врат като на бик и свирепи вежди като моите, и всяка битка, която вие, китайците, сте водили тук на Хаваите, за нас, ирландците в Бостън, е била двойно по-жестока. Но моят старец, Хонконг… беше страшилище. Накрая стана сенатор, докато тамошният „Форт“ не го пъхна в затвора. После, след като го реабилитираха и освободиха, го избраха за кмет. Аз съм син на Черния Джим и не се плаша лесно. Повярвай ми, трябва да се пребориш с Форта така, както баща ми се пребори с надутите протестанти от Бостън.
	Начинът, по който протичаше разговорът, не се харесваше на Хонконг и той го издигна на по-високо равнище със забележката:
	— Струва ми се, че рано или късно ще ви се наложи да се сдобиете с някой по-големичък участък в покрайнините, където ще можете да построите обширен паркинг.
	— Имаме такива намерения, след като потръгне първата ни операция.
	— Ако сте умни, трябва да купите втория парцел още сега, преди цените да са скочили.
	— Точно това беше следващото нещо, което исках да обсъдим. Вече сме се спрели на мястото и очакваме от теб да го купиш едновременно с лиценза за парцела в центъра.
	— Къде е той? — попита Хонконг.
	— В другия край на града има хубаво парче земя, заградено с висока ограда. Наричат го „Блатото“…
	— А, не! — разсмя се Хонконг. — Там никой не може да припари.
	— Бихме дали за него два милиона.
	— Вие бихте дали два милиона… аз бих дал два милиона… всеки би ги дал, но не се продава.
	— Собственост е на възрастна хавайка на име… — измъкна едно листче — Малама Канакоа, а тя има син, когото наричат Кели. Работи на плажа.
	— Господин Маклафърти, когато става дума за земя, имате забележителен нюх, но този парцел е под попечителство. За да го получите, ще трябва да се справите с тримата назначени от съда попечители. Знаете ли кои са те? Първият е Хюлет Джандърс, от Форта. Вторият е Джон Уипъл Хоксуърт, от Форта. И третият е Хари Хелмър, съпруг на Абигейл Хюлет от Форта. Мислите ли, че ще ви позволят да купите тази земя?
	— Ще отнесем въпроса до съда! — разбесня се Маклафърти и Хонконг бе доволен да види, че ирландецът е готов да води битката докрай.
	— Добра идея! — охотно се съгласи той. — И кои според вас ще са съдиите, които ще разгледат жалбата ви? Същите, които са назначили попечителите. А как се казват те? Съдията Клемънс, женен за една Уипъл. Съдията Харпър от Тексас, който пристигна тук като вдовец и се ожени за една Хоксуърт. И съдията Макклендин от Тенеси. Той не е женен, обаче синът му е, за една Хейл. Как мислиш, какво решение ще вземат по жалба, която засяга Форта?
	— Всички ли са мошеници? — попита прямо Маклафърти.
	— Нито един не е — отвърна Хонконг. — От петдесетте години, откакто твърде внимателно наблюдавам Форта, никога не съм ги хващал в мошеничество. Много честни хора са, добросъвестни, заслужаващи доверие. Просто са най-искрено убедени, че само те знаят кое е добро за Хаваите. Никой от съдиите не е издавал нечестна присъда. Никога. Просто проверяват кои са страните по дадено дело и ако Хонконг Кий съди Хоксуърт Хейл, при това положение кривият ще трябва да съм аз, защото Хейл е известен с честността си, и каквото и да върши, то безусловно е за благото на Хаваите.
	— Добре са си вързали нещата, нали? — изръмжа Маклафърти.
	— Но най-хубавото, което са измислили, е тая работа с попечителствата — продължи Хонконг. — Да вземем Малама Канакоа. Тя притежава парцели земя на стойност десет милиона… най-малко. Съдиите казват: „Малама, ти си една мила хавайка, но си напълно лишена от здрав разум. За да попречим на твоето прахосничество, ще те поставим под попечителство. Трима добри хаоли ще се грижат за твоите интереси, ще те закрилят. За тази услуга ще ти вземаме само по петдесет хиляди долара годишно. Ти ще получаваш каквото остане“. А назначените от съда попечители разсъждават така: „Най-добрият начин да се държат под контрол хавайците е да бъдат затрупани с дългове“. И нещастната Малама за една година така затъва в борчове към магазините на Форта и има да плаща на държавата толкова много изостанали данъци, че изобщо не може да си покаже носа над водата. А попечителите година след година получават своите хонорари — преди магазините, преди държавата, преди Малама. Отпускат й по малко пари и нещата продължават така до безкрайност.
	— Значи техният трик е да не вършат нищо, да изчакват, като по този начин ограбват островите — скрито-покрито… но по честен път.
	Хонконг се замисли над това обобщение, сетне отбеляза предпазливо:
	— Доколкото мога да преценя, Форта е задържал развитието ни в продължение на две поколения. Ако преди двайсет години бяхме плащали добри заплати на работниците, вероятно сега брутният продукт на островите би се увеличавал с половин милиард долара годишно.
	— И ти не наричаш това грабеж? — попита Маклафърти.
	— От формална гледна точка не е грабеж, след като намеренията им са били честни. Те може да са тъпи, но не са мошеници.
	— Значи ще ни осигуриш парцелите?
	— Трябва да се консултирам с акционерите — охлади ентусиазма му Хонконг, прибягвайки до тази дума, тъй като знаеше, че ако каже „трябва да го обсъдя с моята стогодишна баба“, Маклафърти не би го разбрал.
	— Излишно е да те предупреждавам — рече бостънецът — че само някой от твоите акционери да изтърве и дума за това…
	— Моите акционери пазят тайни вече почти от век — загадъчно отвърна Хонконг, а на следващия ден докладва: — Акционерите са на мнение, че е настъпил моментът да нанесем удара. Четирима японци, двама китайци и един филипинец вече действат за придобиване на правата върху вашия участък. След шест месеца ще го имате. Как да ви изпращам съобщения до Бостън?
	Маклафърти изглеждаше учуден.
	— До Бостън? — повтори той. — Не ти ли казах? Отсега нататък ще живея тук. Аз съм част от революцията, която всеки момент ще връхлети тези острови. Тъй като съм наследил веждите на моя старец, предполагам, че по време на изборите ще ме наричат Черния Джим Маклафърти. Нали разбираш, аз съм активен демократ.

	* * *

	Когато през 1946-а Хоксуърт Хейл успя да осуети опита на „Калифорния фрут“ да открие верига супермаркети на Хаваите, той докладва пред Форта:
	— Последната година бяхме изправени пред огромна заплаха от континента. След бъркотията през войната друго не можеше и да се очаква. По едно време ми се струваше, че опасното радикално раздвижване, което се забелязва сред населението, може да доведе „Калифорния фрут“ до успех. Малко оставаше тези пришълци да се доберат до няколко лиценза. В един момент се опасявах, че ще купят и магазина на Камеджиро Сакагава, но ние упражнихме известен натиск върху дребния японец и предотвратихме това. И тъй, поне засега отблъснахме един много опасен противник. Но ми се струва, че в по-общ план истинската опасност за нас ще дойде от „Грегърис“. Те вече два пъти се опитаха да проникнат на нашия пазар и ни се удаде да ги спрем само с най-решителни действия. Необходимо е и в бъдеще да сме крайно бдителни, за да ги държим вън от Хаваите, и аз ще смятам за нехаен към своите задължения всеки член от нашата група, който своевременно не ни информира за ходовете на „Грегърис“.
	Колкото до „О. К. Клемънс“ и „Шиъ и Хорнър“, сигурен съм, че сме им взели страха, и ако не изникне нещо непредвидено, от тяхна страна не би трябвало да очакваме нови предизвикателства.
	Хоксуърт гледаше настойчиво колегите си, сякаш за да вдъхне всекиму кураж за борбата срещу външните влияния на Хаваите, и членовете напуснаха заседанието с укрепнала решителност. Но през 1947 година се наложи отново да свика събратята си и този път им съобщи:
	— Тук около нас се мъти нещо, което никак не ми харесва, нито пък го разбирам. Преди известно време един служител от „Лагуната“ ме предупреди, че в града ни се е появил бостънски адвокат на име Джеймс Маклафърти, който се държи твърде подозрително. Например бил е забелязан да разговаря продължително с момчето от плажа Кели Канакоа — празноглавия син на Малама. Изпратихме хора да поразпитат за Кели и открихме, че този Маклафърти е откупил правата… — тук Хоксуърт направи пауза за драматичен ефект — правата над „Блатото“.
	Белият гребен на вълнението разшири очите на присъстващите и заля залата като устремена към брега вълна. Хейл продължи:
	— Доколкото може да се съди по онова, което Кели бе в състояние да ни каже, Маклафърти си е наумил… — той отново замълча, за да подчертае огромното значение на ставащото — да строи хотел.
	Очите на присъстващите се разшириха за втори път, защото през онзи ден в заседателната зала на Форта седяха собствениците на почти всички по-значителни хотели.
	— Наредих да поразпитат за този Маклафърти, но не научих много. Хюлет, би ли ни прочел онова, което изровихме досега?
	Хюлет Джандърс се покашля, взе един лист и зачете:
	— Джеймс Маклафърти, бакалавър на хуманитарните науки. Холи Крос 1921 година, юридически факултет на Харвард, 1926 година. Практикуващ адвокат в Бостън. Служил като полковник във военновъздушните сили 1941–1945 година, занимавал се с купуването на поземлени участъци за самолетни писти в Африка, Италия и Англия. Написал в съавторство с професор Харолд Абърнети от Харвард „Политика на американските военновъздушни сили при обезпечаването на площи за наземни обекти“. Син на Черния Джим Маклафърти, ползващ се с позорна слава дългогодишен политически деец от Демократическата партия, лежал в затвора за злоупотреба със служебното си положение като сенатор. Римокатолик. Докато служел отвъд океана, два пъти посещавал Рим, с което спечелил любовта на бащините си избиратели. Той самият никога не се е кандидатирал. — Големият Хюлет Джандърс млъкна, а сетне добави: — Никакъв намек кой го е наел да върши това на Хаваите, каквото и да е то. — И хвърли листа на масата, сякаш искаше да каже: „Ако някой смята, че тези данни стават за нещо, моля, нека опита!“.
	Хоксуърт Хейл отново взе думата:
	— Е, какво ни говори това? Става ясно, че един чужденец, който твърде добре се ориентира в сделките със земя и който очевидно е някакъв радикал от Харвард, се интересува от „Блатото“, за да прави там хотел. Определено имам чувството, че той е тъкмо от онзи вид хора, които се опитваме да държим далеч от нашия град. — Насядалите около масата закимаха и Хейл продължи: — Има ли между нас някой от попечителите на Канакоа?
	Хюлет Джандърс отвърна:
	— Аз съм в управителния съвет, а също и Джон Уипъл Хоксуърт. Третият член е Хари Хилмър, и на него може да се разчита.
	— Ще говориш ли от името на Хари? — попита Хейл.
	— Ами той е женен за братовчедка ми Абигейл — изтъкна Хюлет. — Предполагам, че мога да говоря от негово име.
	— В такъв случай имаме ли думата ви, че при никакви обстоятелства няма да разрешите Малама Канакоа да продаде „Блатото“ на Маклафърти?
	— Що се отнася до мен, да — отвърна Хюлет. — А ти какво ще кажеш, Джон Хоксуърт?
	— Би било престъпление да допуснем в нашия град човек като този.
	— Значи се разбрахме — обяви Хоксуърт, но естествената му предпазливост по тези въпроси все още не бе задоволена и той рече:
	— Нека за момент предположим, че приказките за хотела са само хвърляне на прах в очите. Нека допуснем, че Маклафърти действа като подставено лице за някой друг. Господа, според мен имаме всички основания за едно такова предположение. Кого представлява този човек в действителност?
	Хитрите, обиграни мъже от Форта насочиха цялото си внимание към проблема. Джон Уипъл Хоксуърт — слаб, способен човек, надарен с типичния за Уипъловци интелект — бавно заразсъждава:
	— Групировката, която реагира най-остро, когато ги отхвърлихме, бе „Калифорния фрут“, но ми се струва, че те с присъщата им суета не биха наели агент от Бостън. На един калифорниец подобна идея би се видяла направо противна. Не мисля, че „О. К. Клемънс“ отново ще опитат да се преборят, а се съмнявам, че и „Грегърис“ ще се върнат след двата жестоки шамара, които получиха. Затова стигам до извода, че се касае за „Шиъ и Хорнър“. Този трик е тъкмо в техния стил и не бива да забравяме, че в края на краищата Шиъ е изтъкнат католик.
	— Питам се дали все пак не са „Грегърис“? — замислено рече Хоксуърт. — Някой срещал ли е вече този Маклафърти?
	Никой не го бе срещал и заседанието завърши с предупреждението на Хейл:
	— Предполагам, всички сте прочели, че „Калифорния фрут“ са подписали договор със своите профсъюзи. „Грегърис“ са се присъединили към един синдикат още преди три години, а знаете и каква е позицията на „Шиъ и Хорнър“. Ако ви трябва някакъв стимул в борбата да държим хора като Маклафърти далеч от нашия град, помислете за профсъюзите.
	Другите си отидоха, а Хоксуърт Хейл остана да седи и да премисля нещата, за които бяха говорили. Не проумяваше как на някой разумен човек, обичащ Хаваите, би минало дори през ум да пусне на островите компании като „Грегърис“. „По дяволите! — изръмжа той. — Та те са външни хора! Те подкопават установените принципи и дори да натрупат малко пари, какво ще направят с тях? Ще ги прехвърлят в Ню Йорк. Хаваите печелят ли изобщо нещо от това? Нито пени.“ Хейл погледна през прозореца навън към Мисионерската публична библиотека, построена със семейни средства, сетне към Мисионерския музей на изкуствата, на който дядо му Езра бе дарил половин милион долара и един Рембранд. В далечината се виждаше Мисионерският национален исторически музей, в който се пазеше уникална колекция от образци на хавайските художествени занаяти, а зад него се издигаше масивният, величествен паметник на любовта към хавайския народ, построеният от стария Ейбрахам Хюлет „Хюлет Хол“, където хавайските момчета и момичета получаваха безплатно първокласно образование. Но още по-важни бяха нещата, които не можеха да се видят и да се пипнат: университетските професорски титли на семейството, мисионерската фондация за изследвания на океана, мисионерският фонд за оттеглили се поради напреднала възраст свещеници. Човек трудно би могъл да открие област от живота на Хаваите, която да не е развита и стимулирана от някой член на Форта.
	„Да речем, че разрешим на «Грегърис» да дойдат тук и да действат, както намерят за добре — мислеше си Хоксуърт. — Нека видим какъв ще е Хонолулу след петдесет години. Ще има ли музей на «Грегърис» или училище за хавайци на «Грегърис»? Те ще ограбят парите ни, а в замяна няма да получим нищо, освен за кратко време по-ниски цени. Техните директори ще карат ли децата си да работят на островите? Не, няма. Ще имаме бездушни собственици от най-лошия вид, от онези, които живеят на друго място. Ако «Грегърис» някога пробият на островите… след смъртта ми, надявам се… те няма да ни донесат нищо… нищо.“
	Той закрачи напред-назад в истински смут и накрая стигна до решаващата мисъл: „Не, не съм прав. Те ще ни донесат две неща. Политически вълнения, защото половината от хората им ще са демократи с радикални идеи, привърженици на новата социално-икономическа политика. И профсъюзи. — Тези две потенциални опасности бяха така ужасяващи, че Хоксуърт поспря да погледне навън към Хонолулу, града, който толкова много обичаше. — Защо хората там долу не ни повярват, че знаем кое е най-доброто за тези острови? — с известно недоумение се запита той. — Надявахме се да помнят всичко, което сме сторили за Хаваите. Ами че те би трябвало да се вдигнат като един и да изритат компаниите от рода на «Грегърис» и «Калифорния фрут» направо в океана. Но, както изглежда, изобщо не ценят онова, което е най-добро за тях“.
	Секретарката прекъсна разсъжденията му, за да съобщи:
	— Онзи млад японец отново се опитва да се срещне с вас.
	Хейл ядосано поклати глава:
	— Защо с мен! Преговорите с работниците са работа на Хюи. — И се измъкна през една задна врата, викайки Хюлет Джандърс. Щом внушителният мъж се появи, Хейл му разпореди: — Гледай да се справиш с този млад размирник веднъж завинаги! — И се почувства донякъде успокоен при вида на големия Хюи, който подръпна нагоре колана си и пое, готов за схватката.
	Когато Джандърс влезе в заседателната зала, намери там един самоуверен, ниско остриган, усмихнат младеж, който протегна дясната си ръка над масата и каза:
	— Аз съм Горо Сакагава, сър. Не съм забравил каква добрина проявихте към братята ми.
	Жестът му свари големия Хюи неподготвен и за част от секундата той си помисли: „Това е братът, когото не взехме в Пунахоу. Ако го бяхме взели, нямаше сега да стане профсъюзен водач“. Сетне прогони тази мисъл и каза строго:
	— За какво искаш да говориш с мен, младежо? — И демонстративно не го покани да седне.
	Горо се възползва от обноските, които бе усвоил, докато служеше при генерал Макартър, отмина без внимание обстоятелството, че трябваше да остане прав, и рече:
	— Казаха ми, че синът ви Хари е загинал на Бугенвил.
	— Да, така е — потвърди Джандърс и се почувства задължен да попита: — Един от братята ти не беше ли убит в Европа?
	— Двама — отвърна Горо. И представителят на работодателите, и дошлият да преговаря с него наемен работник почувстваха, че Хюлет Джандърс от Форта някак неусетно е слязъл до нивото на Горо Сакагава — те бяха равни. Горо поде: — Питахте ме за какво искам да разговарям с вас. Хората в „Малама Шугър“ ме избраха…
	— Нямам намерение да обсъждам каквито и да било профсъюзи.
	— Не съм споменавал думата профсъюз — изтъкна Горо, пристъпяйки от крак на крак, докато Хюлет се бе разположил удобно на стола си.
	— Едва ли си дошъл да ми говориш за нещо друго — сопна се Джандърс.
	— Добре, след като подхващате тази тема, господин Джандърс, в „Малама Шугър“ ще бъде организиран…
	— Махай се! — рязко го прекъсна Джандърс и въпреки че остана седнал, гласът му се извиси.
	Горо спокойно продължи:
	— Работниците от „Малама Шугър“ ще се организират, господин Джандърс. Според федералните закони ние имаме правото…
	— Вън! — кресна Джандърс. Скочи към вратата и извика своите помощници, а когато те се струпаха в залата, изкомандва:
	— Изхвърлете навън този комунист!
	Горо, по-як дори, отколкото беше в гимназията, се облегна на масата и заговори бързо:
	— Господин Джандърс, аз не съм комунист и няма да позволя на хората ви да ме изхвърлят, защото, ако го направят, ще повдигна обвинение срещу вас в съда. Тогава вашето отношение към профсъюза ще се втвърди и ще ни бъде още по-трудно да обсъждаме нещата по интелигентен начин. Затова отпратете кучетата си.
	— Аз никога няма да приема профсъюзите — извика Джандърс. — И да не си посмял още веднъж да нахълташ в тази сграда.
	— Господин Джандърс, обещавам ви, че първата плантация, която ще организираме, ще бъде „Малама Шугър“, и когато стигнем до последния етап на преговорите, аз ще седя ето на този стол… — Горо посегна към един стол, вдигна го внимателно и го постави в подходящо положение. — На този стол. Пазете ми го, господин Джандърс. Следващия път, когато се срещнем тук, ще е, за да подпишем документите. Името ми е Горо Сакагава.
	Той спокойно напусна помещението и Джандърс освободи помощниците си. Стовари се на мястото си и се опита да разбере какво се бе случило: „Един японски ратай нахлу в офиса ми и ми каза…“. Невъзможно му бе да го повярва и отиде при Хоксуърт Хейл.
	— Как мина? — попита го Хейл.
	— Един японски ратай нахълта в офиса ми и ми каза…
	— Стига с този театър, Хюи! Какво стана?
	— Ще организират профсъюз в „Малама Шугър“.
	— Никога няма да успеят — твърдо рече Хейл.
	Той свика Форта и осведоми хората си:
	— Хюи е преживял тежки десет минути. Младият Сакагава му е открил картите си…
	— Той нахълта тук и се опита да ми каже…
	— Хюи! — прекъсна го Хейл. — Не се е опитал, казал ти го е, по дяволите.
	— Ще организират профсъюз в „Малама Шугър“ — повтори Джандърс. — И ако успеят там… ще пробват и в останалите плантации.
	— Това дойде по-бързо, отколкото го очаквах — отбеляза Хейл. — Когато разбихме нашите болшевики в стачките от 1939 и 1946 година, мислех, че сме приключили с тях. Но очевидно отвратителният Рузвелтов вирус е заразил цялото ни общество.
	— Никога не съм предполагал, че ще доживея деня — промърмори Джандърс — един японски ратай да се дотътри в офиса ми…
	Суровият и опитен Хоксуърт Хейл, който бе ръководил иззад кулисите двете предишни битки с профсъюзите, и сега пое командата на своето войнство. Удари по масата и каза:
	— Ние ще изправим срещу тях обединените си сили и ако някой от вас в тази стая прояви колебание, да не очаква никаква милост. Хем японските радикали ще ви стъпят на шията, хем ние ще ви унищожим. Никакви кредити. Никакви стоки. Никаква правна защита. Господа, или оставате с нас, или с вас е свършено. — Той замълча, вторачи се в тях и попита: — Разбрахме ли се?
	— Разбрахме се — промърмориха плантаторите и с това бе сложено началото на стачката.
	Стратегията бе определена и заседанието беше закрито, а собствениците на плантации продължаваха нервно да се въртят из залата — никак не им се тръгваше. Хейл попита:
	— Как така порядъчен младеж като Горо Сакагава, с трима братя в Пунахоу, е станал комунист?
	Джандърс отвърна:
	— Мисля, че го бяха назначили към Федерацията на американските профсъюзи в Япония.
	Възцари се мълчание. Джон Уипъл Хоксуърт рече:
	— Само като си представи човек, че нашето правителство е взело едно порядъчно японско момче и го е посветило в тактиката на профсъюзите!
	В помещението се прокрадна полъх на маниакалните противоречия в света и плантаторите се почувстваха подиграни. Хоксуърт Хейл тъжно попита:
	— Искаш да кажеш, че собственото ни правителство е отклонило от правия път едно момче, което можеше да учи в Пунахоу?
	И с тази мрачна констатация комитетът на Форта за мерки против стачката се разотиде.


	Всъщност, когато Хюлет Джандърс обвини Горо Сакагава, че е комунист, той не бе далеч от истината. След като през 1916, 1923, 1928, 1936, 1939 и 1946 година Форта категорично отказа дори да разговаря за профсъюзи и използва всички възможни средства, включително сила и подмолни похвати, за да попречи на трудещите се да постигнат своите законни цели, вече не бе възможно профсъюзите на островите да се развиват по нормалния начин. Организаторите, изпращани от континента, имаха твърда ръка, но бяха изцяло американци и откриваха, че на Хаваите обичайните им методи не водят до никакъв резултат. Хората не разбираха дори профсъюзната терминология, а каквото разбираха — не приемаха. Възползвайки се от това, както Форта, така и хонолулският „Мейл“ неизменно определяха всяка профсъюзна дейност като комунизъм. Така с течение на годините вместо термините, които на континента се възприемаха като логична част от съвременните производствени отношения, на Хаваите се появиха специфични и доста странни названия. С една дума, профсъюзната дейност се смяташе за подривна.
	Имаше трудности и от чисто физическо естество. Хората от континента, останали в историята като твърде умерени профсъюзни деятели, често не биваха допускани на островите. Когато се опитваха да разговарят с работниците, ги изхвърляха от плантациите с груба сила. Потърсеха ли зала, в която да настанят щаба си, срещаха категоричен отказ. Те биваха заплашвани, очерняни, ругани и тормозени с обвинения в комунизъм.
	Съгласно закона за социалните промени на Грешам, когато умерените биват прогонени, на тяхно място идват радикалите. След 1944 година на островите тихомълком проникна група профсъюзни деятели с крайни възгледи. С тях надойдоха много комунисти — дори от разстояние бяха забелязали, че положението на Хаваите създава благодатна почва за избуяването на комунистическата идея. Между лидерите имаше един едър, грозен ирландски католик от Ню Йорк на име Род Бърк, който беше влязъл в партията през 1927 година и постоянно се бе издигал в нейните редици, докато бе достигнал толкова висок пост, че му бе поверено ръководството на сериозната атака срещу Хаваите. Първата му стъпка бе да се ожени за една нисей от Балтимор и това японско момиче, вече комунистка, щеше да се окаже много полезно за осъществяването на неговите велики планове да завладее островите.
	Например, когато Род Бърк се запозна с Горо Сакагава, върнал се от Япония с полезен опит в профсъюзната дейност, той веднага видя в способния млад капитан от армията човека, който му трябваше за синдикализацията, а впоследствие и за комунизацията на Хаваите. Затова каза на жена си: „Включи младия Сакагава“. Преданата на делото японка второ поколение успя да привлече Горо — не за комунист, а за профсъюзен деец — и с негова помощ Бърк спечели други японци и филипинци, без да споделя с тях, че е член на Комунистическата партия. По този начин бе образувано едно здраво ядро на работническото движение, което през 1947 година вече имаше готовност да се конфронтира с Форта и да се бори до суровия, заплашващ да съсипе островите край.
	В по-късните години Горо често обсъждаше тези първи стъпки със своя брат, адвоката Шигео, върнал се с докторска титла от Харвард. Позволяваше му да изследва неговите мотиви и разбирания, такива, каквито са били в началото на 1947-а.
	— Ти знаеше ли тогава, че Род Бърк е комунист? — питаше Шиг.
	— Ами не го знаех със сигурност, но го подозирах — отвръщаше Горо. — Не ми го бе казвал, но аз разпознавах в него твърдолинейния ръководител.
	— Щом като си имал подобни подозрения, Горо, защо си се съгласил да се обвържеш с него?
	— От опит се бях уверил, че с отживелите времето си методи никога няма да победим Форта. Пробвахме с умерения синдикализъм и не постигнахме нищо. Бърк знаеше как да набира сила. Това е единственото нещо, от което Форта разбира.
	— Опитвал ли се е някога да те запише в партията?
	— Не, той смяташе, че може да ме използва, а сетне да се отърве от мен за сметка на по-тъпите японци и филипинци, които бе успял да привлече за членове — обясняваше Горо.
	— Как подбираше той хората си?
	— Ами вземаше ги откъдето му падне. В началото записваше слабо образовани японци… също и филипинци. Но те му трябваха само за поддръжка. Истинското ядро на партията бяха Род Бърк и жена му.
	— А ти как разсъждаваше по онова време?
	— Разсъждавах също като Бърк — споделяше Горо. — Смятах, че съм достатъчно умен, за да го използвам и сетне да се отърва от него.
	— Трябва да е било много интересно време — иронично подхвърляше Шиг.
	— Никой от двама ни не хранеше никакви илюзии — признаваше Горо. — Странното е, че жена ми Акеми разбра какво представляват семейство Бърк още първия път, когато ги видя. В Япония се бе сблъсквала с много комунисти и господин Бърк моментално й стана ясен. А според мен и госпожа Бърк усети какви са нейните убеждения, така че никой не беше изигран — уверяваше брат си Горо.
	— Имаше ли между записаните от Бърк и наистина добри хора? — питаше Шиг.
	— Повечето японци бяха чисто и просто глупаци, но Хари Азечи бе най-способният, който се е раждал от нашите среди на островите.
	— Като погледнеш назад, Горо, мислиш ли, че този съюз е бил необходим?
	Познавайки отблизо умерените мъже от Федерацията на американските профсъюзи в екипа на генерал Макартър, Горо често се бе замислял над това. Накрая той казваше:
	— Нали си спомняш какво бе отношението на Форта… че човек дори не можеше да спомене за права на работниците, без да бъде наречен комунист… По дяволите, Шиг, разправял съм ти как отидох да се срещна с Хюлет Джандърс. Той ме накара да стоя прав пред него с шапката в ръце, като някой селянин. Руга ме, подиграва се с мен. Нямаше алтернатива, Шиг.
	— Никаква ли? — настояваше брат му.
	— Никаква. Хаваите никога нямаше да влязат в XX век, ако всевластието на Форта не бъдеше унищожено. Сам не бих могъл да го направя. Хората от Федерацията на американските профсъюзи, с които се запознах в Япония, не биха могли да го направят. То бе по силите само на борец от низините като Род Бърк.
	Затова Хюлет Джандърс имаше право, заявявайки пред хонолулския „Мейл“, че комунисти от континента полагат усилия да завладеят островите. Когато обвини японците, че някои от тях са се записали в партията, ръководена от Род Бърк, отново беше прав. Но твърденията му, че лидерът на стачкуващите работници от плантациите Горо Сакагава също е комунист, не отговаряха на истината. Само че през онези изпълнени с напрежение години омразата към профсъюзите бе толкова голяма, че подобна сравнително малка грешка не беше от особено значение.


	Стачката бе жестока, безсмислена и яростна и изплаши Хаваите повече от всичко досега, дори от нападението над Пърл Харбър. Род Бърк побърза да включи и пристанищните работници — в продължение на пет и половина месеца, изпълнени с глад и ужас, нито един кораб на „Хоксуърт и Хейл“ не влезе в Хаваите. Форта отвърна, като отряза кредитите, така че всеки на островите почувства удара.
	Горо Сакагава поведе своите работници от плантациите за захарна тръстика. Форта си отмъсти, като отмени всякакви помощи и облаги, тъй че скоро жестоките изпитания на социалните борби се стовариха не върху стачкуващите, а върху техните семейства.
	Род Бърк не разрешаваше никакви кораби със захар и ананаси да напускат островите и не допускаше никакви туристи. За отмъщение Форта затвори два от своите хотели и изхвърлените от работа камериерки и келнери по-трудно преживяха стачката, отколкото собствениците.
	Горо Сакагава убеди и работниците от ананасовите плантации да се присъединят. Форта студено заяви, че складовете му с хранителни припаси са почти празни и повече не може да зарежда магазини като този на Камеджиро Сакагава, тъй че собствениците им започнаха един след друг да фалират.
	Всеки, който не разбира голямата стачка, не разбира и Хаваите. Тя парализира островите до точката на отчаянието. Печатарската хартия бе на привършване и съществуването на вестниците беше застрашено. Останала бе храна колкото за една седмица и много семейства вече гладуваха. Собствениците на плантации гледаха как реколтата им гние под жаркото слънце. Нивите с ананаси бяха занемарени, милиони и милиони неподлежащи на възстановяване долари отиваха на вятъра. Банкерите безпомощно наблюдаваха как замира обичайната им дейност. В магазините не влизаха нито нови стоки, нито стари клиенти. На лекарите не се плащаше, а зъболекарите нямаха пациенти. Големите хотели успяваха да сервират само неподходяща за ранга им храна. На островите постепенно замираше самият живот.
	Защото една стачка на Хаваите не беше като стачките във Флорида. Тя не приличаше на нищо от онова, което бе ставало на континента, понеже ако пристанищата на Флорида биваха затваряни, храна можеше да се доставя и с влак; когато железниците спираха, хората използваха камиони; престанеха ли да се движат и камионите, гладуващите семейства можеха да организират кервани от коли; а ако и керваните не успееха, на отчаяните жители все пак оставаше възможността да тръгнат пеша. Но когато бяха затворени пристанищата, на Хаваите нямаше алтернатива и населението бе близо до пълното изтощение. След като се видя, че разумните производствени отношения са неосъществими, както капиталът, така и наемната работна ръка проявиха глупост и едва не съсипаха островите.
	В началото на шестия месец Горо Сакагава, придружен от четирима помощници, влезе с твърда крачка в заседателната зала на Форта, почака да се съберат собствениците на големите плантации, а сетне се настани точно на онзи стол, на който бе обещал пред Хюлет Джандърс да седне един ден, и в този символичен момент част от неукротимия му борчески дух го напусна. Странна е представата, че когато човек се разположи на отказаното му по обиден начин място, въздействието върху него ще бъде такова, сякаш между задните части и мозъка му съществуват невидими емоционални канали, но се случи именно това. Почувствал се сигурен на новозавоювания стол, Горо рече примирително:
	— Ние смятаме, че стачката продължава вече достатъчно дълго. Убедени сме, че и вие сте на същото мнение. Няма ли начин да й сложим край?
	— Не ще позволя някакъв японски ратай да нахълтва в офиса ми… — поде Хюлет Джандърс, но Хоксуърт Хейл го погледна със съжаление: сякаш ужасите на последните шест месеца не бяха достатъчни, та Джандърс използваше същите думи, които бе казал и в началото на стачката.
	Горо спокойно ги отмина и се обърна към Хейл като твърд парламентьор:
	— Господин Хейл, моят комитет няма да взема под внимание факта, че вашият представител, господин Хюлет Джандърс, се нахвърля върху нас, задето сме японци, защото знаем, че братовчед ви, полковник Марк Уипъл, даде живота си, за да бъдем свободни граждани. Сега действаме като свободни граждани и аз мисля, че вие разбирате това.
	Изразената най-искрена почит към полковник Уипъл поразмекна събралите се. Всички си спомниха какво бе казал същият този Горо Сакагава, по онова време капитан от пехотата, когато бе предложено тялото на полковник Уипъл да бъде пренесено от Вогезите: „Нека пренесат тук моите братя, но полковник Уипъл трябва да почива в сърцето на света — там, където е загинал. Никой остров не е достатъчно голям, за да приюти духа му“.
	— Какви са новите ви условия, господин Сакагава? — попита Хейл.
	— Няма да прекратим стачката, докато профсъюзите не бъдат изцяло признати — отвърна Горо и Хюлет Джандърс рухна на стола. Виждаше, че бедата е неизбежна: останалите бяха готови да се предадат. Комунистите щяха да удържат победа. Но преди да успее да каже нещо, Горо бързо добави: — Тогава, за да отговорим по достойнство на вашата отстъпчивост, ние ще се съгласим на десет цента по-малко за час.
	— Господа — поде Хоксуърт Хейл с възродена надежда — аз смятам, че можем да обсъдим предложението на господин Сакагава. — Духът на полковник Уипъл, който бе загинал за тези японски момчета, незримо изпълни залата и Хейл тихо попита: — Горо, би ли довел хората си след около три часа?
	— Да, господин Хейл — отвърна профсъюзният водач, но когато групата си тръгна, Хюлет Джандърс остро ги спря:
	— Каква ни е гаранцията, че онзи комунист Род Бърк ще позволи да отворим пристанищата?
	— Тъкмо по този въпрос ще преговаряме, господин Джандърс — отвърна Горо. — Щом се разберем с вас, пристанищата ще бъдат отворени. На това му се вика споразумение.
	След като делегацията си отиде — трима японци, един хаол и двама филипинци — Хюлет Джандърс напусна мястото си в челото на масата и заяви:
	— Не мога да участвам в онова, което се готвите да направите.
	— Оценявам твоята позиция — хладно рече Хейл. — А ще можеш ли да надвиеш себе си и да се подчиниш на решението, което ще вземем?
	При тези думи всички се обърнаха и се вторачиха в Джандърс. Ако той откажеше да приеме от името на „Джандърс и Уипъл“, основните притежатели на плантации, никой не знаеше какви ще са последствията, все пак съществуваше вероятност да се окаже достатъчно силен и да се възпротиви както на профсъюзите, така и на собствените си съдружници. Хюлет изпитваше почти непреодолимо желание да продължи битката до самия „залез на боговете“, но бе спрян от предпазливите думи на човека, който преди двадесет години му бе отнел ръководството на Форта. Хоксуърт Хейл бавно промълви:
	— Хюи, твоето и моето семейство винаги са обичали тези острови. Повече не можем да стоим отстрани и да гледаме как те страдат.
	Едрият мъжага отправи ужасен поглед към своя ръководител, канеше се да отхвърли предложението, но Хейл продължи:
	— Ако бъдем принудени да се примирим с профсъюзите, а такъв, изглежда, е духът на времето, нека го направим с известна елегантност. Ще поканя Сакагава да влезе отново и ще се постарая…
	— Не желая да присъствам — рязко го прекъсна Джандърс. Тръгна да излиза от залата през задната врата, но спря да предупреди съдружниците си: — Вие предавате тези острови на комунистите. Отказвам да гледам как в офиса ми нахълтва един японски ратай, за да поставя…
	— Но ще се чувстваш обвързан с нашето решение, нали? — прекъсна го Хейл.
	— Да — неохотно изръмжа той и когато Горо се върна, за да подпишат взаимната си капитулация, Хюлет Джандърс не беше там.


	Голямата стачка завърши и трима управители от плантациите на Хейл, по-възрастни от самия него, напуснаха с думите:
	— Твърде дълго сме си вършили работата самостоятелно, за да ни казват сега някакви японци с дръпнати очи как се отглежда захарна тръстика.
	Явиха се по-млади мъже, които заеха местата им — Хейл установи с тъга, че дори не познава двама от тях — и още преди да изтече годината, докладваха:
	— При новата система може да се работи. Изглежда, ще добиваме повече тръстика отпреди.
	Хюи Джандърс изсумтя:
	— Нещо разяжда непоклатимата Америка, щом младите хора така лесно се съгласяват на компромиси със злото.
	А сетне Хюи доказа правотата си. Втурна се на едно от заседанията на Форта с новината, че някакъв от по-незначителните комунисти скъсал с Род Бърк и изразил готовност да изобличи него и жена му като редовни членове на Комунистическата партия, притежаващи партийни билети. Това съобщение предизвика бурно вълнение, което достигна връхната си точка след многобройните телефонни разговори, защото те го потвърдиха.
	— Знаех си аз, че всичките са комунисти! — победоносно крещеше Хюи. — Само като си помисля, че позволихме на Горо Сакагава да нахълта в тази зала…
	— Не смятам, че Горо е между обвинените — поохлади го Хейл. — Поне когато се обадих на Джаспър, той не…
	— Всичките са комунисти — държеше на своето Хюи. — Още преди година ти казах, че Род Бърк е червен. И ето че е такъв.
	Джон Уипъл Хоксуърт изрече с леден тон:
	— Нека почакаме да ги уличат, а след това ще използваме цялото си влияние, за да бъдат осъдени.
	— Обаждал ли се е някой на губернатора? — попита Джандърс.
	— Още не — отвърна Джон Уипъл.
	— Много ще ми е драго да му го съобщя! — рече злорадо Джандърс. — Последния път, когато отидох да говоря с него за комунистите, той каза…
	— Никой никъде няма да се обажда — намеси се Хейл. — Случилото се ще ни е от голяма полза. Никой не бива да разваля ефекта.
	И Форта внимателно проучи какви са възможностите да извлече полза от новия обрат на нещата.
	Но радостта на този ден бе донякъде помрачена от съобщението на един сътрудник, че докато вниманието на всички било приковано към стачката, като че ли се случило нещо твърде странно, нещо, което не бил в състояние да обясни. Той извади карта на градския център, посочи няколко оградени с червено места и рече:
	— Това е сградата на Рейфър Хоксуърт, долният етаж е даден под наем на японец на име Фуджимото. Дотук няма нищо подозрително. Той има голям галантериен магазин в Каимуки. На това място пък е ресторантът, чиято собственичка е вдовицата на Ед Хюлет. Той е даден под наем на един филипинец, който държи ресторант в Уахиауа.
	— Накъде биеш, Чарли? — нетърпеливо попита Хоксуърт.
	— Вижте! — извика сътрудникът. — През последните шест месеца са откупени лицензите за всички магазини в това каре, изключение прави само сградата на Джо Джандърс. Разбирате ли какво означава това?
	Докато съдружниците изучаваха картата, се възцари мълчание. Накрая Хоксуърт каза:
	— Ако някой наема тези имоти под чуждо име…
	Грозната догадка обиколи залата, но скоро бе отхвърлена от енергичния Хюлет Джандърс, който отсече:
	— Какво сте се разтревожили, да му се не види! Сто пъти съм предупреждавал братовчеда Джо да не дава сградата под наем, без предварително да е обсъдил нещата с мен. Докато той държи фронта, няма да имаме никакви неприятности. Какво може да направи някой на толкова малка площ?…
	— Обади се на Джо! — нареди му Хоксуърт.
	Заплашително мълчание обгърна безцеремонния Хюлет, който викаше сърдечно:
	— Здрасти, Джо! Хюи на телефона. Джо, не си давал под наем големия магазин, нали?
	Последва мъртвешка тишина и Хюлет Джандърс, дълбоко потресен, остави слушалката. Нямаше смисъл да го питат, отговорът бе изписан на посърналото му кръгло лице.
	— По дяволите! — кресна Хоксуърт Хейл, удряйки по масата. — Изиграха ни! Кой го е направил? — беснееше той. — Хюлет, кой е наел този магазин?
	Големият Хюлет Джандърс бе навел глава и гледаше в масата.
	— Срам ме е да го кажа. Камеджиро Сакагава.
	— Ще го унищожим! — закани се Хейл. — Няма да превозим и един негов товар до Хонолулу. Този човек ще умре от глад заради…
	Хладният като лед Джон Уипъл Хоксуърт се обади:
	— Изправени сме пред двоен проблем. Кой е организирал това проклето нещо? И за кого?
	Последва продължителна дискусия по това, кой би могъл да натрупа достатъчно капитал и мъдрост, за да направи такъв удар, и по метода на постепенното изключване стигнаха до единодушното мнение, че той е по силите само на Хонконг Кий.
	— Още сега ще му поискам сметка — извика Хоксуърт, позвъни на Хонконг и без заобикалки го попита: — Ти ли си откупил правата за всичките магазини? — Когато китайският банкер му отговори, той кимна на съдружниците си. — От чие име действаш, Хонконг? — Този път главата на Хоксуърт остана неподвижна — слушаше, застинал от смайване. — Благодаря ти, Хонконг — рече той и сложи слушалката.
	— „Калифорния фрут“? — попита Джандърс.
	— „Грегърис“ — отвърна Хейл.
	— Сигурно ще успеем да накараме съдията Харпър да наложи запрещение върху някоя от тези сделки. Той е женен за моя братовчедка и аз бих могъл да му обясня…
	— Ако Хонконг е уредил договорите за сградите… — Хейл не довърши изречението. Зарови лице в дланите си, дълго мисли и сетне попита съдружниците си: — Как са могли тези хора да постъпят с нас така? Защо твоето семейство, Уипъл, се е грижило толкова за фамилията Кий? По дяволите, та цялото им акционерно дружество води началото си от земята, която им е дал старият доктор! И проклетите Сакагава! Кой е допускал, че Камеджиро ще се окаже толкова неблагодарен! Да откупува правата зад гърба ни! Как си го обяснявате? Човек би очаквал да проявят някаква лоялност към нас. Ние ги докарахме тук, дадохме им земя, грижехме се за тях, когато бяха така адски бедни, не можеха дори да пишат и четат. Какво става със света, след като хора като тези се обръщат срещу нас?
	— Ето значи с какво се занимава господин Маклафърти! — извика Джандърс. — Пратил ни е за зелен хайвер с приказките за онзи хотел!
	Хейл вече се бе овладял и каза:
	— Господа, това е началото на една безкрайна борба. Аз лично ще преча на „Грегърис“ и на Маклафърти при всяка тяхна крачка. Не за да ги държа вън от островите, защото след като Хонконг е уредил договорите за тези сгради, те ще защитят правата си чрез съда…
	Един от Хоксуъртовците го прекъсна:
	— След всичко, което сме правили за съдията Харпър, би било логично сега да разчитаме на него да обяви поне един от тях за невалиден.
	Хейл отмина с мълчание тази глупава и недостойна забележка и продължи:
	— Трябва да се борим за време. Ще открием клонове на нашите магазини в Уайкики, в Уайалае и по цялата Пали. Всеки от вас, който контролира печеливш концерн, трябва да разположи клонове и в предградията. Ще умножим и обединим всичко. И когато „Грегърис“ дойдат, нашите магазини ще са толкова популярни, че те ще фалират още в началото.
	И както хвърлената в развъдника хищна морска котка изяжда няколко от по-ленивите пъстърви, ала стимулира развитието на останалите, и колкото и да е странно, накрая благодарение именно на тази хищна риба те стават по-многобройни и по-едри, така и появата на „Грегърис“, последвани от „Калифорния фрут“ и „Шиъ и Хорнър“, придаде такова ускорение на хавайската икономика, че скоро Форта забогатя много повече отпреди. По същия невероятен начин повишените надници, които профсъюзът на Горо Сакагава извоюва от Форта, на практика направиха тази групировка по-богата от всякога, защото по-голямата част от парите се вливаха обратно в нейните магазини. Умножаваше се и благосъстоянието на островите като цяло.
	Решителността, с която Хейл се хвърли в борбата против натрапниците от континента, полагайки лично огромни усилия за активизиране на икономиката, се отрази неочаквано благотворно върху Хаваите и през следващите години често се говореше за постигнатото от него като за истинска революция в онова трудно време. Ако искаше да се конкурира на равна нога с фирми като „Грегърис“, Форта не можеше повече да си позволява да издига на ръководни длъжности некомпетентни племенници и братовчеди и мекушави втори синове. Под зоркото око на Хоксуърт Хейл бяха отстранени доста Хейловци, Хоксуъртовци, Джандърсовци и Хюлетовци. Неговата линия бе ясна: „Или ги сложете на второстепенни длъжности, на които няма да съсипват системата, или им дайте достатъчно акции, за да живеят, докато компаниите се управляват от истински мъже“. В резултат онези, които Хюлет Джандърс наричаше „вундеркиндите с хлътналите брадички“, се оказаха притежатели на големи пакети акции с добри дивиденти и можеха свободно да избират дали да живеят във Франция или в Хавана, а на техните места надойдоха множество способни млади възпитаници на икономическите институти в Уортън, Станфорд и Харвард. От чисто благоразумие някои от тях се ожениха за момичета с фамилии Уипъл, Хейл или Хюлет, но повечето пристигаха от континента със съпругите си. И Хаваите процъфтяха.
	Ала от мъжете, оглавявали Форта през онези дни, само проницателният и объркан Хоксуърт Хейл виждаше каква е истинската опасност и ту се бореше с нея, ту вдигаше ръце. Тя не се състоеше в идването на „Грегърис“, колкото и да му се повдигаше от това, нито в успеха на профсъюзите, макар той да узаконяваше бунта срещу установените порядки, а се криеше във факта, че Черния Джим Маклафърти бе демократ. Сега той беше законен жител на Хаваите. Вече не работеше за „Грегърис“, имаше собствена малка адвокатска практика и комбинираше работата на юридическото поприще с политическа дейност. Винаги когато минаваше покрай кантората му, Хоксуърт Хейл поглеждаше към вратата и го изпълваха лоши предчувствия, защото знаеше, че в крайна сметка демократите са по-голямо зло от „Грегърис“, профсъюзите или комунистите.
	Ето защо бе ужасен, когато една сутрин видя, че на вратата на Маклафърти е поставена нова табелка: „Маклафърти и Сакагава“. Шигео се бе върнал от Харвард като специалист по поземлената реформа, блестящ юрист и благодарение далновидността на Черния Джим Маклафърти — редовен член на Демократическата партия.

	* * *

	Непосредствено след стачката две от главните действащи лица временно напуснаха сцената поради семейни проблеми. Известно време не се чуваше почти нищо за Горо Сакагава и Хоксуърт Хейл. В началото изглеждаше, че Горо има по-големи неприятности, защото от онзи ден в края на 1945 година, когато бе срещнал стройната и екзалтирана „модена“ млада дама от Токио Акеми сан, в живота и на двамата се заредиха безкрайни усложнения. Най-напред ги тормозеше военната полиция, която се бе опитала да наложи указ против общуването с местното население по време на окупацията, и бе неприятно да се срещаш с любимото момиче, при положение че патрулите имат право да нахълтат всеки момент. После дойдоха затрудненията, неизбежни за всеки американски войник, решил да се ожени за японка. Веднъж Горо отбеляза с горчивина:
	— Когато раздават хубавите неща, никога не ме смятат за американец, но започнат ли да сервират гадостите, аз съм един от най-добрите американци в списъците им.
	Младите влюбени заобиколиха забранителния указ, като направиха шинтоистка сватба в един параклис в покрайнините на Токио, а сетне откриха, че шинтоисткият им брак не се признава и Горо не може да вземе жена си в Америка. Последваха нови унижения в консулството. Но в онези трудни дни Акеми сан се показа смело момиче със спасително чувство за хумор и главно благодарение на изключително милото й държане чиновниците накрая дадоха мълчаливото си съгласие, документите й бяха уредени и тя получи входна виза за Хаваите.
	През 1946 година, когато превозващият войниците кораб наближи Хонолулу, Акеми сан бе една от най-практично мислещите млади булки на борда и не споделяше илюзиите, чието разбиване щеше да помрачи първите дни в Америка на много други момичета. Тя не бе заслепена от своя млад американец Горо Сакагава. Беше разбрала, че се числи към онези, които „модените“ наричаха „селски тип“ — упорит, недообразован, грубоват — и дори през гладните дни, когато той имаше достъп до големите гарнизонни лавки, процъфтяващи из цяла Япония, и с офицерската си заплата беше същински милионер в сравнение с японците, тя не се заблуждаваше, че е богат. Освен това беше специално предупредена от приятели с познати, живели на Хаваите, че на островите са се заселили предимно хора от префектура Хирошима, които са крайно затворена общност и никак не са съвременни. Едно енергично момиче от Токио й бе прошепнало: „Аз съм ходила на Хаваите. Там няма нито един от «модените»“. Акеми не хранеше никакви илюзии по отношение на своята нова родина, но все пак не бе подготвена за онова, което я очакваше.
	На пристанището я посрещнаха господин Сакагава и неговият зет господин Ишии, чиито съпруги стояха чинно зад набитите си дребни мъже, и тя си каза: „Семействата в Япония са изглеждали така преди трийсет години“. При все това веднага изпита симпатии към подобния на булдог Сакагава сан с щръкналите встрани от коленете ръце и докато го гледаше от висотата на своя ръст, си помисли: „Той е като баща ми“. Но после видя мрачното лице на госпожа Сакагава, издаващо желязна воля и консерватизъм, потръпна и си рече: „От нея трябва да се страхувам. Тя е от онези, срещу които бяхме принудени да се борим в Токио“.
	И беше права. Госпожа Сакагава никога не се отпускаше. Хрисима със съпруга си, за своята снаха тя бе истинско страшилище. Едно време в Хирошима, когато синът си довеждаше жена, за да работи на оризовите ниви, майката имаше грижата бързо и компетентно да втълпи на момичето привичките на добра селска съпруга и сега тя пое тази задача вместо Горо. Всъщност госпожа Сакагава разбра, че синът й е направил несполучлив избор още щом зърна Акеми до релинга на кораба, и презрително пошушна на дъщеря си Реико:
	— Прилича ми на градско момиче, а знаеш колко скъпи са техните навици!
	Ако Горо имаше добре платена работа и живееше отделно, нещата вероятно биха се уталожили в скрито взаимно неодобрение, двете жени биха се виждали колкото е възможно по-рядко, а при неизбежните срещи заради него биха се държали преднамерено учтиво. Но това бе невъзможно, защото заплатата на Горо в профсъюзите не бе достатъчна, за да си позволи самостоятелно домакинство, поради което живееха при родителите му. Още в началото на борбата си за надмощие над Акеми госпожа Сакагава издигна своя девиз:
	— Когато аз дойдох на Хаваите, животът беше много труден и не виждам причина ти да бъдеш глезена.
	— Да не би да очаква от мен да излизам на полето и всеки следобед да изсичам захарната тръстика от три-четири ниви? — попита една вечер Акеми и с времето на Горо започна да не му се прибира вкъщи, защото двете жени поред се опитваха да го притиснат в някой ъгъл и да му отворят очите за недостатъците на другата и за спречкванията през деня.
	Онова, което най-много ядосваше Акеми, бе дреболия, но се повтаряше толкова често, че започна да помрачава щастието й с Горо. Възрастните Сакагава не бяха говорили особено правилен японски и като младежи в Хирошима, а продължителната им изолация на Хаваите още повече бе замърсила езика им. Сега те използваха много хавайски, китайски, хаолски и филипински думи и в говора им се чувстваше характерната за мексиканците напевност. Голяма част от речника им бе неразбираема за Акеми, но тя не казваше нищо и от учтивост никога не би споменала това пред тях, защото, както сподели с друга войнишка съпруга, с която се запозна в магазина, намираше ужасния им говор много забавен. Тогава двете момичета весело се посмяха.
	Ала възрастните Сакагава не бяха толкова тактични. Те се вбесяваха от прецизния японски на Акеми, която старателно спазваше граматичните правила и произношението.
	— Тя се мисли за нещо повече от нас — разфуча се една вечер госпожа Сакагава пред Горо. — Постоянно говори, сякаш устата й е пълна с боб и се пази да не го стисне със зъби.
	Често, когато семейството се събираше за вечеря и Акеми кажеше нещо, госпожа Сакагава повтаряше една-две думи, произнасяйки ги по варварския хавайски начин, и всички се смееха на младата жена, а тя се изчервяваше.
	Усвои навика да чака в магазина, докато влезе някоя войнишка съпруга, и зажаднели като изгнаници в чужда страна, двете дълго разговаряха на хубав японски, без да се страхуват, че някой ще им се присмее.
	— Все едно че живея в Япония отпреди сто години — каза ядосано един ден Акеми. После избухна в сълзи и когато другото момиче й подаде огледало, за да оправи грима си, тя дълго се гледа в него и рече: — Фумико, можеш ли да си представиш, че някога съм била лидерка на „модените“? Обичам Брукнер и Брамс. Борих се японските момичета да бъдат свободни. А сега съм в по-лош затвор от всички тях. И знаеш ли защо е по-лош? Защото всичко е така ужасно грозно. Грозни къщи, грозен език, грозни мисли. Фумико, не съм ходила на концерт или на театър повече от година. Никой от хората, които познавам, с изключение на теб, дори не е и чувал за Андре Жид. Струва ми се, че сме направили ужасна грешка.
	По-късно, сама в дома на Сакагава, тя си мислеше: „Живея само за няколкото минути, в които мога да разговарям с разумно човешко същество, но винаги след това се чувствам дори по-зле отпреди“.
	Веднъж Акеми каза твърдо:
	— Горо, тази вечер има симфоничен концерт и смятам, че трябва да отидем.
	Както никога, отидоха, но за нея това не бе удоволствие, защото Горо се чувстваше неловко, а цялата публика, с изключение на няколко студенти, се състоеше от хаоли.
	— Японците никога ли не ходят на театър или на концерт? — попита Акеми, но Горо го прие като увод към ново оплакване и смънка:
	— Нямаме време, защото работим.
	— За какво? — сопна се тя и той замълча.
	Когато отново срещна Фумико в магазина, Акеми я попита:
	— За какво работят те? В Япония двама съпрузи биха работили като идиоти, за да се сдобият с билети за театър или с някоя красива керамика. А тук за какво работят? Ще ти кажа. За да си купят голям черен автомобил, да качат отзад старата мама сан, да обикалят из Хонолулу и да рекат: „Сега и аз не съм по-долу от хаолите“. Срам ме хваща да гледам японските лекари и адвокати в техните големи черни коли.
	— И мен — призна Фумико. — Като си помисли човек, че са се отказали от всичко японско заради подобна ценностна система!
	Когато Шигео се върна от Харвард с докторска титла по право, нещата малко се пооправиха, защото вече имаше интелигентен човек, с когото Акеми можеше да разговаря, и те се впускаха в дълги дискусии върху политиката и изкуството. Изненада се, като разбра, че Шиг е посещавал музеите в Бостън, ала той й обясни:
	— Сам никога нямаше да отида, но живеех в дома на доктор Абърнети и жена му, а те казваха, че всяка неделя, в която не правиш нищо за усъвършенстването на ума си, е загубена. С тях си прекарвахме чудесно.
	— Разкажи ми за Бостънския симфоничен оркестър — примоли се Акеми. — Ние в Япония го смятаме за един от най-добрите.
	И тогава опитната госпожа Сакагава дръпна Шигео настрани и каза:
	— Не бива повече да разговаряш с Акеми сан. Тя е съпруга на брат ти и изобщо не е добро момиче. Ще те накара да се влюбиш в нея и в семейството ни ще настъпи трагедия. Разправях и на двама ви с Горо да се пазите от градските момичета, но кой да ме слуша? Виж сега какво стана.
	— Какво е станало? — попита Шиг.
	— Горо се е хванал в капана на суетно и глупаво момиче — обясни майка му. — По цял ден музика, книги, театри. И за политика иска да разговаря! Тази не е стока.
	Доводите й не го впечатлиха, но изкусителната и нежна японска красота на Акеми бе достатъчно убедителна и той се постара да не остава повече насаме с нея, така че животът й стана дори още по-отчайващ отпреди. Спаси я появата на младата социоложка от Хавайския университет, доктор Суми Ямазаки, чиито родители също бяха от Хирошима. Доктор Ямазаки бе изключително умно момиче, провеждаше анкета с триста японки, омъжени за американски войници, и това я доведе при Акеми — към края на изследването, когато констатациите й бяха започнали да изкристализират.
	Надявайки се гостенката да е изискана и интелигентна жена, Акеми отначало се бе облякла с „най-модените“ си дрехи от Токио, изглеждаше почти като дошла от Париж, но като се видя в огледалото, си каза: „Днес искам да приличам на истинска японка“. Сложи си свободно кимоно от шантунг в бледосиньо и бяло и сребърни зори, а когато се срещна с доктор Ямазаки, се оказа, че привлекателната млада социоложка е облечена тъкмо като истинска „модена“ — че е такава, се потвърждаваше и от живите очи и бързия й ум. Двете жени веднага се харесаха и на доктор Ямазаки за миг мина мисълта, която по-късно щеше да запише: „Акеми Сакагава се появи в официално кимоно, очевидно изпитва носталгия“. След два проучващи въпроса социоложката вече бе в състояние да категоризира точно своята домакиня.
	— Кимоното ми казва всичко за вас, госпожо Сакагава — пошегува се тя на отличен японски.
	— Наричайте ме Акеми, моля.
	— Мога да ти кажа от какво си недоволна — рече умната социоложка. — В Токио си била от „модените“, борила си се за правата на жените. А тук си се озовала в едновремешната Япония, в която не са живели дори родителите ти. Намираш местния говор невъзможен, смяташ, че интелектуалната среда е сива и изобщо липсва естетическо отношение към живота. — Доктор Ямазаки се поколеба, сетне допълни: — Мислиш, че ако това е Америка, ще е по-добре да се върнеш у дома, защото там е по-хубаво.
	Акеми сан преглътна — все още не бе формулирала за себе си този горчив извод, макар от известно време да подозираше, че неизбежно ще стигне до него. Сега плашещите думи бяха изречени с тихия глас на друга жена.
	— Много ли са онези, които се чувстват като мен, Ямазаки сенсей?
	— Ще ти помогне ли, ако го знаеш? — попита младата жена.
	— Ще ми помогне, наистина! — с нетърпение извика Акеми.
	— Нали разбираш, че моите данни са провизорни…
	Акеми се засмя нервно и рече:
	— Толкова е приятно да чуеш как някой използва думи като „провизорни“.
	— Опасявам се, че си се ожесточила — укоризнено отбеляза доктор Ямазаки.
	— Повече от останалите ли? — попита Акеми.
	— Не.
	— Мисля, че идваш при мен тъкмо навреме — развълнувано каза Акеми.
	— Общата тенденция е такава… — поде доктор Ямазаки, но преди да успее да довърши, Акеми я прекъсна с въпроса:
	— Ще ме сметнеш ли за голяма глупачка, Ямазаки сенсей, ако ти призная, че ми се иска да ти поднеса чай? Изпитвам ужасна носталгия.
	Двете жени седяха тихо, докато Акеми приготвяше чая по традиционния начин, и когато ритуалът приключи, доктор Ямазаки продължи:
	— Да предположим, че сто местни войници са се оженили за японки. Шейсет от тях са японци. Трийсет са бели. Десет са китайци.
	— А браковете сполучливи ли са? — полюбопитства Акеми сан.
	— Ами ако вземем трийсетте късметлийки, които са се омъжили за бели, около двайсет и осем от тях са много щастливи. Някои твърдят, че са просто на седмото небе. Казват, че не биха се върнали в Япония, дори да им предложа целия Хибия парк.
	— Не искат да се върнат в Япония? — възкликна Акеми. — А дали са от момичетата, които се интересуват от книги, театър и музика?
	— Не по-малко от тебе. Но, разбираш ли, когато един хаол се ожени за японка, родителите му са толкова шокирани, че се опитват да я харесат с цената на големи душевни усилия. А попаднат ли на момиче като тебе — любезно, добре възпитано, мило със сина им — те се престарават. Обичат я повече, отколкото се очаква. Правят живота й истински рай.
	— Такива хора слушат ли музика? — попита Акеми.
	— Обикновено белите мъже нямат куража да се оженят за японка, освен ако не са с доста висока култура. Подобни двойки се радват на богат интелектуален живот.
	Акеми погледна мрачно сивите стени в дома на Сакагава и четириламповия радиоприемник, неизменно настроен на станция, която редува американския джаз с японски народни песни. Когато ходеха с Горо на кино, непременно гледаха някой чанбара, японски уестърн, в който героят самурай побеждава шестдесет въоръжени разбойници, без да падне и косъм от главата му.
	— Японките, които са се омъжили за китайци — продължи доктор Ямазаки — се изправят пред друг проблем. Китайските родители са крайно възмутени. Още преди да са видели своята снаха, те са убедени, че е изключено да я харесат, през цялото време до идването й я мразят жестоко и когато тя най-сетне пристигне, изведнъж откриват, че в никакъв случай не е чак толкова лоша. И щом покаже, че наистина обича сина им, всички достигат равнището на взаимното уважение и нещата тръгват доста добре.
	— Ами японските бракове? — попита Акеми. — Няма да ме убеждаваш, че и те вървят гладко, нали?
	— Някои вървят — увери я доктор Ямазаки. — Когато селски момчета оттук са си взели селски момичета от префектура Хирошима, нещата се нареждат доста прилично. Но в изненадващо голям брой от случаите браковете между японец и японка не се развиват както трябва. Очаквам нашите статистики да покажат, че в над петдесет и пет на сто от тях има проблеми.
	— Защо?
	— Аз самата съм родена на Хаваите — каза доктор Ямазаки. — В точно същия тип семейство, в каквото си дошла и ти — яки селяни от Хирошима. А не бива да забравяме, че нашите хора биха изглеждали старомодни дори в днешна Хирошима. Така или иначе, аз не съм безразлична към тях. Но има нещо много интересно. Белите свекърви и китайките съзнават, че трябва да положат особени усилия, за да разберат и обикнат своите чужди по националност снахи. Правят го и са щастливи. А консервативните японски свекърви… Бог да е на помощ на японското момиче, което ще се омъжи за брат ми и ще трябва да търпи майка ми. Е, всичко е от ясно по-ясно. Те очакват в къщата им да влезе някоя от онези булки, които са се срещали в Южна Япония преди четирийсет години. Не полагат никакви усилия да разберат снахите си, следователно нямат и най-малкия шанс да бъдат щастливи с тях.
	— Знаеш ли какво съсипва моя брак? — попита открито Акеми. Доктор Ямазаки не бе изненадана от прямотата на въпроса, защото беше наблюдавала разпадането на няколко подобни семейства, но Акеми направи пауза и тя разбра, че от нея се очаква някакво предположение. Отговори:
	— Младите мъже в Япония постепенно възприемат новия тип взаимоотношения, докато тези на Хаваите не са се научили на нищо.
	— Да — призна Акеми. — Това ли казват и другите момичета?
	— Всички повтарят същото — увери я доктор Ямазаки. — Но много от тях успяват да преодолеят лошите си чувства или да променят по някакъв начин съпрузите си.
	— А знаеш ли какво ми пречи и аз да го направя? — попита Акеми. — Какво ме наранява дълбоко ден след ден?
	— Какво? — събуди се професионалното любопитство на социоложката.
	— Начинът, по който се присмиват на правилния ми японски. Няма да мога още дълго да понасям това.
	Доктор Ямазаки помисли за собственото си семейство и се усмихна горчиво.
	— И аз имам същия проблем — каза тя със смях. — А съм доктор по философия. — Сетне, имитирайки майка си, попита: „Да не се мислиш за нещо повече от нас, като използваш такъв език?“ Затова вкъщи говоря на местния жаргон, за самозащита.
	— Аз няма да го правя — заяви Акеми. — Аз съм образована японка и дълго съм се борила за някои неща.
	— Ако обичаш мъжа си — рече доктор Ямазаки — ще свикнеш да се нагаждаш.
	— Към някои неща — никога! — отвърна Акеми. После внезапно попита: — Била ли си омъжена, Ямазаки сенсей?
	— Сгодена съм — отвърна социоложката.
	— За местно момче ли?
	— Не, за един хаол от Чикагския университет.
	— Ясно. Не смееш да се омъжиш за някой местен, нали?
	— Не смея — внимателно претегли думите си доктор Ямазаки.
	Акеми потупа бележника на социоложката и се засмя:
	— Сега съм увековечена тук вътре.
	— Една от многото — рече доктор Ямазаки.
	— А можеш ли да се сетиш къде бих искала да бъда?
	— В някое малко кафене на Ниши Гинза, в центъра на оживен разговор за книги, политика и музика.
	— Как позна?
	— Защото и на мен ми се иска да съм там — призна си доктор Ямазаки. — Там се запознах с моя годеник, така че зная колко хубава може да бъде Япония. Но бих добавила и следното: Хаваите също могат да бъдат не по-малко вълнуващи. Да си млад японец тук е едно от най-въодушевяващите преживявания на света.
	— Но ти каза, че не би се омъжила за някой от тях — напомни й Акеми сан.
	— Като жена, която се стреми към щастие и спокоен дом, ще се държа за своя хаол от Чикаго. Но от чисто интелектуална гледна точка, ако това не ме засягаше като жена, определено бих предпочела да остана на Хаваите.
	— Кажи честно, Ямазаки сенсей, смяташ ли, че едно общество, което има за свой идеал дългия черен автомобил, може изобщо да бъде добра жизнена среда?
	Доктор Ямазаки помисли малко върху въпроса и отвърна:
	— Трябва да разбереш, че видимите символи на успеха, към които се стремят нашите японци, са заложени от утвърденото хаолско общество. Голяма къща, мощна кола, син, който следва в Йейл, независимо дали ще научи нещо, или не… това са задължителните жалони за всеки, който живее на Хаваите. Не можеш да очакваш, че така, изведнъж, японците ще се издигнат над ценностната система, с която са израсли.
	— Вече три години се надявам съпругът ми да го направи — рече Акеми с горчивина.
	— Бъди търпелива — в гласа на доктор Ямазаки прозвуча молба — и ще видиш как нещата на Хаваите ще тръгнат на добре.
	— Не мисля — бавно промълви Акеми. — Това тук е безинтересно и тъпо място, което никога няма да се промени.
	Двете жени се разделиха и още същата вечер доктор Ямазаки се обади по телефона на Шиг Сакагава, когото познаваше от Пунахоу.
	— Шиг, не е моя работа, но брат ти Горо е на път да загуби съпругата си.
	— Така ли мислиш?
	— Зная го. Тя ми наговори дословно всичко онова, което казват и другите момичета, преди да вземат кораба за Япония. Досега съм видяла как си заминават деветнайсет от тях.
	— Какво може да направи той? — попита Шиг.
	— Да й купи три симфонии от Бетовен — отговори доктор Ямазаки, макар да знаеше, че подобна стъпка не би се побрала във въображението на грубоватия Горо. А и госпожа Сакагава старша никога нямаше да допусне в къщата си подобна музика.

	* * *

	Докато профсъюзният водач Горо Сакагава бе изправен пред тези проблеми — или по-точно, докато се мъчеше да не ги забелязва — Хоксуърт Хейл бе разтревожен най-вече от предстоящата сватба на дъщеря си Ноелани с нейния втори братовчед Уипъл Джандърс, сина на дръзкия, безцеремонен Хюлет Джандърс, на когото с времето бе свикнал толкова много да разчита. По едно време, Ноелани беше по-малка, Хоксуърт се бе надявал тя да излезе от затворения кръг на Форта и да си намери съвсем различен съпруг… някого от Йейл, разбира се, но да е, да речем, от източните щати и никога да не е виждал Хаваите. През последната година в Уелсли Ноелани ходеше с едно момче от престижния почти колкото Йейл Амхърст, ала от това не излезе нищо и когато младият Уип Джандърс, завършващ със закъснение образованието си в Йейл, я покани на пролетен бал в Ню Хейвън, двамата инстинктивно почувстваха, че трябва да се оженят. В края на краищата се познаваха още от Пунахоу, семействата им се разбираха и Уип беше най-близкият приятел на загиналия над Токио брат на Ноелани.
	Обаче, след като се сгодиха, Ноелани по едно време бе нападната от натрапчивото съмнение, че този брак може би не е много добра идея, защото Уипъл се бе върнал от войната донякъде променен. Бе станал по-слаб и неговата модна къса прическа не успяваше напълно да скрие тенденцията към силно индивидуалистично поведение. Веднъж се бе появил на танците във „Васар“ в редингот, ала с крещяща жилетка от хонконгска коприна с избродирани дракони. Беше предизвикал сензация, но също така и неудобство, казвайки на една от професорските съпруги: „Торстейн Веблен би харесал тази жилетка“. Тя изумено бе попитала „Какво?“, а той бе започнал да имитира умиращ от туберкулоза пациент и бе добавил: „Ако ще е туберкулоза, нека поне да е очебийна“*. Това бе сполучлив образец на черен хумор, но за нещастие професорската съпруга не го разбра.
	[* Игра на думи: conspicuous consumption (англ.) може да се разбира като очебийна туберкулоза и като разточително прахосничество. — Б.пр.]
	Сега Уип и късата му прическа се бяха върнали в Хонолулу, той се обличаше в най-строгите костюми на „Брукс Брадърс“ и сватбата наближаваше. Малко преди събитието Ноелани се обърна към баща си:
	— Смяташ ли, че е редно младежите като нас все така да се женят помежду си, татко? Честно казано, питам се дали не е по-вероятно децата ни да са като мама, а не като тебе?
	Доста смутен, защото същите страхове глождеха и него — именно те го бяха накарали да се надява, че Ноелани ще се омъжи за някого от източните щати — Хоксуърт помисли по въпроса и предложи:
	— Защо не поговорим за това с леля Лусинда? За семейството се съветваме винаги с нея.
	— Кое семейство? — попита Ноелани.
	— Фамилията… цялата — отвърна Хоксуърт и закара дъщеря си у леля Лусинда в преследваната й от мъглите къща в долината Нууану. Когато пристигнаха, я завариха да забавлява пет-шест дами на нейната възраст. Повечето от тях пиеха джин, така че разговорът не бе съвсем на фокус, но в него прозираше някакво мило и спокойно благородство.
	— Това е моя племенница по майчина линия, Ноелани Хейл — любезно обясни Лусинда и махна с бледосинята си дантелена кърпичка към момичето. — Дъщеря е на Малама Джандърс Хейл, в събота ще се жени за онова добро момче Уипъл Джандърс, правнука на Клемънт и Джеруша Хюлет.
	Мястото на Ноелани в голямото родословно дърво бе незабавно установено, жените й се заусмихваха с възхищение и една от тях рече:
	— Познавах отблизо Джеруша, прабабата на бъдещия ти съпруг, Ноелани. Тя беше прекрасна жена и играеше поло по-добре дори от мъжете. Щом като в младия Уипъл тече нейната кръв, той ще бъде силен мъж, уверявам те.
	— Онова, за което е дошла да попита Ноелани — намеси се леля Лусинда — е степента на нейното родство с Уип и бих искала веднага да кажа, че по мое мнение е много по-безопасно да влезеш в някое от основните семейства на островите, чиито кръвни линии са известни, отколкото да се сродиш със съвсем случайни хора от континента с Бог знае какъв произход. — Всичките жени се съгласиха с нея и една прислужница японка в светещо от чистота бяло пое чашите, за да им долее чай или джин.
	— Единственият проблем в брака на Ноелани и Уип — поде леля Лусинда — идва от това, че и у двамата — тук тя сниши глас — има следи от хавайска кръв. Ако се върнем към нейната прапрабаба по бащина линия, ще видим, че това е Малама Хоксуърт, дъщеря на капитан Рейфър Хоксуърт, който не е от мисионерите, но е бил прекрасен изискан мъж с най-мил характер и добро възпитание. Той, разбира се, се е оженил за Ноелани Канакоа, последната алии нуи, но мисля, че няма да сгреша, ако кажа, че тази Малама, за която говорим… същата, дето се е омъжила за знаменития Михей Хейл, тоест… е, във всеки случай… — И с грациозен жест приключи въпроса.
	Един от най-приятните аспекти на разговорите с леля Лусинда бе, че тя бълваше толкова много имена, та всъщност нямаше нужда да я слушаш: когато се оплиташе безнадеждно в наследствените линии, спираше и започваше отначало. Сега мислите й внезапно потекоха в друга посока и без някой да разбере как бе стигнала до подобен извод, каза:
	— Във всеки случай на Хаваите не е живял по-изискан джентълмен от капитан Рейфър Хоксуърт.
	Японската прислужница донесе напитките и леля Лусинда попита:
	— Докъде бях стигнала? А, да. Та значи от този злополучен брак на Михей с онази метиска Малама… Знаете ли, често съм се чудила как Михей е имал куража толкова често да се появява в обществото, като е бил обременен с подобен брак. Е, така или иначе, в жилите на нашата малка Ноелани тече част от тази хавайска кръв, но според мен тя е почти напълно изместена от кръвта на Хейлови и Уипълови, ако не се смята това, че момичето от рода Уипъл, за което се ожени прадядо й, не беше от онези, които наричам „чистите Уипълови“ и към които принадлежа и аз, а от онзи клон, сродил се с Хюлетовци, които, както ви е известно, също са метиси, с изключение на първото момче, което се е оженило за Луси Хейл и чиято потомка съм аз.
	Мъглите откъм Пали започнаха да се стелят в долината, през тях отекваше мрачният тътен на някакъв водопад, а леля Лусинда продължаваше своя анализ на наследствените линии. Повечето от криволичещите й коментари не говореха нищо на слушателките, но тъй като бяха потомки на онези първи родоначалници, сторили толкова много за изграждането на Хаваите, всяка от тях пазеше дълбоко в съзнанието си имената на трима-четирима особено славни предци, убедена, че от тях е наследила характера си, и споменеше ли ги леля Лусинда, въпреки джина, съответната дама моментално наостряше уши и започваше да кима подчертано одобрително. С течение на годините Лусинда бе забелязала, че три имена предизвикват особено благоговение: за предпочитане бе да си потомък на Джеруша Бромли Хейл — славната мисионерска майка, на Рейфър Хоксуърт — изискания и благ морски капитан, или на доктор Джон Уипъл — аристократичния интелектуалец. Леля Лусинда скромно можеше да се похвали, че е потомка на двама от тях, и в известен смисъл се радваше, че няма родствени връзки с капитан Хоксуърт, защото, естествено, всичките му издънки бяха отчасти хавайци.
	— Не че имам нещо против хавайците — уверяваше гостите си тя. — Само ужасно се дразня от тази толкова разпространена героизация на така наречените хавайски крале. Седя в библиотеката и от един поглед познавам всяка малихини*, която ще ме попита: „Имате ли онази книга за Кели Канакоа?“. Едва се сдържам да не й кажа: „Махнете дъвката от устата си, докато разглеждате картинките“. А когато връщат книгата, неизменно отронват с благоговение: „Леле, дядо му бил крал!“. Сякаш това означава нещо. Винаги съм смятала, че едно от най-смешните неща в живота на хавайците е как запаметяват тези жалки стари списъци на крале, все едно че поменикът от измислени имена крие някакъв смисъл. Нали си спомняте какво е писал Абнър Хейл — той е мой прадядо — за обожествяването на предците: „Струва ми се, че то пречи на Хаваите не по-малко от каквото и да било друго, защото бедните глупаци отделят толкова голямо внимание на своето минало, че не им остава време да се замислят за вечното“. И нищо не ме вбесява повече от навика на хавайците да сочат някоя жалка човешка отрепка и да казват укоризнено: „Ако не бяха мисионерите, сега той щеше да е наш крал“. Като че ли сме попречили на нещо добро и благородно. Знаете ли кой щеше да бъде сега крал на Хаваите, ако мисионерите не бяха сложили край на тези глупости? Момчето от плажа Кели Канакоа! Чували ли сте го някога как приказва? Упорито използва речник от около деветдесет думи и половината са „блала“. Всеки, когото Кели харесва, е „блала“, а към мен се обръща със „сестро“.
	[* Malihini (хавайски) — новодошъл или чужденец между хавайците. — Б.пр.]
	Хоксуърт се покашля и леля му събра мислите си.
	— О, да, да се върнем към Уипъл Джандърс. Той, както знаете, е учил в Пунахоу и Йейл и през войната се е представил много добре. Хубаво момче, но не така пълно като баща си, което е понятно, тъй като Хюлет се е метнал на Хюлетовия клон от семейството, а те никога не са били особено привлекателни, ако ми разрешиш да се изразя така, Абигейл, защото, както ви е известно, Ейбрахам се е оженил за хавайка… Е, взел си е хавайска уахин, след като Урания починала, но това няма значение.
	Предполагам, че онова, което наистина ви интересува, е доколко близки са родствените връзки на бъдещия младоженец Уипъл с Хейловци. Ако се върнем към Михей, който се ожени за метиската Малама Хоксуърт, сигурно ще си спомните, че той имаше две деца, Езра и Мери. Езра, разбира се, е твоят прадядо, Ноелани, и в това е цялата работа.
	Японската прислужница поднесе нарязани на тънко кокосови ядки, подсолени и препечени до апетитно кафяво.
	— Можеш да напълниш и чашите, Кимико — напомни й леля Лусинда.
	Тя не спомена повече Мери Хейл, дъщерята на Михей. При все това събраните се досетиха, че Уипъл Джандърс има някаква родствена връзка с нея. Но онова, което леля Лусинда каза, бе може би дори още по-важно:
	— Та значи разбирате, че Уипъл е потомък на част от най-отбраните хора на островите. В течение на три поколения Уипълови са се сродявали с Джандърсови и това според мен отчасти обяснява как са успели да запазят богатството на семействата си.
	Обръщайки се направо към Ноелани, красивото момиче, което скоро щеше да се омъжва, Лусинда рече:
	— Не се сещам за по-добро момче от Уипъл Джандърс между всички, които би могла да избереш, и извънредно много се радвам за теб, Ноелани. Като гледам прекрасното ти лице, пред очите ми изниква твоят прапрадядо Михей Хейл, спасителят на тези острови. Ти имаш неговото високо чело, неговия кураж и силния му характер. Но красотата ти идва от Уипълови. Не е ли странно — обърна се тя към притихналата компания — как семето на един хубав мъж е успяло да създаде на тези острови толкова много красота? Зная, че е на мода присмехулното отношение към старите моми, и съм сигурна, че ще ме вземете за суетна, ако ви доверя, че на младини и аз бях типична уипъловска хубавица. Кимико, донеси ми онзи портрет от спалнята! — Японската прислужница донесе един от последните великолепни портрети, рисувани от Сарджънт, на който бе изобразена ослепителна млада красавица в бяло, с дантели и гребенчета, и Лусинда каза: — Ето, това имам предвид, като ви говоря за уипъловска хубост. Ти също я притежаваш, Ноелани, и за мен е голяма утеха да знам, че тя ще се събере с мъж от семейство Уипъл. Какви красиви деца ще ви се родят!
	Прислужницата държеше с мъка тежката картина и госпожица Лусинда рече:
	— Можеш да я върнеш обратно, Кимико. — А щом тя излезе, старата жена поде поверително: — Сарджънт ме рисува, когато бях сгодена за един англичанин, ала татко смяташе, че ще е по-добре, ако си намеря кандидат някъде по-наблизо, и както знаете, аз се сгодих за братовчед си Хорас Уипъл, но той… — Тя замълча в нерешителност, сетне, давайки си сметка, че всичките й гости, с изключение може би на Ноелани, и без това знаят тази история, продължи: — Пред самата сватба Хорас се застреля. В началото подозираха, че може да е откраднал пари от „Джандърс и Уипъл“, но, разбира се, това предположение скоро бе отхвърлено, защото във фамилията никога не е имало случай на кражба.
	— В коя фамилия? — попита Ноелани.
	— Фамилията. Всички ние — отвърна леля Лусинда, а когато нейният племенник Хоксуърт и хубавата му дъщеря си отидоха, повика Кимико да долее чашите и отбеляза: — Тази Ноелани е между най-големите красавици, които са се раждали на островите. В Уелсли се е учила изключително добре и по мое мнение е истинско щастие за нас, че се е върнала у дома, за да се омъжи за момче, което наистина й подхожда. В края на краищата тя е потомка на прекрасно семейство.
	Едно от най-характерните неща за Хаваите бе, че всеки парадираше със знатното си потекло. През 1949 година нямаше хаваец, който да не е потомък на кралски род. Хейловци си бяха изградили мита, че своенравният стар Абнър от жалката ферма край Марлборо всъщност бил от рицарски род, водещ началото си от дълбините на английската история. Във фамилия Кий никога не се споменаваше фактът, че техният родоначалник е бил хитър дребен комарджия, откупил незаконната си съпруга от публичен дом в Макао; ако човек се заслушаше внимателно, щеше да подразбере, че той е бил нещо като конфуциански учен. Дори госпожа Сакагава с удоволствие повтаряше на децата си: „Помнете, че по майчина линия произхождате от самурайски род!“. От всички тези възвишени истории само разказваната от госпожа Сакагава беше вярна. През 1703 година в двора на великия владетел на Хирошима служел като лакей един нисък, як и глупав селяндур, чието основно задължение било да вдига жезъл с пера и да пропъжда случайните смутители, когато господарят му клечал в клозета. Формално погледнато, тази мъжка камериерка била самурай, само че той бил прекалено тъп, за да държи добре дори предупредителния знак пред тоалетната, и след известно време бил уволнен и изпратен обратно в родното си село, където се оженил за местно момиче и станал един от дедите на Йорико Сакагава. И ако тя, подобно на всички останали на Хаваите, извличаше утеха от своето мнимо бляскаво потекло, в това нямаше нищо лошо.
	Хейл-Джандърсовата венчавка, състояла се в отрупаната с цветя стара мисионерска църква и извършена от преподобния Тимъти Хюлет, бе великолепна. Но, както вече споменах, семейните неприятности на Горо Сакагава само на пръв поглед изглеждаха по-големи от тези на неговия противник Хоксуърт Хейл. Ноелани и Уипъл бяха женени едва от четири месеца, когато той внезапно, най-точно е да се каже, като гръм от ясно небе заяви:
	— Аз просто не те обичам, Ноелани.
	— Какво? — възкликна тя, смаяна и съкрушена.
	— Ще живея в Сан Франциско — каза направо Уипъл.
	— Някакво друго момиче ли има? — умолително попита Ноелани.
	— Не. Предполагам, че просто не харесвам момичетата — обясни той.
	— Уип!
	— Ти нямаш никаква вина, Ное. С Еди Шейн ще си вземем апартамент. Той е човекът, с когото бях, докато служех в авиацията.
	— О, боже мой, Уип! Говорил ли си с някого за това?
	— Виж, Ное! Не го прави на държавен въпрос, моля те. Бракът просто не е за мен.
	— Обаче искаш да живееш семейно с Еди Шейн, нали?
	— Щом държиш да го наричаш така, добре. Да, искам.
	Той напусна Хаваите и се дочу, че с Еди Шейн имат голям апартамент в Сан Франциско, в района до северния плаж, че Еди се занимава с керамика и в списание „Лайф“ поместват цветни снимки на неговите творби.
	Леля Лусинда с удоволствие обясняваше случилото се. Докато Кимико поднасяше джина, тя казваше:
	— Спомнете си дъщерята на Михей Хейл, Мери. Това момиче беше една осма хавайка, по линия на майка си Малама Хоксуърт, която пък бе дъщеря на Ноелани Канакоа, последната алии нуи. Е, не стига това, ами, както знаете, тя взе, че се омъжи за един Джандърс. Човек би очаквал този корав род да уравновеси мекушавата хавайска кръв, но за беда тя се свърза с член на онзи клон от семейство Джандърс, в който бе влязло едно от Хюлетовите момичета, а както ви е известно, те бяха хавайки. Тъй че като избяга с онзи мъж от авиацията, бедният Уипъл Джандърс направи тъкмо онова, което можеше да се очаква, защото в него тече хавайска кръв и по двете наследствени линии.
	Но Хоксуърт Хейл, виждайки последствията на този жалък брак за изнервената си до крайност дъщеря, си мислеше: „Ако не успея да й помогна, още една жена ще седи горе в късните следобеди“. Ала не знаеше как да го стори.

	* * *

	През 1951 година Нюк Цин организира своя последен голям удар в полза на клана Кий и в много отношения той бе нейното най-типично постижение, защото се бе родил в необикновения й ум и бе осъществен благодарение на куража й. Тя беше на сто и четири години, седеше си в грозната къща в Нууану, слушаше своя внук Харви, който й четеше вестника, и изведнъж го прекъсна с треперливия си старчески глас:
	— Какво беше това?
	Тъй като Харви четеше на английски и превеждаше на хакка, не бе много сигурен, че сам е схванал добре обърканата мисъл, затова я повтори дума по дума:
	— „Днес в американския бизнес е възможно една губеща компания да се оценява по-високо, отколкото по времето, когато е била печеливша.“
	Старата жена развълнувано накара внука си да прочете тази странна констатация три пъти и след като вникна в нея, заключи с пискливия си глас:
	— Това е тъкмо един от онези трикове, които умните хаоли измислят, за да се облагодетелстват, и които ние, глупавите китайци, никога не схващаме, преди да е станало прекалено късно.
	Обади се по телефона на своя правнук Еди, сина на Хонконг, когото бе изпратила в юридическия факултет на Харвард, и му каза:
	— Искам подробен отчет как стават тези неща.
	По онова време на Хаваите не се знаеше много за обединяването на губещи с преуспяващи компании, но Еди Кий се зае със задачата да събира сведения от данъчните съдилища на континента и за два месеца се превърна в експерт в тази област. Тогава се яви при прабаба си в нейната малка къщурка с куп данъчни отчети, получени с въздушна поща от Ню Йорк, завари я да почиства мъха от някакъв шал и си помисли: „Как е възможно да е толкова стара и така да се интересува от всичко!“.
	— Можеш ли вече да ми го обясниш? — попита тя с висок кудкудякащ глас.
	— В основни линии — поде Еди с възможно най-професионалния си тон — става дума за един стар и добър закон.
	— Не ме интересува дали е добър или лош — прекъсна го Нюк Цин, внезапно понижила глас. — Онова, което искам да разбера, е как действа.
	— Да вземем пивоварната на Джандърс. Вече от години тя е на загуба. Сега да си представим, че догодина започне да носи пари. Няма да е необходимо да се плащат данъци, защото печалбите могат да се използват като компенсация за загубите от миналите години.
	— Разумно — кимна Нюк Цин.
	— Но ето какво още може да се направи — безстрастно продължи лекцията си Еди, сякаш се обръщаше към студенти по право. — Ако акционерното дружество на семейство Кий купи пивоварната, ние можем да добавим към активите й всичките си земи, на които се отглеждат ананаси. При това положение, ако пивоварната продаде тези имоти, от приходите ще бъдат отчислени нейните загуби за миналите години. Разбираш ли какво означава това, Лельо на Ю Чоу?
	Дребната Нюк Цин не отговори. Седеше си под лъчите на късното следобедно слънце като очарователните старици, бродирани върху китайска коприна, и ако страничен човек бе видял блаженото й, набраздено от бръчки лице, вероятно щеше да си помисли: „Мечтае за някоя стара любов“. Но щеше да сгреши. Тя се бе замечтала за пивоварната на Джандърс и рече:
	— Божествено! Можем да използваме загубите на Джандърс, за да балансираме печалбите на Кий!
	— Лельо на Ю Чоу! — възкликна Еди. — Схванала си същината на онова, за което ти говоря.
	— Но се опасявам, че ти не схващаш за какво ти говоря — отвърна Нюк Цин.
	— Какво имаш предвид? — попита Еди.
	— Представи си, че наистина купим пивоварната на Джандърс и скрием зад фасадата й ананасовите си плантации… — поде тя.
	— Тъкмо това ти обяснявах и аз — меко я прекъсна Еди и за пръв път през онзи ден се усъмни, че Лелята на Ю Чоу е започнала да губи остротата на ума си.
	— Аз пък ти обяснявам — твърдо рече Нюк Цин — че като направим това умно нещо, ще сложим за директор на пивоварната някой от нашето семейство, той ще я управлява добре и ще превърне губещото предприятие в печелившо.
	Сега блажената усмивка премина върху лицето на Еди и той каза:
	— Ако успееш да го уредиш, Лельо на Ю Чоу, ще натрупаме цяло състояние.
	— Тъкмо това имах предвид — отвърна старицата. — Този закон сякаш е писан специално за семейство Кий. Длъжни сме да го използваме далновидно.
	Тя привика Хонконг и след като обсъдиха теоретично закона, рязко му разпореди:
	— Състави списък на всички компании в Хонолулу, които търпят големи загуби. После напиши срещу всяка името на някой от нашите, който би могъл да обърне загубите в печалба.
	— Откъде ще вземем пари, за да купим тези западащи компании? — парира Хонконг.
	— Не е задължително да ги купуваме срещу пари в брой — отвърна Нюк Цин — ала ще имаме нужда от известни суми за различните плащания. Затова ще трябва да продадем част от имотите и да платим данъците върху печалбата, но ако планът ни успее, в последна сметка ще компенсираме тези разходи повече от богато.
	— Твърдо ли си решила да се впуснеш в подобна непредсказуема операция? — попита Хонконг. — Да продаваш печеливши предприятия, за да предприемеш нещо толкова рисковано?
	Нюк Цин се замисли за момент, сетне се обърна към Еди:
	— Някой друг в Хонолулу наясно ли е с този закон?
	— Би трябвало да го познават — отвърна възпитаникът на Харвард — но не предприемат нищо, за да се възползват от него.
	Нюк Цин се реши. Силно плесна с ръце и рече:
	— Ние ще се възползваме. След шест месеца всички вече ще знаят какво правим, но дотогава няма да е останало нищо за купуване. — А когато Хонконг и синът му си тръгнаха, изгледа младежа в гръб и си помисли: „Питам се колко ли ни е излязло харвардското му образование? Ползата от него е неоценима“.
	На следващия ден Хонконг се върна в овехтялата от бури и слънце къщурка в Нууану, старателно подготвил домашното си. Разгърна документи, които Нюк Цин не можеше да прочете, и посочи всички фирми, натрупали големи загуби: пивоварната, една таксиметрова компания, верига пекарни, няколко стари сгради с канцеларии, няколко магазина. Вечният ненаситен глад на Нюк Цин се разгоря с пълна сила и преди да включат някоя фирма в списъка, тя питаше само:
	— С колко непопадаща под ограничения земя разполагат? — И ако Хонконг отговореше, че в имота не е включена никаква земя, изсумтяваше: — Задраскай я! Земята е нещо по-хубаво и от натрупаните стари загуби.
	Ето защо окончателният списък на имотите, които семейство Кий щеше да купи, съдържаше само фирми с големи загуби и още по-големи парцели земя.
	Но когато Нюк Цин чу втория списък на Хонконг собствеността на семейство Кий, която трябваше да бъде ликвидирана, за да се покрият разноските по предстоящите сделки — тя с неудоволствие забеляза, че най-големият имот не е включен в него, и се зачуди защо. Поде с кисел и писклив глас:
	— Добър списък, Хонконг.
	Хонконг се усмихна и отбеляза благоразположено:
	— Ами прецених, че няма да е зле да се отървем от старите имоти.
	— Но ако правилно съм чула — тихо добави Нюк Цин — ти не предлагаш да продадем земята, на която се намираме сега.
	Хонконг погледна с известно смущение сина си Еди, ала никой от двамата не каза нищо и Нюк Цин продължи:
	— Щом като имаме нужда от пари за нови търговски спекулации, определено трябва да продадем най-напред тази стара нива за таро. И всичко, което е на нея. Не сте ли помислили за това?
	В изблик на смелост Хонконг рече:
	— Разбира се, че помислихме, Лельо на Ю Чоу. Ала решихме, че тази земя ти е твърде скъпа. Докато си жива, не можем да я продадем.
	— Благодаря ти, Хонконг — отвърна старицата, навеждайки своята побеляла и олисяла глава. — Но аз намирам идеята да разпродадем старите имоти и да се впуснем в нов бизнес толкова привлекателна не само защото ще спечелим пари, но и защото ще бъдем принудени да започнем много нови операции. Ще трябва да работим упорито и това ще ни попречи да станем лениви и дебели. — Тя скръсти ръце, усмихна се на своите умни мъже и добави: — Не си ли забелязал, Хонконг, че всяко китайско семейство, което се опитва да запази стария си бизнес, в последна сметка губи всичко?
	— Но ти винаги си ни набивала в главите „Дръжте се за земята!“ — възропта Хонконг.
	— Е, да! — съгласи се Нюк Цин. — Ала не все за същата земя. — Сетне заключи: — Човек трябва непрекъснато да се отказва от старата земя и старите идеи.
	В стаята витаеше една нова концепция, концепцията на промяната и движението напред. Хонконг и синът му известно време размишляваха над внушената от старата жена представа за едно голямо семейство, носещо се винаги по гребена на вълната и работещо упорито, за да извлича печалба от това. Тишината бе нарушена от Нюк Цин:
	— Тъй че ще трябва да продадем тази безценна стара земя, Хонконг, и нека при предстоящата ликвидация се разделим най-напред с нея.
	— Ще продадем земята — каза Хонконг — но къщата ще си запазим още малко. Не мога да си представя, че ще живееш някъде другаде.
	— Благодаря ти, мой предан внуко — отвърна Нюк Цин. После рязко добави: — Значи още от днес започваме да обучаваме Бил да управлява пивоварна. Сам трябва да събере информация как се печелят пари от пекарни и искам Том да чете и да търси нови архитектурни решения за стари сгради. — Тя предложи начините, по които всяка от губещите фирми може да се превърне в печеливша, и предупреди: — Хонконг, трябва да направиш много внимателни проучвания, за да си убеден, че ще получим само първокласни земи. Еди, ти ще организираш всичко по най-сигурните търговски процедури. Принудена съм да разчитам на вас да държите всичко под око.
	Когато срещата беше към края си, старата жена каза:
	— Вълнуващо е да гледаш как семейството се хвърля в нови дръзки начинания. Ще се гордеете с този ден, но запомни, Хонконг: когато купуваш, купувай тайно и всичко наведнъж. И винаги се оставяй да те накарат да платиш малко повече от онова, на което продавачът има основание да се надява. След като всички разберат какви са намеренията ти, никой не бива да има чувството, че е бил измамен. — Тя замълча, сетне добави: — Но не давай прекалено много.


	Три седмици по-късно, на заседание на Форта, безцеремонният Хюлет Джандърс обяви със смях:
	— Ако не спазвахме стария мисионерски закон да не внасяме тук алкохол, щях да изпратя да купят и да черпя всички ви.
	— Нещо хубаво ли се е случило? — попита Джон Уипъл Хоксуърт.
	— Страхотно. Току-що успях да се отърва от пивоварната. Беше ми като камък на шията. Моята покойна баба ми каза веднъж, ако не ми го е казвала и стотици пъти: „Когато един Хейл се впусне в пивоварния бизнес, нищо хубаво не може да се очаква“. И беше толкова права!
	— На добра цена ли я даде? — заинтересува се Хоксуърт Хейл.
	— Взех й трийсет и пет хиляди долара повече, отколкото изобщо се бях надявал — отвърна Джандърс. — Имах желание да преметна Хонконг Кий още откакто ни изигра онзи номер с имотите за „Грегърис“.
	— Хонконг ли каза? — попита Хоксуърт.
	— Да. Този път той се изпързаля. Няма начин да спечели от пивоварната.
	— Странно — рече Хейл. — Аз току-що продадох на Хонконг стария блок „Бромли“. Той е на загуба от години.
	В този момент пристигна един от Хюлетовците с добрата новина, че е продал таксиметровата компания.
	— На Хонконг Кий? — попитаха го в хор.
	— Да, и то на добра цена — отвърна младият Хюлет.
	Мрачна тишина падна над заседателната зала, докато Хейл се споглеждаше с Джандърс, а Джандърс — с Хюлет.
	— На глупаци ли са ни направили? — бавно изрече Хоксуърт.
	Накрая сухият Джон Уипъл Хоксуърт каза навъсено:
	— Май е мой ред да си призная. Аз току-що продадох на Хонконг онази верига пекарни, които отворихме преди войната. На голяма загуба са.
	— Какво ли е намислил? — извика Хюлет Джандърс. — Какво ли е намислил този коварен китаец?
	— Сигурно е заради недвижимата собственост. Купува фирмите само заради земята.
	— Не — намеси се един от младите Хюлетовци. — Защото продаде старата нива за таро на семейство Кий. За милион и пет хиляди.
	— Боже мой! — изпъшка Джандърс. — Продава, купува… Какво крои това лукаво копеле? — Мъжете се спогледаха с раздразнение не толкова, защото бяха ядосани на Хонконг, а най-вече защото подозираха, че той е на път да осъществи някоя хитра машинация, която е трябвало да надушат и извършат самите те.
	Сделката беше умна наистина, но само в първата си половина. Всеки би могъл да купи губещи фирми и да продаде преуспяващи, като си осигури от тази трансакция добра печалба, стига да има за съветник такъв старателен юрист като Еди Кий. Това беше умно. Ала най-важен от всичко беше фактът, че Бил Кий със съдействието на баща си Хонконг и интелигентния си брат се учеше да прави хубава бира.
	Не беше лесно и първите партиди, въведени от шумна рекламна тупурдия под лозунга: „Бирата Кий — вашият ключ към щастието“*, бяха ужасна помия, която местното население кръсти „китайския арсеник“. Но скоро с помощта на един швейцарски немец, когото акционерите доведоха от Сейнт Луис, бирата започна да придобива доста приличен вкус и тъй като кутията се продаваше с пет цента по-евтино от другите, работниците взеха да я предпочитат. И тъй, специално от тази данъчна далавера акционерното дружество на семейство Кий получи солидна печалба, дори без да се смята парцелът за милион и осемстотин хиляди долара, на който бе разположена старата пивоварна на Джандърс.
	[* Key (англ.) — ключ, се произнася по същия начин както фамилното име на китайското семейство. — Б.пр.]
	За всеобща изненада най-голямата фабрика за пари се оказаха пекарните. Всеки от магазините вървеше заедно с достатъчно голям недвижим имот, така че сама по себе си сделката бе благоприятна, ала Сам Кий, шестдесет и четири годишен, откри в себе си истинско призвание да продава кейкове и извличаше значителни печалби от всяко звено на веригата.
	Но не целият проект бе така сполучлив. Например таксиметровата компания устоя на всички опити да бъде направена рентабилна и накрая Хонконг докладва на баба си:
	— Тази не става за нищо.
	— Продай я — отвърна Нюк Цин.
	— Не обичам да се предавам толкова лесно — възрази Хонконг. — Положително има някакъв начин да се печели от таксита.
	— Някой друг сигурно го може — съгласи се Нюк Цин. — Но не и семейство Кий. И без това не обичам такситата. Винаги когато изляза, те сякаш нарочно връхлитат върху ми. Между другото, видях какво прави Том с блока „Бромли“, превръща го в доста красива сграда. Макар да не получихме никаква печалба, като продадохме нивата за таро заради този блок, все пак извлякохме предимство. Обичам да виждам, че семейството работи — рече тя.
	И когато годината изтече, нейната сто и четвърта година, в полунощ, сама в своята къщурка, Нюк Цин започна да се съблича под светлината на мъждукащата газена лампа, докато остана напълно гола — безкрайно слаба старица, цялата кожа и кости — и движейки внимателно лампата, провери тялото си за проказа. Нямаше петна по ръцете, по трупа, по бедрата и прасците. Тогава седна и вдигна едно след друго грозните си големи стъпала. Нищо по пръстите, нищо по петите, нищо по глезените. Успокоена за още една нощ, тя навлече бархетна нощница, духна лампата и си легна.


	Ударът, който беше организирала Нюк Цин, имаше един неочакван резултат. След като си бе дал време да проучи с точност какво е постигнал чрез своите революционни манипулации Хонконг, Форта стигна до следния извод, формулиран от Хоксуърт Хейл: „Няма да е зле да имаме такъв човек в някой от нашите управителни съвети“. Всички бяха единодушни, че той притежава гениален ум. И след едно от заседанията на корпорацията „Уипъл ойл импортс“ Хоксуърт попита на шега своя колега от управителния съвет:
	— Хонконг, сега, след като сделката с „Грегърис“ е вече свършен факт и никой не пострада особено, доволен ли си, че вкара тази компания на Хаваите?
	— Какво искаш да кажеш? — недоумяваше Хонконг.
	— Ами — изтъкна дружелюбно Хоксуърт, защото бе започнал да харесва умния китаец, чиито преценки в бизнеса обикновено се оказваха безпогрешни — „Грегърис“ са тук вече близо пет години. Изнесоха от територията огромни суми, а направиха ли нещо за Хаваите?
	— Като например? — попита Хонконг.
	— Като например музеи, училища, библиотеки, медицински фондации.
	Хонконг помисли малко и каза със сериозен вид:
	— Всяка година вестниците поместват снимки на техния директор как връчва на общинската управа чек за триста долара. — Хоксуърт погледна смаяно своя нов приятел и видя, че той се смее. — Не правят за Хаваите нищо особено — призна китаецът.
	— След време ще се убедиш, че дори „нищо особено“ е силно казано. На Хаваите живеят доста хора от семейство Кий, Хонконг. Колко са всъщност?
	— Изчислили сме, че нашата стара баба има над двеста праправнуци, но не всички са на Хаваите.
	— Не ти ли е минавало през ум, че всеки от тях ще бъде малко ограбен, ако нямаме нови музеи или оркестри? Или, да го кажем по друг начин, не си ли съгласен, че всеки израснал тук член на твоето семейство отива в колежа на континента малко по-силен благодарение на онова, което старите фамилии са сторили за островите?
	— Прав си! — побърза да се съгласи Хонконг. — И никой не очаква „Грегърис“ да правят същото. Но ми се струва, Хоксуърт, че май навлизаме в нова ера. Вече не ни се налага да разчитаме на Божията милост. Даваме добри заплати. Плащаме си данъците. Развиваме икономиката наистина ускорено. Всички станаха по-заможни. Дори вие.
	— Да си чувал за някой музей на изкуствата, финансиран с пари от данъците? Мислиш ли, че умните млади японци, които се издигат толкова бързо, ще отделят и пени за сериозен университет или за оркестър? Дали и от десет компании като „Грегърис“ би се получило добро общество?
	— Очакват те изненади, Хоксуърт — увери го Хонконг. — Когато се сдобием с действена демокрация, нашите момчета ще гласуват за изграждането на музеи, университети и клиники. И за да ги платят, ще обложат събратята си с безмилостни данъци. Хаваите ще станат раят, за който хората преди само говореха.
	— Не ми се вярва — поклати глава Хоксуърт. — Доброто общество винаги е било огледален образ на неколцина мъже, които са имали куража да действат по най-правилния начин. То никога не е създавано с гласуване. И никога не е постигано с помощта на разните „Грегърис“ по света.
	Но на тръгване каза нещо, което само преди две години би било напълно немислимо:
	— Между другото, Хонконг, ако попаднеш на млади японци, умни и способни като тебе, съобщи ми го.
	— Какво имаш предвид? — попита Хонконг.
	— Ти работиш много добре в нашите управителни съвети, та си помислихме, че няма да сгрешим, ако…
	— Няма да сгрешите — бързо рече Хонконг. — Ако вземете Шигео Сакагава, ще ударите в десетката.
	— Той не се ли кандидатира за сенатор… в листата на демократите?
	— Да.
	— Как бих могъл да включа подобен човек в управителните съвети? — възкликна Хоксуърт.
	— Няма да намериш нито един приличен млад японец, който да е в листата на републиканците — заяви без увъртане Хонконг.
	— Ти какъв си, Хонконг? — попита Хейл.
	— Докато бях беден, бях демократ. Сега, когато върху мен тегнат отговорности, съм републиканец. Обаче спонсорирам кампаниите само на способни млади хора от рода на Шигео… а те като че ли винаги са демократи.
	— Нека поговорим отново за това след изборите — рече Хоксуърт и за пръв път се заслуша в предизборните речи на Шигео Сакагава. Но когато кампанията се разгорещи, една вечер чу Шигео да казва: — Народите по целия свят са били принудени да се борят за поземлена реформа. В Англия тя е постигната по законодателен път и нещата са се развили благополучно. Във Франция се е стигнало до кървава революция и са причинени немалко страдания. Аз бях в екипа на генерал Макартър в Япония, разпределях между селяните земите от големите имения и през цялото време, докато работех, си мислех: „Би трябвало да съм си у дома и да върша същото нещо там“. Защото знаех онова, което знаете и вие: изоставането на Хаваите се измерва с цели поколения. Нашата земя е притежание на няколко големи семейства и те ни дават под аренда, когато това им изнася, скъпернически участъци от нея:
	— Този млад глупак е комунист! — изръмжа Хейл, изключи радиото и никога повече не отвори дума Шигео Сакагава да бъде привлечен във Форта.

	* * *

	След президентските избори през 1952 година конгресменът Клайд В. Картър от тридесет и девети избирателен район в Тексас се самоназначи за еднолична комисия, която да проучи — за четиринадесети път — доколко Хаваите са готови да бъдат признати за щат. Пристигна в Хонолулу към средата на декември само с три дребни предубеждения: той мразеше всеки, който не е бял — до такава степен, че чак му се повдигаше от цветнокожите; знаеше от опит, че богатите са спасителите на републиката; и ненавиждаше републиканците. Затова не се почувства особено добре на Хаваите, където богатите неизбежно бяха републиканци, и шестдесет на сто от хората, които срещаше, бяха очебийно цветнокожи. През първите пет минути той реши: „Това място никога не бива да бъде признавано за щат“.
	Ето защо бе изненадан, когато комисията по посрещането му, състояща се от Хоксуърт Хейл, Уипъл Джандърс и Черния Джим Маклафърти, лидер на Демократическата партия на Хаваите, защити придобиването на съответния статут с цветисти, но твърди думи. Особено бе впечатлен от онова, което крещеше в микрофона Хоксуърт Хейл:
	— Ние тук сме една американска общност с американски идеи, американски стандарти в общественото поведение и чисто американска образователна система. Конгресмен Картър, ние, гражданите на Хаваите, искаме да се движите между нас като брат между братя. Спирайте всеки срещнат. Задавайте каквито въпроси пожелаете. Ние сме на разположение за вашата проверка. Нямаме тайни!
	Тълпата посрещна думите му с овации.
	Речта на Черния Джим Маклафърти също бе силна. Той каза с напевния си ирландски акцент:
	— Днес ние, гражданите от най-красивата между всички сътворени от Бога островни групи, приветстваме сред нас един изтъкнат конгресмен от славния щат Тексас. Ние знаем, конгресмен Картър, че колкото и да е прекрасна, нашата територия би се изгубила във вашето огромно тексаско царство. Спомням си, сър, една история, която чух, когато бях с военновъздушните сили в Англия. Под лекото въздействие на скоча, тази чудесна напитка, един предан син на Тексас извикал в кварталната кръчма: „Тексас е толкова голям, че можеш да вземеш влака в Ел Пасо и да пътуваш цял ден и цяла нощ, целия следващ ден и цялата следваща нощ и когато се събудиш на другата сутрин, къде ще си? Все още в Тексас!“. А англичанинът отвърнал: „Знам какво е, Джак. И нашите влакове в Англия са такива“.
	Тълпата се закиска, а конгресменът се поклони благосклонно и вдигна ръка за поздрав към Черния Джим, после демократът продължи:
	— Но онова, с което Хаваите може би ще ви изненадат, сър, е следното: макар за тези острови непрекъснато да се говори, че са непоклатимо републикански, в което вероятно се крие причината на последните две сесии да гласувате против признаването ни за щат, искам да ви кажа тук и сега, че демократите ще победят. Наистина моят приятел Хоксуърт Хейл излиза от кожата си, за да запази влиянието на републиканците, но аз действам тъкмо в обратната посока и ще наложа демократизма, тъй че когато накрая ни приемете като един от Съединените щати, сър, вие ще можете да се похвалите пред своите избиратели: „Заслугата за влизането на Хаваите в нашата общност е моя. Да, господа! Щатът с най-силните демократи след Тексас“.
	Тази перспектива така заинтригува конгресмена, че той попита Маклафърти дали не би могъл да се види с него, и ирландецът, който никога не пропускаше удобния момент, предложи:
	— Ако не възразявате, ще ви закарам до града с моята кола и ще поговорим.
	За неудоволствие на комисията по посрещането, която бе планирала нещата доста по-различно, едрият благ конгресмен Картър се разположи до Черния Джим и той пришпори своя понтиак, производство 1949 година.
	„Никога не карай по-хубава кола, отколкото могат да си позволят поне половината ти избиратели“ бе постановил баща му и Черния Джим намираше това правило са много добро.
	— Островите наистина ли искат да бъдат признати за щат? — поинтересува се Картър, доволен, че е насаме с един професионален политик.
	— Сър, можете да не се съмнявате в това. Островите желаят да са щат.
	— Защо? — попита Картър. — В Конгреса се отнасяме наистина добре към тях.
	— Сигурен съм, че Джордж Трети е казал за колониите абсолютно същото. „Парламентът има справедливо отношение към тях. Защо искат самоуправление?“. Тъкмо заради това е избухнала нашата революция.
	Този прекрасен софизъм не упражни желаното въздействие върху Картър, защото като малък той бе живял край мексиканската граница и думата „революция“ не му звучеше ни най-малко привлекателно; ако можеше да отмени американската история, би го направил и тринадесетте колонии биха спечелили своята независимост благодарение усилията на джентълмени с напудрени перуки, произнасящи благовъзпитани речи.
	— Ако станете щат, ще получите ли нещо, което ви липсва сега? — хладно попита той.
	— Хората обикновено отговарят на този въпрос, сър, с някакво изявление за това, че сме данъкоплатци, лишени от правото на представителство в законодателните органи, или че ако станем щат, сами ще си избираме губернатора. Но аз имам само един аргумент, сър. Ако бяхме щат, щяхме сами да си избираме или назначаваме съдиите.
	— Сега не го ли правите? — учуди се Картър, защото също както повечето гости на островите, и той не знаеше нищо за тях.
	— Не, за съжаление — прочувствено отвърна Черния Джим. — Те се назначават от Вашингтон и дори когато президентите ни са демократи, обикновено назначават изтъркани републиканци от континента.
	— Какво ви пречи това? — попита Картър, който навремето също бе работил като съдия.
	— Тук имаме феодално общество… — поде Маклафърти, но отново употреби неподходяща дума, защото Южен Тексас, чийто представител бе Картър, също беше феодален и като си спомняше своята щастлива младост, той бе склонен да смята, че това е един от приемливите начини на живот. Гласът на Маклафърти продължаваше да кънти, а конгресменът си мислеше: „Бога ми, при добрия феодализъм разните му там мексиканци поне не се опитваха да поучават порядъчните хора…“.
	— Затова е от жизнено значение — заключи Маклафърти — съдиите ни да са от островите. Защото в нашето странно общество тук на Хаваите съдиите решават всичко онова, което е наистина важно.
	— Какво толкова нередно намирате в това? — попита Картър.
	— Конгресмен! — възкликна Черния Джим, като избягна сблъсъка с един камион. — Хей, ти! Мануело! — извика на филипинеца. — Друг път внимавай повече, а? — И дребният тъмен мъж изрева нещо в отговор, доволен, че вечерта ще може да каже на приятелите си от плантацията за захарна тръстика: „Днес следобед говорих с Черния Джим Маклафърти“. Всички работници от плантациите го познаваха.
	— Та да се върна на думата си — продължи ирландецът. — Докато съдии от континента контролират големите тръстове и законите за поземлената собственост, за богатите местни републиканци не представлява трудност да контролират пък тях. Е, не точно да ги контролират, защото от юридическа гледна точка съдиите ни досега са били доста честни хора, но богатите републиканци се сближават с тях и съдебните решения обикновено са съобразени с интересите им.
	Колкото повече научаваше Картър за Хаваите, толкова по-ненужна му се виждаше промяната. И в тексаското общество съществуваше подобна негласна обвързаност, богатите демократи бяха много близки със съдиите и законодателите и нещата се решаваха в тяхна полза. „Ама наистина — мислеше си Картър — какво лошо има в това?“
	Не беше в особен възторг от Маклафърти и когато дойде най-големият удар за деня, вече го бе определил като един от онези радикални северняци, които наричат себе си демократи. Кантората на Черния Джим се намираше в края на мръсния китайски квартал, на приземния етаж в една сграда на Хоутел стрийт, където японските и филипинските работници не се страхуваха да го посещават, и щом колата спря до тротоара, Картър изпъшка:
	— Ама всичките тези хора са жълти!
	— Почти половината от населението тук е такова — хладно рече Маклафърти. — И са между най-добрите граждани, които някога сте срещали. Единственият проблем е, че повечето от проклетите китайци са републиканци. Но се опитвам да променя нещата.
	— Може ли да им се има вяра? — попита Картър, искрено изплашен.
	— Като че ли ще е най-добре лично да се срещнете с някой от тях — разсмя се Маклафърти. — И няма по-подходящ за целта от моя партньор…
	Но Картър не чу думите му, защото с изумление видя, че Маклафърти, лидерът на Демократическата партия на Хаваите, има за партньор японец: „Маклафърти и Сакагава“. И когато Черния Джим отвори с ритник вратата, конгресменът разбра от големия плакат вътре, че този японец се е кандидатирал в изборите. „Сакагава — сенатор!“ Накрая забеляза под плаката и самия японец — спретнат, късо подстриган младеж с безупречни маниери и спокойно държане. Шигео Сакагава протегна ръка и каза с лек бостънски акцент:
	— Конгресмен Картър, ние наистина сме горди да ви посрещнем на Хаваите.
	Следващият момент бе мъчителен, защото ръката на Шиг остана във въздуха: конгресменът, който никога досега не бе заставал лице срещу лице с японец, просто не бе в състояние да я поеме. Челюстта му увисна, сякаш по главата го бе ударила падаща нефтосондажна кула, и той се вторачи в страшния, непривичен човек пред себе си. Изражението върху красивото лице на Шиг не се промени. Със закъснение Картър понечи да отговори на поздрава, леко помръдна дясната си ръка, но видя, че Шиг вече е свалил своята. Черновеждият Маклафърти, когото нищо не можеше да смути, рече весело:
	— Младият Шиг ще бъде нашият пръв сенатор демократ. Той ще спечели неизтеклия мандат в деветнайсети избирателен район.
	— Успех! — непохватно каза Картър. — Имаме нужда от демократи.
	Измъкна се заднешком на улицата, където минувачите азиатци го изпълниха с такъв страх, какъвто рядко му се бе случвало да изпита. Сетне, с дълбока въздишка на облекчение, видя черните автомобили на Хоксуърт Хейл и Хюлет Джандърс да завиват по Хоутел стрийт и се затича насреща им, сякаш пътуващите вътре му бяха братя.
	— Веднага да тръгваме! — въздъхна зарадвано той. Метна се на седалката до Хейл и почувствал се най-после на сигурно място в кадилака, помаха професионално на Маклафърти и извика:
	— Успех в кампанията!
	Когато големите черни коли отминаха, Черния Джим избухна в смях. Върна се в офиса, пляскайки се по бедрото, и продължи да се смее.
	— Шиг — извика той — я протегни ръка! — И когато Шиг го направи, весело пародира американския конгресмен, приятеля на народа, изпитващ панически ужас да докосне някой представител на този народ. — Шиг — смееше се гръмко — по-добре да не разчитаме на неговия глас за статута на щат. Но не се притеснявай, синко. Знаеш ли защо довлякох това дебелогъзо копеле тук, в кантората? Не за да го убеждавам за признаването ни, изобщо не ме е грижа какво мисли той. Погледни тълпите отвън! Те са впечатлени, че един американски конгресмен е дошъл чак на Хоутел стрийт, за да се срещне с тебе. Излез сега между тях, иди до пощенската кутия и съвсем небрежно пусни нещо в нея.
	— Какво? — попита Шиг.
	— Пет пари не давам какво. Сгъни един лист хартия и го напъхай вътре, все едно че всеки ден те посещават конгресмени. И разговаряй любезно с всички.
	Шиг излезе сред своите избиратели и авторитетът му силно порасна.


	Междувременно бе пуснато в ход едно от повтарящите се чудеса на Хаваите. В годините на Рузвелт и Труман, от 1932 до 1952, през островите минаха хиляди важни политически дейци и официални лица от Демократическата партия, но те рядко виждаха демократи. На летището или на пристанището ги посрещаха Хоксуърт Хейл, Хюлет Джандърс или жилавият дребен Джон Уипъл Хоксуърт и набързо ги закарваха в големите къщи на Форта. Хранеха ги добре, пояха ги до насита и им казваха какво да мислят. Понякога, след като се оттеглеха японските прислужници с безукорно белите униформи, някой представител на Рузвелтовата администрация запитваше боязливо: „Тези японци… може ли да им се има доверие?“. И семействата от Форта неизменно отговаряха: „Сумико е при нас от осемнайсет години и никога не сме имали по-добра и по-лоялна прислужница“.
	На подобни приеми министрите и съветниците на Рузвелт се срещаха с високопоставени военни, с тлъсти съдии от островите и с хладния, рязък Хоксуърт Хейл. Събрани заедно, тези хора създаваха представа за солидно и искрено благонамерено гражданско общество, което избягва скандалите и определено е доволно от нещата — такива, каквито са. Двамата, на които винаги можеше да се разчита за вълнуващи речи по митинги и събрания относно признаването на Хаваите за щат, бяха Хоксуърт Хейл и Джон Уипъл Хоксуърт. Привежданите от поборниците за каузата аргументи правеха силно впечатление на гостуващите държавници, но в затворените среди на Форта същите тези хора, без да казват нещо определено, винаги успяваха да създадат тъкмо обратното впечатление. Хейл непременно намираше случай да отбележи:
	— На нашите острови имаме нещо, на което на всяка цена трябва да обърнете внимание. Ние разполагаме с най-добрите съдии в Америка. — Правеше пауза и добавяше: — Наистина бихме съжалявали, ако някой ден съдийството се поеме от непривикнали към американските ценности азиатски юристи. Опасяваме се, че за населението на Хаваите това би означавало край на американския начин на живот.
	— Не че азиатците не са талантливи — обикновено се намесваше и Джон Уипъл Хоксуърт. — Или може би по-подходящата дума е „умни“. Те са способни мъже, умни са, обаче не са възпитани в духа на американските ценности.
	В продължение на девет лениви, приятни дни конгресмен Клайд В. Картър бе обект на рутинната обработка от страна на Форта, без да подозира, че всеки епизод от забавленията му води към двете най-важни инсценировки, специално предназначени за гостуващи знаменитости. Сутринта на последния ден Хоксуърт Хейл весело отбеляза:
	— Конгресмен, ние сме ви обсебили вече цяла седмица и вие всъщност не сте видели островите със собствените си очи. Затова уредихме днес да смените малко пейзажа. Осигурили сме ви автомобил за екскурзия, да пообиколите и поразгледате. — На алеята чакаше дълга черна кола и Хоксуърт представи шофьора: — Това е Том Кахуикахела, той знае за Хаваите повече от всеки друг, с когото сте разговаряли досега. Том, това е наш много скъп гост, конгресменът Картър. Бъди особено внимателен с него.
	По-късно, когато Картър излезе от колата, за да се наслади на величествената Пали, изведнъж видя до себе си Том Кахуикахела, който му шепнеше:
	— Ние очакваме тъкмо хората като вас да спасят Хаваите, конгресмен Картър.
	— Какво искаш да кажеш? — недоумяваше Картър.
	— Не ни провъзгласявайте за щат, конгресмен, моля ви! — рече якият хаваец.
	— Аз пък мислех, че всички искате да бъдете щат — изумено отвърна Картър.
	— О, не! Хавайците треперят от страх да не ни признаете.
	— Защо? — попита Картър.
	— В деня, в който станем щат, японците ще завладеят островите.
	До края на „екскурзията“ ужасеният конгресмен Картър слушаше, а шофьорът му разкриваше „истината“ за Хаваите: как местните японци направили заговор да разрушат Пърл Харбър, как се опитвали да вземат за жени всички хавайски момичета, та да унищожат расата, как умело изкупували цялата земя, как контролирали магазините и отказвали да продават на кредит на хавайците, как младите японски адвокати планирали да заграбят властта на островите, колко отчайващо било всъщност положението.
	— Единственото, което ни спасява, сър, е, че губернаторът и съдиите се назначават.
	От време на време Картър го прекъсваше.
	— Аз пък мислех, че собственици на земята са китайците — подхвърли той.
	— Те само я купуват за подлите японци — увери го шофьорът.
	— Бях останал с впечатлението, че лидер на Демократическата партия тук е Черния Джим Маклафърти, но ти казваш, че японците…
	— Те го използват като подставено лице… само за малко… докато вземат властта.
	— Но защо хората като Хоксуърт Хейл не… Е, те с положителност знаят всичко, което ми разказваш. Защо не споделиха с мен тези неща?
	— Страх ги е — зловещо зашепна шофьорът. — Всички са изплашени от онова, което става, и тъкмо затова сме принудени да разчитаме на добри хора като вас за своето спасение.
	— Всички хавайци ли мислят така? — попита Картър.
	— Всички до един — отвърна Том Кахуикахела. — Изпитваме ужас, че може да ни признаят за щат.
	Но конгресмен Картър бе останал в политическия елит на Тексас цели двадесет и четири години, защото не бе глупак. Знаеше, че често се разбира за какво всъщност говори даден човек едва след като той изиграе най-силната си карта и се отпусне. Понякога ти се удава да изтръгнеш истината с помощта на неочакван въпрос. И сега Картър опипа почвата:
	— Точно какво управление би искал да видиш на островите, Том?
	— Ами ще ви кажа, сър — отвърна големият мъж, прекрачвайки границите на онова, за което му бяха платили неговите работодатели Джандърс и Хейл. — Лично аз работя за връщането на монархията.
	— Какво имаш предвид? — попита Картър с поверителен тон.
	— Ами бих искал да видя отново крал на трона, да имаме хавайски сенат, с една дума, всичко пак да е под ръководството на старите благородници. Големите закони може да се правят във Вашингтон, защото ние всъщност нямаме нужда от законодателство и от цялата тази тълпа юристи, които непрекъснато се препират. А кралят ще дава големи приеми и дворецът ще бъде възстановен.
	— А какво ще е мястото на Съединените щати? — попита Картър и за своя изненада получи смислен отговор:
	— Ами както вече казах, ние ще очакваме от вас да приемате големите закони, да ни печатате парите и да ръководите цялата ни външна политика. Нашият външен министър ще бъде назначаван от вашия президент, със съгласието на сената ви.
	— Ти казваш „вашия президент“. Той не е ли и твой?
	— Да ви кажа право, сър, не е. Моето семейство бойкотира анексията. Вкъщи си пазим хавайското знаме. Молим се за деня, когато алиите ще се върнат.
	— Твоето семейство били ли са алии? — попита Картър.
	— Да, сър — отвърна Том.
	А Картър промърмори:
	— Струва ми се, че започвам да разбирам Хаваите.
	Гражданите на островите имаха доста добра представа за онова, което ставаше, когато разните конгресмени биваха разкарвани из Оаху, и го наричаха „дипломацията на таксиметровия шофьор“, ала се отнасяха с уважение към този най-ефикасен способ за убеждаване на парламентаристи.
	Но в този ден шпионин на демократите се обади на Черния Джим от една бензиностанция и му докладва:
	— Днес са пратили конгресмена Картър да обикаля острова. Вкарват му дозата на таксиметровия шофьор.
	Маклафърти тресна слушалката и погледна настойчиво своя партньор.
	— Шиг — сподели с него той — те обработват нашето момче с помощта на рутинния метод „дипломация на таксиметровия шофьор“. А това може да ни навреди.
	— Какво да правим? — попита Шиг.
	Двамата тактици дълго изучаваха проблема и накрая ирландецът се закани:
	— Шиг, аз, така или иначе, ще докопам нашия конгресмен. Ще го домъкна тук и ти ще го заведеш у вас. Ще му покажеш едно средно японско семейство. Но веднага тичай вкъщи и се погрижи на стената в гостната да виси войнишкият флаг* на баща ти. Онзи с двете златни звезди. И извади кутията със стъкления капак, в която майка ти държи ордените и медалите, гледай всичките да са излъскани и да лежат така, че човекът да види какво пише на тях. Сега тръгвай и след половин час да си тук и да ме чакаш. Защото аз ще ти доведа конгресмен Картър, жив или мъртъв.
	[* Флаг, окачван по време на война, за да показва, че член на дадено семейство е на активна военна служба или е загинал при изпълнението й. — Б.пр.]


	Така конгресмен Клайд В. Картър от Тексас стана един от малкото дейци на Демократическата партия, който по време на визитата си на Хаваите се срещна със семейство демократи. Черния Джим откри таксито, когато то се връщаше в Хонолулу по магистрала „Нимиц“, и го избута на банкета с обяснението:
	— Конгресмен, току-що получих страшно интересна телеграма от главната квартира на Демократическата партия във Вашингтон. Помислих си, че може би ще ме посъветвате как да отговоря. — Маклафърти бе отлепил реда с датата, надявайки се Картър да не забележи това. Късметът не му изневери и докато конгресменът четеше телеграмата, той любезно го измъкна от таксито и го набута в стария понтиак. — По-добре да съчиним отговора в офиса — рече.
	Когато Картър прекрачи прага на „Маклафърти и Сакагава“, Шигео стоеше там и чакаше. Младият мъж каза без предисловия:
	— Дойде ми наум, че докато господин Маклафърти отговаря на телеграмата, може би ще искате да видите един японски дом. Просто едно жилище на средно заможни граждани. — И макар това да бе последното, което би пожелал, Картър не можа да измисли никакво учтиво извинение и само след няколко минути бе натикан в къщата на Сакагава. „Цялото това нещо е една прозрачна измама“ — реши той.
	На входната врата се запозна със старата и прегърбена госпожа Сакагава, която почти не знаеше английски и носеше смешни японски сандали с каишки между пръстите. Шиг им превеждаше:
	— Мамо, това е прочут американски конгресмен. — Госпожа Сакагава шумно пое въздух и се поклони. — А това — гордо рече младият адвокат — е моят кривокрак, упорит баща Камеджиро Сакагава. — Старият човек също вдъхна и се поклони.
	— Той американски гражданин ли е? — попита Картър.
	— Не разрешено ставам гражданин — войнствено се обади Камеджиро.
	— Вярно е — обясни Шигео. — Аз имам гражданство, защото съм роден тук, но хората като баща ми и майка ми са родени в Япония.
	— И нямат право да получат гражданство? — изненада се Картър. — На мексиканците им разрешават.
	Дребният Камеджиро издаде напред долната си челюст и размаха пръст срещу конгресмена.
	— Мексиканци може, цветнокожи може, всеки може, но японци не може. Как харесва това на вас?
	Конгресмен Картър отклони поглед от кавгаджийски настроения дребосък и видя флага с двете сини и двете златни звезди. Като професионален политик, автоматично се изпълни с почтителност и тихо попита:
	— Вие служили ли сте, господин… — не можеше да си спомни името.
	— И аз, и тримата ми братя — отвърна Шиг.
	— Двама са дали живота си за Америка? — възкликна Картър.
	Шигео попита на японски:
	— Мамо, къде е онази снимка на нас четиримата във футболните екипи? — Майка му, която скъпеше тази снимка повече от всички останали, я намери и я тикна в ръцете на Картър.
	— Този тук е Тадао — рече Шигео, сочейки бързоногия млад халфбек. — Той загина в Италия. А този е Минору. Убиха го във Франция. Това е брат ми Горо, профсъюзен деятел…
	И магията на момента отлетя. За конгресмен Картър това бе предостатъчно, за да се отдръпне от снимката на четирите обикновени американски момчета. Той бе гласувал против закона Норис-Ла Гуардиа и всички други, които го бяха последвали. Смяташе, че да бъдеш профсъюзен деятел в много отношения е по-лошо дори, отколкото да си руски комунист, защото руснаците, да им прости Господ, не бяха виждали нищо по-добро, докато един порядъчен, богобоязлив американец, който… Речта се лееше в съзнанието му и Шигео знаеше това. Двамата мъже се отдалечиха един от друг.
	И тогава, по едно от онези случайни хрумвания, които спасяват някои срещи и провалят други, госпожа Сакагава пъхна в ръцете на конгресмена своята стъклена кутия с бойни отличия и заобяснява на японски:
	— Тези са на Минору. Тези са на Тадао. Тези са на Горо. А тези петте са на Шигео. — Казвайки последното, тя потупа сина си по рамото и разбирателството бе възстановено.
	Картър разгледа ордените и медалите и рече:
	— Вашето семейство има много голям принос.
	— Конгресмен — тихо поде Шигео — ние и четиримата трябваше да се борим за правото да облечем униформата. Длъжни бяхме да бъдем по-добри от всички войници на света. — Той почувства как в устата му напират думи, от които по-късно щеше да се срамува, но вече не можеше да ги спре. — През последната война ние се представихме така, както може би синовете на никое друго семейство. Бяхме отрупани със слава и рани. Бога ми, сър, когато преди няколко дни отказахте да се ръкувате с мен, едва не се разплаках. Защото, знаете или не знаете, конгресмен, аз съм един от вашите избиратели и, бога ми, никога повече няма да допусна подобно отношение към себе си.
	— Избирател ли? — сепна се Картър.
	— Да, сър. Чували ли сте за „Изгубения батальон“?
	Картър не само бе чувал, той бе ораторствал за него и с облекчение почувства как думите се връщат в паметта му.
	— Това бе един от върховете на тексаската храброст, сър.
	— Колко от вашите хора загинаха там, конгресмен? — не спираше Шигео.
	— Твърде много — печално отвърна Картър. — Това остави в Тексас неизлечими рани.
	— А знаете ли защо някои от тях се спасиха? — Последва мълчание и Шиг попита сурово: — Е, знаете ли?
	— Предполагам, че храбрите воини на Тексас…
	— Глупости! — сряза го Шиг. — Вашите тексасци, сър, днес са живи, защото моят загинал брат Минору, един от най-добрите хора, стъпвали някога по тази земя, и Горо, и аз поведохме отряд японски момчета и ги измъкнахме. Изгубихме осемстотин души, за да спасим триста тексасци! — извика с горчивина. — Искам да прочетете това. — Той извади от портфейла си скъпоценната карта, Картър я взе, прочете я и видя, че е подписана от неговия приятел, губернатора на Тексас. Тя удостоверяваше, че в знак на признателност за надхвърлящ границите на дълга героизъм Шигео Сакагава е провъзгласен за почетен гражданин на Тексас. За вечни времена. На картата бе написано: „Вие ни се притекохте на помощ в дните, когато отчаяно се нуждаехме от нея“.
	Картър му подаде картата със сериозен вид, задържа ръката си протегната и каза:
	— Господин Сакагава, бих искал най-смирено да ви стисна ръката.
	— И аз бих искал да стисна вашата — отвърна Шиг и този момент можеше да се окаже крайно полезен за признаването на Хаваите за щат, ако господин Ишии не бе избрал тъкмо него, за да нахълта в къщата на тъста си с новината на деня.
	Мършавият дребосък, чиито очи се бяха разширили от страх като купички с тапиока, видя високия чужденец, поколеба се и започна да отстъпва назад, но на вратата застана жена му Реико чан и Картър, който не изпускаше възможността да привлече вниманието на някое хубаво момиче, се поклони изискано и рече:
	— С баща си ли сте дошли?
	— Той е мой съпруг — отвърна Реико чан на безупречен английски.
	— Представям ви един конгресмен, от Тексас! — гордо обяви Шиг и при тази новина Реико чан, която знаеше какви са намеренията на мъжа й, се опита да го избута вън от къщата, но той бе чул думата „конгресмен“ и вече питаше съчувствено:
	— Да подготвите капитулацията ли сте дошли?
	— Каква капитулация? — не разбра Картър.
	Крайно смутена, Реико чан задърпа господин Ишии за ръкава, ала не успя да го накара да млъкне.
	— Капитулацията на Хаваите пред Япония — обясни господин Ишии.
	— Как така? — недоумяваше Картър.
	— Вижте какво пише във вестника! — радостно извика господин Ишии, размахвайки хонолулския „Мейл“, на първата страница на който се открояваше тлъсто заглавие: „Японският флот на приятелско посещение у нас“. Когато вестникът мина от ръка на ръка, развълнуваният дребосък изграчи: — Откога разправям, сър: Япония спечелила войната! Но никой не слуша. Затова питам вас: ако Япония победена, как техен флот идва на Хаваите?
	— Той наистина ли казва това, което ми се струва, че чувам?
	— Той е един нещастен старец — тихо рече Реико чан. — Не му обръщайте внимание, конгресмен.
	Но сега господин Ишии извади изтъркана фотография от капитулацията на японците на борда на „Мисури“.
	— Тук виждате кой победил — посочи той. — Американците трябвало да отидат в Токио. Вижте, всички американски адмирали без вратовръзки, а японци с мечовете си. Япония победила, разбира се!
	— И какво ще стане, когато флотата ви дойде? — попита Картър.
	— Японците много благородни хора, сър. Ще види довечера, кога слязат на брега. Те се държат добре. — Той отиде до вратата, отвори я широко и посочи надолу към сините води на Пасифика, където ескадра от пет бойни кораба плуваше под ярко открояващия се червен флаг на нова Япония. Сърцето на господин Ишии се разтвори и той прости на жена си за всичките години, през които бе спорила с него. Измъкна от палтото си дълго критото японско знаме и го размаха окуражително към завоевателите, докато те навлизаха в Пърл Харбър, за да го завладеят.
	— Май ще е най-добре да тръгваме — рече Картър. — Трябва да хвана самолета. — Но не беше подведен от побъркания стар господин Ишии, знаеше, че в лицето на Сакагавите, както вече ги наричаше, се е запознал с едно страхотно американско семейство, и то силно го бе впечатлило. Затова когато прочете бележката на Маклафърти, че Хейлови ще го вземат от ъгъла на Форт стрийт и Хоутел стрийт, за да го закарат на летището, каза:
	— Бих искал няколко минути да постоя навън и да погледам хората.


	И докато стоеше в късния следобед там, в самото сърце на Хонолулу, и наблюдаваше минаващите край него различни хора от островите, получи бледа представа за онова всеобщо братство, в което светът един ден неизбежно ще заживее: корейците вървяха дружелюбно редом с японците, които в родината си ненавиждаха, японците приемаха китайците, а филипинците приемаха и едните, и другите, нещо нечувано на Филипините. Минаха един чернокож и множество красиви хавайци, чиято кръв бе смесена с китайска, порториканска и португалска. Конгресмен Картър виждаше една странна, нова порода хора и макар не без вътрешна съпротива, го споходи мисълта: „Може би в тези хора има нещо. Може би съм си загубил времето на Хаваите, отсядайки в големите къщи на белите. Може би това са тенденциите на бъдещето. Този японски младеж днес, той с нищо не е по-лош… Я виж тази двойка! Питам се какви ли са? Дали ще имат нещо против, ако…“. Но преди да успее да ги заговори, до него спря дълъг черен автомобил, каран не от шофьор, а от Хюлет Джандърс, и Хоксуърт Хейл изскочи отвътре, за да върне конгресмен Картър към реалността. Леденостуденият Джон Уипъл Хоксуърт беше на предната седалка и когато колата бавно се заизмъква от блъсканицата на Хоутел стрийт, тримата високопоставени граждани на Хаваите поднесоха на госта втората кулминация на всяка официална визита.
	Хладно и с безстрастен глас Хоксуърт Хейл изложи нещата открито. Говореше бързо и гледаше конгресмена право в очите.
	— Картър — поде той — вие видяхте островите и чухте всеки от хората в тази кола да произнася пред обществеността речи в полза на признаването ни за щат. Сега нека ви обясним какво е фактическото положение. Ако сте толкова луди да ни дадете този статут, ще съсипете Хаваите и ще причините непоправима вреда на Съединените щати. Спасете ни от самите нас, сър.
	Картър ахна:
	— Такова ли е честното ви мнение, Хейл?
	— Такова е мнението на почти всеки човек, с когото се срещнахте на Хаваите.
	— Но защо не…
	— Боим се. Репресивни мерки… Не зная.
	— Изложете ми фактите — такива, каквито са — рече Картър. — Какво лошо има, ако бъдете признати за щат?
	— Ще си остане ли между нас? — попита Хейл.
	— Нали разбирате — подхвърли през рамо Джандърс — че ако ни издадете, ще пострадаме.
	— Разбирам — отвърна Картър. — При демократичното управление подобни неща се случват често.
	— Ето ви фактите — каза просто Хейл. — Белият човек на Хаваите губи влиянието си. Той има известна финансова мощ — значителна, предполагам. Има съдилищата, да го защитават, и назначаван губернатор, на когото може да разчита. Сър, ако промените който и да било от тези фактори, Хаваите ще станат играчка в ръцете на японците. Те ще контролират съдилищата и ще започнат да прокарват решения против нас. Ще разрушат нашата система на поземлена собственост. Ще си изберат свой губернатор и ще изпратят японци в Конгреса. Иска ли ви се да работите заедно с някой японец?
	В колата се възцари продължително мълчание и по-скоро за да извлече още информация, отколкото да разкрие собствените си изводи, Картър отвърна:
	— Този следобед се срещнах с един млад японец на име Шиг Сакагава и за момент си помислих, че може би…
	Джандърс се обади:
	— Той каза ли ви, че брат му Горо беше комунистическият лидер на Хаваите? Доказан саботьор с партиен билет, мръсен комунист. Такъв е братът на човека, който се е кандидатирал за сенатор от този избирателен район. Такава ще е картината на Хаваите под управлението на японците.
	— Трябва да призная, че никой не ми е споменавал за този брат.
	— Лидер на комунистическото движение на Хаваите — повтори Джандърс.
	Картър бе леко потресен при мисълта как без малко е щял да бъде подведен от благовидния млад японски адвокат и реши да провери още няколко пункта от информацията си.
	— Между другото — нехайно попита той — какво мислят хората тук за връщането на монархията?
	На предната седалка Хюи Джандърс и Джон Уипъл Хоксуърт се спогледаха смаяно и промърмориха „Монархия ли?“, а на задната Хоксуърт Хейл изпъшка. Сетне каза яростно:
	— Конгресмен…
	Но Хюи вече се бе съвзел и изтърси:
	— Господи, никой, който е с всичкия си, не обръща внимание на тези откачени монархисти!
	— Какво щяхте да кажете, Хейл? — попита Картър.
	— Както може би ви е известно, аз съм потомък на хавайското кралско семейство, алиите, и моята прапрапрабаба е била една от най-благородните жени, за които някога съм чувал. Дъщеря й също е била страхотно момиче. Великолепно. Но ако някой от тези жалки, невежи алии някога се опита да си върне трона на Хаваите, ще сваля мускета от стената и лично ще му пръсна черепа.
	— Аз ще те изпреваря — намеси се Хюи Джандърс. — Знаете ли, сър, че прадядото на Хейл присъедини Хаваите към Съединените щати?
	— Така ли? — учуди се Картър.
	— Да — скромно потвърди Хейл. — На практика единствено със силата на собствения си характер. Но бих искал да добавя следното, сър. Аз съм също така и потомък на мисионерите. И ако някой от тях би се опитал да се върне и да управлява по стария суров и фанатичен начин, бих пръснал и неговия череп.
	— Дайте сега да си изясним, какво точно искате вие?
	— Не искаме монархия, не искаме мисионери и не искаме японци — обобщи Хейл. — Искаме нещата да си останат такива, каквито са.
	Когато колата най-сетне спря на летището, пътуващите в нея представляваха твърде мрачна компания и докато ги наблюдаваше как слизат, Черния Джим Маклафърти си помисли: „Обзалагам се, че този са го натъпкали с отрова“. Понечи да се приближи до конгресмена, но щом го видя да идва, Картър отстъпи на сигурно място до Хюлет Джандърс, защото не искаше да го фотографират с човек, па бил той и лидер на Демократическата партия, който има за партньор японец, чийто брат е водач на хавайските комунисти. „Всъщност — мислеше той, докато подаваше билета си — Хаваите доста приличат на повечето северни щати. Можеш да ги пропътуваш, без да срещнеш и един демократ, който наистина да ти хареса. Те всички са заразени или с трейдюнионизъм, или с комунизъм, или с атеизъм, или с католицизъм. Ще се радвам да си се прибера в Тексас.“
	А когато се качи на стратоклипера и потъна в удобната седалка, си каза: „В общи линии навсякъде е едно и също. Шепа заможни, честни хора управляват и се опитват да държат настрани простолюдието. Ако успееш да се разбереш с тях, най-често научаваш и какви са фактите по даден въпрос“. Мрачно проследи през прозореца как авиомеханиците, до един японци, издърпват стълбата, докато други японци размахват палки и насочват големия самолет към пистата. Затвори очи и си помисли: „Е, разбрах каквото ме интересуваше. Тези острови няма да са готови за статута на щат и след сто години“. И на осемдесет и третата сесия на Конгреса това реши въпроса за Хаваите.

	* * *

	Приемането през 1952 година на закона за имиграцията Маккарън-Уолтър бе посрещнато на Хаваите с радост, защото той разрешаваше на родените в Азия да стават граждани на Съединените щати. Веднага бяха открити курсове, в които възрастни китайци и японци се запознаваха със структурата на американското държавно управление, и през онези дни не беше нещо необичайно да срещнеш работили цял живот по фермите стари хора, които упорито повтарят: „Законодателна, изпълнителна, съдебна“.
	В началото на 1953 година хиляди азиатци подадоха молби за гражданството, което толкова дълго им бе отказвано, и когато Черния Джим Маклафърти видя този внушителен поток от потенциални избиратели за демократите да навлиза в политическия живот, произнесе реч и извика: „Те изградиха тези острови, но бяха държани отвън!“.
	Вярно е, че много от кандидатите не бяха съвсем наясно какво означава гражданството, но от друга страна, бе вълнуващо да гледаш как светват старите, загрубели от слънце и вятър лица, когато федералният съдия произнася тържествените думи: „Ти вече си гражданин на Съединените американски щати“. И не бе рядкост някой улегнал японски търговец внезапно да грабне престарялата си майка и да я подхвърли във въздуха с радостния вик: „Знаех си, че ще успееш, мамо!“.
	Истинските герои на тези вълнуващи дни бяха възрастните хора, които не бяха пожелали да научат английски, но сега трябваше или да го учат, или да се откажат от американското гражданство. Децата ги хокаха:
	— Татко, още преди двайсет години ти казвах, научи се да говориш английски. Ама не, ти все много знаеш! Сега няма да получиш гражданство.
	— Че за какво ми е тепърва да ставам гражданин? — питаха старите хора. — Остават ми броени години.
	Децата често избухваха в сълзи и подсмърчаха:
	— Трябва да научиш английски, татко, защото винаги съм искал да си американец.
	— За мен това не означава нищо — отвръщаха старците — но щом ще те направи щастлив…
	— Ще ме направи, татко! Това ще премахне последното петно. Моля те, научи английски.
	И несломимите стари азиатци посещаваха езиковите курсове с невероятно упорство. Цял следобед сричаха „аз виждам човека“ и до среднощ повтаряха „законодателна, изпълнителна, съдебна“. Това, че толкова много от тях се справиха с тези два трудни предмета, се дължеше преди всичко на изключителния им инат и когато най-сетне получиха своите удостоверения, те умееха да ги ценят. В изборите през следващите години на континента си направиха труда да участват само около шестдесет на сто от имащите право на глас. На Хаваите гласувалите бяха над деветдесет процента. Там вече знаеха какво е демокрация.
	Ала на две хонолулски семейства приемането на закона Маккарън-Уолтър се отрази по съвсем различен начин.
	Когато Горо и Шигео Сакагава предложиха на твърдоглавия си стар баща да се запише в курсовете по английски и да си купи учебника, в който се обяснява как функционират законодателната, изпълнителната и съдебната власт, той ги изненада, като каза на необичайно стриктен японски:
	— Аз не желая да ставам гражданин.
	Горо запротестира:
	— Човек получава такава възможност веднъж в живота!
	Все на същия прецизен японски Камеджиро отвърна:
	— Трябваше да ми предложат преди петдесет години, когато пристигнах.
	— Татко! — опита се да го вразуми Шигео. — Днес живеем в един нов свят. Не се връщай петдесет години назад.
	— Преди петдесет години ни се казваше: „Мръсни джапанки, никога няма да станете американци“. Преди петдесет години ни се заявяваше: „Вървете си в Япония“. Сега ми идват и викат: „Ти си добър старец, Камеджиро, и ние най-после ти разрешаваме да станеш американец“. А знаете ли какво им отговарям аз? „Закъснели сте с петдесет години“.
	Синовете с изненада разбраха колко дълбока е обидата за баща им, обърнаха се към майка си и се опитаха да убедят нея, но преди тя да реагира на техните настоявания, старият Камеджиро отсече:
	— Йорико, ти няма да вземеш изпитите. През целия си живот сме били добри граждани и не е нужно сега да го доказваме с някакво парче хартия.
	Тогава Шигео изтъкна две причини, които представяха проблема в по-различна светлина. Най-напред рече:
	— Татко, миналия път едва не изгубих изборите, защото хората не бяха забравили онази щуротия на господин Ишии, когато при посещението на флотилията размахваше като луд японското знаме. Напомняха, че той е мой зет и че може би и аз споделям чувствата му. Сега, ако се откажеш от гражданството, ще започнат да говорят: „Ето ви и доказателството! Цялото проклето семейство е прояпонски настроено“.
	Старият Камеджиро се замисли върху това и Шиг видя, че е разстроен, защото по време на последните избори между старите японци нямаше по-доволен от него. Бе стоял с часове в магазина, вторачен в големия плакат на сина си. „Нашето момче — гордо обясняваше на жена си — приканва хората да гласуват за него.“ Когато Шиг спечели, той наперено се разхождаше нагоре-надолу из Какаако и съобщаваше новината на всички японски семейства, уверявайки ги, че най-сетне имат личен защитник в двореца Йолани.
	Докато Камеджиро още премяташе в съзнанието си първата стръв, Шиг подхвърли още една, по-изкусителна:
	— Татко, ако ти и мама станете граждани, през 1954 година и двамата ще можете да отидете в избирателното бюро, да кажете: „Дайте ни бюлетините!“, да влезете в тъмната стаичка и да пуснете още два гласа за мен. — Шиг виждаше как баща му вече си представя деня на изборите: самият той върви към урната, а жена му го следва няколко крачки по-назад. Старият човек не обичаше нищо повече от помпозността и ритуалите в живота, Шиг си спомняше от детството с каква гордост обличаше баща му униформата на полковник Ито, за да застане изопнат до рецитаторите. Това бяха върховни мигове от живота на Камеджиро, сравними само с онези дни през Втората световна война, когато видя четиримата си синове да потеглят за своята битка. Ето защо Шиг не бе подготвен за онова, което последва:
	— Аз няма да взема гражданство — решително каза старият човек. — Извинявай, ако това ще ти навреди, Шигео. Съжалявам, ако заради моя глас и гласа на майка ти изгубиш изборите. Но ананасът се яде точно в подходящото време и ако това време мине, започва да горчи в устата. Петдесет години съм бил един от най-добрите граждани на Хаваите. Никой от синовете ми не е имал неприятности с полицията, никога не съм пропускал да си платя данъците. Тъй че е обидно Америка да ми казва сега, в края на живота ми, че мога да получа гражданство. Америка да върви по дяволите!
	Той не пожела повече да обсъжда този въпрос. Веднъж Шиг и Горо се обърнаха към него с новината, че имиграционните власти са въвели ново правило:
	— Хората, които са живели дълго време на островите, няма да полагат изпит по английски. А това означава, татко, че ти и мама сега можете да получите гражданство, без да си правите труда да посещавате курсовете.
	— Би ми било обидно — рече Камеджиро и синовете му го оставиха на мира.
	Шиг обсъди проблема с Маклафърти и партньорът му каза:
	— Твоят старец е прав, по дяволите. Все едно да рекат на нашите хора от Масачузетс: „Ние ви подритвахме в продължение на две поколения, но сега разрешаваме на всички вас, католиците, да станете протестанти и да се кандидатирате на изборите“. Напълно съм съгласен с него, това би било обидно.
	— Не мисля, че има някаква аналогия — хладно отбеляза Шиг.
	— Сигурно си прав — миролюбиво отвърна ирландецът. — Но звучи добре, ако другите не те слушат много внимателно.
	— Това може да ми навреди на следващите избори — предпазливо подхвърли Шиг.
	Маклафърти избоботи:
	— Шиг, ако баща ти не е бил винаги такъв, какъвто е, ти нямаше да си човекът, който си сега. И аз нямаше да те искам за партньор. Никой не може да ти отнеме онова, което той ти е дал.
	— Да, обаче много се дразни и разправя, че щял да се върне да живее в Япония.
	— Няма да му хареса — предрече Маклафърти.
	— Но сигурно ще ми навреди на изборите? — не изпускаше нишката Шиг.
	— Моят баща е установил — отвърна Маклафърти — че един малък скандал повече помага, отколкото вреди. Той кара електората да почувства, че кандидатът също е човек. Тъкмо заради това те предупреждавах като адвокат никога да не изтъкваш, че даден свидетел имал любовница. С положителност някой от съдебните заседатели също е имал или, ако става дума за жена, е била, и твоето изобличение неминуемо ще даде обратен ефект, защото човекът ще си каже: „По дяволите, и аз имах любовница, но не съм негодник“. Тъй че, ако твоят баща изпълни заканата си, Шиг, това няма да ти навреди… не и пред хората, към чиито гласове се стремим… защото и техните родители вършат каквото са си наумили.
	И с това бе сложен край на въпроса за гражданството на Камеджиро Сакагава.


	При Нюк Цин случаят бе доста по-различен. Още в деня, когато преди осемдесет и осем години бе пристигнала в Хонолулу, тя се бе заклела никога повече да не се връща в гладуващите китайски села и твърдо бе решила да стане постоянна жителка на Хаваите. След като Съединените щати анексираха островите, отчаяно, но безрезултатно се бе опитвала да получи американско гражданство. От нейното слабо тяло бе тръгнал коренът на около седемстотин американски граждани и до този момент никой от тях не бе влизал в затвора. Тя все още пазеше в една каса квитанциите от платени данъци, покриващи почти цял век, и когато чу, че има възможност да стане истинска пълноправна американка, почувства, че нищо не би я зарадвало повече.
	Ето защо накара изучения си в Харвард правнук Еди Кий да се запознае най-подробно с новия закон и да разпитва имиграционните власти, докато не си изясни и най-малкия нюанс. Когато се събра първата група за езиковите курсове, тя беше там и макар по онова време да бе доста над сто години, напрягаше любознателния си мозък до краен предел, а вечер седеше и слушаше английските радиопредавания. Но така се бе сраснала с китайския начин на мислене, че английският й убягваше, и една вечер открито си призна провала. Каза на Хонконг:
	— Вече не съм в състояние да науча този език. Защо някой не ме накара да го науча още преди години? Сега няма да мога да стана гражданка. — И безутешно погледна внука си.
	Но сетне Еди пристигна с радостната вест, че на някои възрастни азиатци ще се разрешава да вземат изпитите на собствения си език, в случай че могат да пишат на него. Нюк Цин за момент покри старите си очи, а после го погледна весело и рече:
	— Ще се науча да пиша.
	Хонконг нае един образован китаец, за да й преподава несъмнено най-трудния език на света, ала след известно време се видя, че тя просто е твърде стара за учене, тогава Еди отиде в службата по имиграцията и каза откровено:
	— Моята прабаба е на сто и шест години и повече от всичко на света иска да стане американска гражданка. Но не говори английски.
	— Няма значение — обясни му екзаминаторът — сега може да бъде изпитана и на китайски.
	— Но тя и на китайски не може да чете и пише — продължи Еди.
	— Така! — Човекът помисли малко, сетне влезе в задното помещение, а след миг оттам се появи господин Бримстед, служител от Вашингтон, и зададе следния въпрос:
	— Казвате, че тази старица е на сто и шест години?
	— Да, сър.
	— Има ли семейство?
	— Вероятно най-голямото на Хаваите.
	— Отлично! Отдавна търсим нещо интересно, което да заснемем и използваме за пропаганда в Азия. Съберете семейството. Аз лично ще я изпитам и няма да й придиряме за грамотността. Но чакайте малко. Тя в състояние ли е да отговори на въпросите? Искам да кажа, подготвена ли е?
	— Лелята на Ю Чоу е подготвена — отговори нейният правнук.
	— Защото няма как да избегна въпросите. Нали знаете: законодателна, изпълнителна, съдебна власт.
	— Може ли да я придружа за морална подкрепа?
	— Разбира се, но нашите преводачи ще ми предават отговорите й и те трябва да са верни.
	— Тя ще отговори правилно — гарантира младият адвокат.
	Започна дълга поредица уроци, при които той обясняваше на хакка, а прабаба му зубреше многобройните заплетени системи на американското държавно управление, и този път, когато гражданството висеше пред нея като сребристия плод на личи*, тя мобилизира забележителната си енергия и научи цялата книжка наизуст.
	[* Китайско дърво, отглеждано на Филипините, в Индия и другаде заради плодовете му, големи колкото орех, с твърда люспеста обвивка, малка костилка и прозрачно бяла водниста сърцевина. — Б.пр.]
	— Бащата на нашата държава? — викаше й Еди.
	— Джордж Вашингтон.
	— Кой е освободил робите? — изпитваше я Хонконг.
	— Ейбрахам Линкълн — отвръщаше дребната старица, а Еди отбелязваше:
	— Не е за вярване, но тя е дошла на Хаваите в годината, в която е починал Линкълн.
	В деня на нейния изпит имиграционната служба бе събрала няколко телевизионни камери, служители в бели сака и около двеста членове на клана Кий, на които бе казано да аплодират, когато старицата пристигна с буика на Хонконг. Тя излезе от колата, отблъсквайки протегнатата ръка на Еди, съвсем дребничка, тежаща не повече от четиридесет килограма, облечена в едновремешна черна китайска дреха, над която стърчеше почти напълно оплешивялата й глава с хлътнали очи, митически бръчки и тревожна усмивка. Не каза нищо на събраното семейство, защото си повтаряше наум многобройните непознати в някогашен Китай неща: „Столицата на Алабама — Монтгомери; Аризона — Финикс; Арканзас — Литъл Рок; Калифорния — Сакраменто“.
	Камерите бяха преместени в изпитната зала и един говорител каза с приглушен глас:
	— Сега ще станем свидетели на една от онези сцени, които се разиграват всекидневно по целите Съединени щати. След като е живяла близо деветдесет години в Америка, видната възрастна китайка госпожа Кий ще се опита да издържи изпита за американско гражданство. Желаем ви успех, госпожо Кий!
	При споменаването на името й, което, казано по този начин, й прозвуча съвсем непознато, Нюк Цин погледна към камерите, но правнукът й бързо се намеси:
	— Гледай насам. Това е екзаминаторът, господин Бримстед. — И говорителят обясни кой е изтъкнатият гост от Вашингтон.
	Прожекторите бяха насочени. Нюк Цин започна да се поти от нервно напрежение, а господин Бримстед, който за пръв път заставаше пред камера, се показа като твърде лош актьор и попита със сладникав снизходителен глас:
	— Кажете ни сега, госпожо Кий, кой е бащата на нашата държава?
	Официалният преводач изстреля въпроса срещу старата жена на хакка, а Хонконг и Еди се усмихнаха самодоволно, защото бяха сигурни, че Лелята на Ю Чоу знае това.
	Но отговор не последва. Камерите работеха. Господин Бримстед гледаше глупаво, а преводачът от хакка вдигаше рамене.
	— Лельо на Ю Чоу! — зашушна дрезгаво Еди. — Ти го знаеш! Бащата на нашата държава!
	— Моля, никакво подсказване! — смъмри го господин Бримстед. — Изпитът трябва да е честен!
	— Аз не подсказвам — умолително го погледна Еди.
	— Нищо не й каза — потвърди на английски преводачът.
	— Добре! — строго рече господин Бримстед. — Никакво подсказване! А сега, госпожо Кий — и от гласа му отново закапа мед — кой беше бащата на нашата държава?
	Преводачът пак забоботи на хакка и пак последва тишина. В притеснението си Хонконг се вторачи в старицата и започна да събира и разтваря пръсти пред устата си, давайки й знак: „Кажи нещо, за бога!“.
	Но атмосферата бе твърде оживена, за да може старата Нюк Цин да я възприеме. През целия си живот се бе стремила към нечие одобрение: първо на смелия си и доблестен баща, чиято глава бе забита на кол насред селския площад; сетне на своя съпруг пунти, който се бе присмивал на големите й крака; след това на децата, страхували се да не е заразена от проказа; после на Америка, която я бе отхвърлила наред с всички останали азиатци. И сега, когато всичко мечтано бе достижимо, тя онемя. Не чуваше въпросите, не виждаше никого, не чувстваше нищо. Но вътрешно усети, че покрай нея се изнизва някакъв златен миг, някаква сияйна възможност, която никога повече няма да й се предложи, и вдигна към хората наоколо изпълнения си с безмълвно страдание поглед.
	Видя любезния господин Бримстед, едва не подмокрил гащите от желание тя да каже нещо, та персоната му да се появи в сутрешните новини. Видя умния млад Еди, който я бе подготвил. Видя решителния Хонконг, който навярно се молеше баба му да спаси репутацията на семейството. И тогава съзря над рамото на Хонконг една гравюра, официален портрет на отдавна мъртъв герой с решителна брадичка и тривърха шапка, и чу сякаш от много далеч как преводачът я моли за последен път:
	— Госпожо Кий, кажете на този човек, кой е основателят на нашата държава?
	Чувствата й се отприщиха и я заляха, тя се изправи, посочи гравюрата на Джордж Вашингтон и извика:
	— Ето, този!
	После занарежда:
	— Столицата на Алабама е Монтгомери; Аризона — Финикс; Арканзас — Литъл Рок; Калифорния — Сакраменто…
	— Кажете й, че това е достатъчно! — извика господин Бримстед. — Още не съм задал този въпрос.
	— Камерите да продължават да работят! — разпореди се режисьорът.
	— Хей! — подвикна на преводача Хонконг. — Не спирай да превеждаш!
	— Законодателната власт приема законите — крещеше Нюк Цин — изпълнителната ги прилага, а съдебната следи да не противоречат на конституцията.
	— Достатъчно! — извика господин Бримстед. — Кажете й, че стига толкова.
	— А в Декларацията за правата на човека се казва, че има свобода на вероизповеданието и свобода на словото — продължаваше Нюк Цин. — И че полицията няма право да претърсва къщата ми. И че не е позволено да ме наказват по жесток начин. — Бе твърдо решена да не пропуска нищо, което би могло да наклони нещата в нейна полза. — В Конгреса има две камари — упорито нареждаше тя — Сенатът и Камарата на…
	Когато излезе от сградата на имиграционната служба с доказателството за своето американско гражданство в ръка, чакащите навън членове на семейство Кий я посрещнаха с овации и Нюк Цин радостно тръгна между тях, като спираше при всеки и питаше:
	— Как ти беше името?
	Те отговаряха, тя разбираше какво място заема всеки в родословното дърво и докато отмяташе един по един многочислените си потомци, за пръв път си даде сметка, че те не са нито хакка, нито пунти, защото на Хаваите тези две стари враждуващи племена се бяха стопили и всички, които бяха пристигнали с „Картаджиниън“, се бяха превърнали в нещо различно. Всъщност семейство Кий не бяха дори китайци, бяха американци, а сега и Нюк Цин бе станала американка. Застанала до колата на Хонконг, тя прошепна:
	— Когато си гражданин, усещаш земята под краката си по различен начин.
	Ала тези красиви думи не изтриха от съзнанието на Хонконг неудобството, което бе преживял в изпитната зала, гледайки своята баба да седи в тъпо мълчание, досущ проста китайска селянка, и сега, като сведе поглед към нейното удостоверение за гражданство, предишното му раздразнение се върна и той промърмори въз сприхаво:
	— О, Лельо на Ю Чоу! Дори не си взела правилния документ! — Дръпна го от ръцете й и й показа написаното там чуждо име: Чар Нюк Цин. Ала когато й го прочете, тя промълви тихо, но с голямо упорство:
	— Аз така казах на услужливия човек: „Сега, когато вече съм американка, трябва да напишете на удостоверението истинското ми име“. — И решително се качи в колата — дребна стара жена, изминала дълъг път.
	Вечерта на същия ден, ужасно уморена от преживените вълнения, тя запали газената лампа, съблече се и започна да се проверява за проказа. По ръцете й нямаше бабунки; пръстите си бяха наред; лицето не беше деформирано; бедрата бяха чисти. С въздишка на облекчение остави лампата на пода, за да разгледа големите си стъпала, и на сутринта Хонконг я намери там — едно голо, старо и крехко тяло от кожа и кости, застинало до пращящата лампа.

	* * *

	Когато хилядите досега отхвърляни азиатци получиха гражданство и право на глас, а в профсъюзите се вляха нови сили, хаолите бяха изпълнени от мрачното предчувствие, че тяхното време на Хаваите изтича, и никой не усещаше това така отчетливо, както Хоксуърт Хейл, който бе навлязъл в тежък период от живота си и бе позагубил ориентация: не разбираше своята непостоянна дъщеря и не бе в състояние да общува с отнесената си съпруга, която прескачаше без всякаква логическа връзка от тема на тема. Той упорито се опиваше да запази контрола над „Хоксуърт и Хейл“ и островите, но подозираше, че и двете му се изплъзват. Накрая връхлетя голямата ананасова криза от 1953 година и сякаш самите Хаваи започнаха да се спаружват.
	Пръв разбра за сполетялата ги беда един луна от Кауаи, който отиде да нагледа отдалечените ниви и установи, че всичките растения, които би трябвало да са наситено синкавозелени, са станали болезнено жълти. Той моментално си помисли: „Някой проклет глупак е забравил да ги напръска против нематоди“. Но като прелисти дневниците, видя, че нивите са пръскани с препарата против тези миниатюрни червейчета. Един от ботаниците на Форта долетя да изследва загиващите растения и каза:
	— Това не са нематоди. Всъщност не знам какво е.
	На втората седмица от боледуването някога яките растения клюмнаха настрани, сякаш невидим вътрешен враг бе подкопал жизнената им сила — нямаше никакви белези, никакви следи от вредители, нищо. Ботаникът се изплаши, телефонира в Хонолулу и научи, че навсякъде по островите растенията са започнали да показват подобни симптоми.
	Малко е да се каже, че всички производители на ананаси бяха обхванати от паника. Безумен страх заля червените поля и отекна в офисите на Форт стрийт. Тревогата се стовари с пълна сила върху Хоксуърт Хейл, защото голяма част от капиталовложенията на „Хоксуърт и Хейл“ бяха в ананасите, а компании като Хюлетовата „Джандърс и Уипъл“, които очакваха от него да ги ръководи, бяха дори още по-уязвими. Загубите само за една година заплашваха да надхвърлят сто и петдесет милиона долара, при все това ботаниците нямаха и най-бледа представа какво става с поверените им скъпоценни насаждения.
	Знаменитият англичанин Шилинг, който се бе справил с щитоносната въшка и нематодите, бе вече покойник и учените изследователи се разровиха да видят дали в документацията му не се споменава нещо за евентуални нови опасности. Ала тя бе по-скоро само една илюзия, защото вечно пияният експерт не беше оставил никакъв архив и никакви съвети. Бе умрял една нощ в пристъп на делириум тременс в някакъв приют за бедни на остров Кауаи и едва след смъртта му сестрите бяха разбрали кой е. При все това ботаниците повториха всичко, правено от Шилинг във връзка с ананасите, и се убедиха, че проблемът не е в желязото, нито в щитовидната въшка, нито в нематодите. Не откриха нищо за болестта, освен че стотици хиляди растения, изглежда, бяха осъдени да загинат.
	Отчаян, Хоксуърт Хейл рече:
	— Знаем, че сме нападнати или от някакъв невидим вирус, или от определена химическа недостатъчност. За първото няма никакви признаци, следователно трябва да е второто. Готов съм да напръскам всяко растение на островите. Но с какво?
	Един млад химик от Йейл предложи:
	— Известни са ни всички химически компоненти на растението. Дайте да забъркаме една смес, която да съдържа всичко, което може да му липсва. Ще действаме напосоки. Същевременно вие, момчета, ще направите сравнителен анализ на стотици загинали и стотици незасегнати растения. Може би ще успеете да откриете за каква недостатъчност се касае.
	Младежът приготви страхотен разтвор, от всичко по малко, и напръска една от загиващите ниви. Сякаш като по някаква магия изтощените растения абсорбираха незначителното количество от неизвестно кой елемент в сместа, за два дни се изправиха и си възвърнаха здравия цвят. Възстановяването на насажденията бе между най-бързите в историята на тази култура и през онази нощ, за пръв път от месеци, Хоксуърт Хейл спа спокойно. Сутринта в управителния съвет го попитаха:
	— Какво беше това, което спаси реколтата?
	— Никой не знае. Но сега вече ще открием.
	Той окуражаваше учените, които отстраняваха една след друга различните съставки от вълшебната смес, ала насажденията реагираха бурно, независимо с какво ги пръскаха. Докато един ден махнаха цинка и ананасите не показаха никакви признаци на възстановяване.
	— Цинк! — извика Хейл. — Чувал ли е някой почвите за отглеждане на ананаси да се обогатяват с цинк, по дяволите?
	Никой не бе чувал, но с течение на годините постоянното лужиране на почвата и внасянето в нея на химически торове силно бяха изтощили запасите от цинк, за чието наличие впрочем специалистите не бяха и подозирали, и когато бе достигната критичната точка, изгладнелите за цинк растения бяха започнали да загиват.
	— Кои други химикали е възможно да са критично изчерпани? — попита Хейл.
	— Не знаем — отвърнаха учените.
	Но благоразумието му подсказваше, че след като цинкът неусетно е изчезнал от почвата, навярно същото се е случило и с незначителните количества от други минерали и той въведе може би най-рационалния подход в цялата история на земеделието.
	— Отсега нататък ще гледаме на чудесната червена почва на Хаваите като на банка. От нея извличаме огромни количества калций, нитрати и желязо, които се възстановяват лесно. Но както изглежда, извличаме постоянно, макар и в нищожни количества, и други нейни съставки, като например цинк, и досега не сме ги възстановявали. Начиная от днес, искам да се анализират химическите компоненти на всичко, което се отглежда на ананасовите ни ниви, и да се изчисли общото количество на всеки от тях. Ако сме взели от почвата един тон нитрати, ще върнем в нея един тон. Ако сме извлекли една милионна от грама цинк, ще върнем същото количество. Тази прекрасна почва е нашата банка. Никога повече няма да превишаваме кредита си.
	Странно е колко много изчерпани съставки откриха учените: цинк, титан, бор, кобалт и редица други. В почвата се срещаха само следи от тях, но изгубеха ли се и те, ананасовото растение загиваше. И след като равновесието в огромните плантации бе възстановено и икономиката на Хаваите — спасена, една вечер Хоксуърт Хейл, който не бе отстъпил нито пред нематодите, нито пред изчерпването на присъстващите в минимални количества минерали, внезапно видя във въображението си Хаваите като голяма ананасова нива: никой не можеше да каже без предварителна подготовка какъв точно е приносът на филипинците, на корейците или на норвежците, но ако някой отнемеше на Хаваите онова, което им даваше дори най-малката съставна част на обществото, може би хората също биха започнали да измират. Хейл дълго стоя в края на своята нива, размишлявайки върху новата си идея, и след това взе да вижда португалците и филипинците в съвършено различна светлина. „Какво ли е онова нещо, жизненоважно за здравето на обществото, което получаваме от тях?“ — често се питаше той.


	Изпитателният срок на Хонконг в различните управителни съвети на Форта изтече и тогава се случи невероятното. Той бе призован в канцеларията на съдията Харпър, женен за една от дъщерите на семейство Хоксуърт, и внимателният тексасец му съобщи:
	— Хонконг, съдът реши да те назначи за един от попечителите по имуществото на Малама Канакоа.
	Хонконг отстъпи назад, сякаш добрият съдия го бе шибнал през лицето с камшик от необработена кожа.
	— Да не искате да кажете, че съм назначен, без да съм подавал молба за тази длъжност?
	— Да. Ние решихме, че след като търговията и политиката на Хаваите все повече преминават в ръцете на братята азиатци, ще трябва да се направят определени стъпки за официалното признаване на този факт.
	Макар и скептично настроен, понеже бе наясно как действат Форта и неговите подразделения, Хонконг беше видимо развълнуван от това назначение, защото знаеше, че щом вечерните вестници съобщят за него, никой повече няма да може да си затваря очите за размаха, достигнат от хавайската революция. Умни млади японски политици постепенно поемаха законодателството и големите тръстове от имоти под попечителство оставаха последната опора на старите порядки. Това, че Форта доброволно отстъпваше един от тях, бе събитие от огромно значение. Хонконг се почувства длъжен да отговори с абсолютна честност, защото искаше да е сигурен, че съдията Харпър съзнава какво върши.
	— Дълбоко съм трогнат от този жест, съдия Харпър — рече той с неподправено смирение. — Предполагам, знаете какво е за мен да бъда първият китаец в подобен управителен съвет. Оказвате ми чест, която никога няма да забравя. Но знаете ли моето становище по въпроса за поземлената собственост? За наемането и арендуването на недвижимите имоти? За това, че земята на големите имения, която не се използва целесъобразно, трябва да се разпредели? Наясно ли сте с всичко това, съдия?
	Едрият съдия Харпър се разсмя и посочи един документ на бюрото си.
	— Хонконг, ти очевидно забравяш кои ще бъдат събратята ти попечители. Хюлет Джандърс и Джон Уипъл Хоксуърт. Да не мислиш, че те ще ти позволят да се развилнееш с някоя смахната идея?
	— Но достатъчно често повтаряните идеи понякога заразяват и хора като тях, съдия… колкото и невероятно да изглежда.
	— Ние, съдиите, намираме, че тъкмо ти си човекът, който ще внесе полезни нови подходи, ала определено нямаме намерение да заставаме на твоя страна срещу другите двама попечители.
	— Аз не желая да се карам с тях, съдия.
	— Знаем това. Тъкмо по тази причина избрахме теб. Но преди да поемеш назначението си, Хонконг — аз разбирам по-добре и от тебе каква изключителна чест е то, защото от години получаваме петиции да включим в съвета и някой азиатец — искам естеството на задачата, с която се заемаш, да ти бъде пределно ясно. — Едрият мъж намести внушителните си килограми на съдийския стол и каза на секретаря си, че не желае да го безпокоят. — Самото съществуване на Хаваите, Хонконг, не зависи от онова, което циничните чужденци предпочитат да наричат Форта. Те се лъжат. Не Форта управлява Хаваите. Всичко се крепи върху неприкосновеността на големите имоти, поставени под попечителство. Те образуват здравия гръбнак на нашето общество. Форта представлява само ребрата, а народът — мускулите. Гръбнакът трябва да се запази силен и ние, съдиите, сме неговите пазачи.
	Тръстовете управляват земята и налагат системата на поземлена собственост. Те контролират нивите със захарна тръстика и ананаси. Те остават, докато компаниите процъфтяват и фалират. Продължават да произвеждат дори когато семействата, ползващи дивидентите от тях, изчезват. Погледни тръста, в който влизаш. Той управлява милиони долари в самото сърце на Хаваите. И за кого? За една мила стара хавайска дама и нейния непрокопсан син, който се подвизава на плажа. Ние, съдиите, не си губим времето да полагаме грижи за този тръст, защото ни интересуват двамата нещастни хавайци. Те не го заслужават. Но идеята, че на Малама Канакоа и нейния син Кели е гарантирано честно отношение от страна на съда, е ужасно важна.
	Това, което трябва да ти кажа сега, Хонконг, не искам да ти го казвам седнал. — Едрият мъж се надигна, оправи тъмнокафявия си костюм и насочи показалец право към своя посетител. — В историята на нашите големи тръстове от имоти под попечителство никога не е имало скандали заради това, че някой от членовете на управата им е присвоил пари. Не е имало никакви злоупотреби, никакво незаконно прехвърляне, никакво покачване на цените заради лични комисиони, никакви кражби. Попечителите често са обвинявани в прекален консерватизъм, но за един попечител това не е недостатък. Добродетел е. Хонконг, докато се задоволявахме да избираме попечителите от средите на мисионерските семейства, ние се радвахме на безукоризнено чисти сметки. Сега разширяваме кръга и в известен смисъл поемаме риск. Ако ти допуснеш и една грешка, аз лично ще те прогоня вън от островите. Съдът няма да миряса, докато не те тикне зад решетките. Ако държиш непременно да извършиш нещо, което да върне азиатците на Хаваите три поколения назад, тогава можеш да злоупотребиш с попечителството над имотите на Малама Канакоа. — Той седна, усмихна се на Хонконг и добави: — Разбира се, ако искаш да докажеш на цялото ни общество, че и азиатците са така отговорни, каквито са и винаги са били мисионерите, имаш и такава възможност.
	В този момент на Хонконг му се щеше баба му да бе жива, за да го посъветва, но бе убеден, че тя би го окуражила, и затова поде без заобикалки:
	— Какво бихте казали вие, съдиите, ако препоръчам „Малама Канакоа“ да предприеме някои доста радикални капиталовложения?
	Съдията Харпър мисли дълго върху това и накрая отвърна:
	— Една от причините, поради които ние, съдиите, решихме да те назначим в тръста „Малама“, бе, че Хоксуърт Хейл ни каза за твоя подход към инвестициите. Той смята, че би трябвало да се запознаем с него, че там може би ще намерим отговора за някои от тръстовете, в които има структури с огромна данъчна задлъжнялост.
	— Значи Хоксуърт Хейл ми е издействал тази служба? — попита Хонконг.
	— Погрешно ме разбра, Хонконг. Аз те назначих.
	Китаецът се поклони леко, но не можа да скрие своята усмивка. Съдията Харпър също се усмихна, стана от мястото си, прегърна Хонконг през раменете и рече:
	— Нека го формулираме така. Ако се окажеш неподходящ, няма да обвиняват Хоксуърт. Ще обвиняват мен. Наистина ще бъдеш наблюдаван най-внимателно, Хонконг, можеш да не се съмняваш.
	— Как викаха на онези негри, които първи се заселват в районите за бели? — разсмя се Хонконг. — Кварталоразбивачи? Е, аз, изглежда, ще съм тръсторазбивач.
	— Думата има съвсем различно значение* — дружелюбно изтъкна съдията Харпър, но когато китаецът си отиде, за момент се замисли с носталгия и си каза: „Той май е прав. Неговото назначаване вероятно е началото на края… поне за сигурната, удобна, честна стара система, с която бяхме свикнали“.
	[* Buster (англ.) — необикновено яко дете, както и отглаголно съществително от bust — взривявам, разбивам. — Б.пр.]


	Хонконг веднага се прибра у дома, попита готвачката къде е Джуди и като разбра, че има часове в консерваторията, отиде да я вземе. След смъртта на Нюк Цин, най-възрастната жена в семейството, бе започнал забележимо да се сближава с най-малката си дъщеря. Харесваше женския начин на мислене и особено му допадаше хладният, бистър ум на Джуди.
	След няколко минути тя се появи — жизнерадостно, очарователно двадесет и шест годишно китайско момиче с две плитки на гърба, колосана розова рокля и големи умни очи. Метна се в буика и попита:
	— Какво има, татко?
	Искам да дойдеш с мен на една много важна среща. Току-що ме назначиха за попечител в тръста „Малама Канакоа“.
	— Съдиите да не са си изгубили ума? — изкикоти се Джуди.
	— Форта има способността да разпознава неизбежното — рече баща й.
	— Къде отиваме? — полюбопитства Джуди.
	— Искам да се срещна с Малама. Държа да разбера какви са нейните амбиции, нейните надежди за земята, която притежава и същевременно не притежава.
	— Татко! Знаеш, че Малама едва ли има някакво мнение.
	— Всички приказват така от години. Но аз предполагам, че тя е не по-малко умна от теб и мен, и искам да се уверя дали съм прав.
	Той кара към Диамантената глава, докато прекосиха канала „Ала Вай“, сетне свърна през портата на дъсчената ограда, която опасваше „Блатото“. Спря пред просторната тераса на покритата с дървени плочки къща, Малама отвори вратата с мрежа против насекоми и се появи усмихната до ушите, с разчорлена сребриста коса и провиснала на една страна рокля.
	— Хонконг, защитникът на моите интереси! Влизай! Съдиите ми казаха снощи. — Тя го посрещна с широко разтворени ръце и Джуди видя с известна изненада, че баща й бе проявил достатъчна предвидливост да купи за първото си посещение гирлянд от цветя. Той изискано го сложи на жената, която се издигаше като кула над него, сетне се протегна нагоре и я целуна по двете бузи, а тя цяла засия.
	— Влизайте, добри мои приятели! — сърдечно ги подкани Малама и добави с присъщата на хавайците интуиция: — Никога не съм очаквала, че ще доживея за мой опекун да бъде назначен изтъкнат китайски банкер. За мен това е щастлив ден, Хонконг. Твоят и моят народ досега са се смесвали сполучливо и аз мисля, че назначаването ти е добър знак за бъдещето.
	— На Хаваите започва нова епоха, Малама — отвърна той.
	— А тази хубавица дъщеря ти ли е? — попита Малама и когато Хонконг отговори утвърдително, тя се разсмя и рече: — Едно време, като видех богат китаец с младо момиче, не можех да кажа дали му е дъщеря или четвърта съпруга.
	— И аз се чувствам по същия начин, когато отида в някой нощен клуб в Ню Йорк и видя хаолските банкери и техните придружителки — весело отвърна Хонконг. — На нас, горките китайци, вече не ни се разрешава да имаме по няколко съпруги… това е привилегия на хаолите.
	— Да ви представя моите приятелки — каза със смях Малама. — Събираме се от време на време на малко хавайска музика. Това са госпожа Чой, госпожа Фукуда, госпожа Мендонка и госпожа Родрикес.
	Хонконг се поклони на всяка от огромните жени, а сетне се приближи към госпожа Чой.
	— Вие ли бяхте хубавото момиче, наречено на състезателния кон?
	— Да — весело се засмя госпожа Чой. — Името ми е Кари дъ Мейл*. Нали разбирате, благодарение на този кон баща ми спечелил много пари.
	[* Кари пощата. — Б.пр.]
	— Зная! Моята баба усетила, че и баща ми е заложил голяма сума на Кари дъ Мейл, и му вдигнала страхотен скандал, но конят спечелил. Тъй че моят и вашият баща положително са се напили заедно, госпожо Чой — весело рече Хонконг и жените се разсмяха.
	— Това е дъщеря ми Джуди, музикантка. Преподава в консерваторията.
	— Чудесно! — извика Малама и тикна в ръцете на хубавото китайско момиче едно укулеле, а то най-спокойно, без никакво смущение се вмъкна в редицата грамадни хавайки, строили се до стената. — Едва ли знаеш думите, но можеш да тананикаш.
	Шестте жени подхванаха стара хавайска песен от времето, когато кралското семейство живеело в Лахайна на Мауи. Джуди наистина не знаеше думите, но добре налучка хармонията и по едно време, докато пееше мелодията на вокал, другите се смълчаха и госпожа Чой извика:
	— Само ако можехме да направим нещо с тези дръпнати очи, щяхме да я превърнем в прекрасна хавайка!
	Всички се разсмяха и Хонконг непринудено подхвърли:
	— Искаше ми се да разбера, Малама, какво мислят хавайците, поставени под опеката на попечителски съвети? — Все едно да питаш папата какво е мнението му за Мартин Лутер. Но прямият подход на Хонконг често се оказваше най-сполучливият и това бе тъкмо един от тези случаи, защото въпросът интересуваше всички присъстващи и засягаше мнозина техни приятели.
	— Ще ти кажа, Хонконг — поде Малама, след като помоли Джуди да й помогне в сервирането на чая. — Завършила съм „Васар“ с много добри оценки и бях шокирана, когато съдът реши: „Ти не си способна да управляваш собствените си имоти. Ще плащаме огромни заплати на трима бели мъже да вършат това вместо теб“. Беше ми обидно и се опитах да се боря с тях, но после си спомних какво ни бяха втълпявали милите хаолски учители в Хюлет Хол. Аз бях хавайка. Не бях като тях. От мен се очакваше да съм неспособна, затова се успокоих и престанах да се срамувам, че съдът ме класифицира като прахосница. Обичам приятелите си, обичам хубавите изпълнения на китара, обичам „Блатото“, тъй че предпочетох да живея ден за ден. Малко приятели, птиците в блатото… и така, докато умра. Аз съм си прахосница, затова сигурно си заслужавам да бъда вкарвана в пътя от попечителски съвет.
	Госпожа Фукуда каза:
	— Онова, което най-много вбесява белите и пестеливите японци като моя съпруг, е, че Малама и другите като нея раздават разни неща на приятелите си. Те не могат да го проумеят. Със своите стиснати, жалки сърца не са в състояние да го разберат.
	— Какво са парите? — рече Малама.
	— По колко ти отпуска управителният съвет? — попита Хонконг.
	— Аз не виня попечителите — заобяснява Малама. — Когато съдът се намеси, бях докарала нещата дотам, че дължах на държавата триста и петдесет хиляди долара неизплатени данъци. Все някой трябваше да предприеме нещо. Затова сега получавам годишно само по двайсет и две хиляди за себе си.
	— И за всичките си приятели — допълни госпожа Мендонка. — В края на краищата тя е алии нуи и има известни задължения.
	— Как ти харесва тази система? — върна се на въпроса той.
	— Нито я разбирам, нито я харесвам — отвърна Малама.
	— Малама — каза й без заобикалки Хонконг — аз ще направя за теб някои радикални капиталовложения. Две години доходите ти ще бъдат много оскъдни и ще трябва да постигнеш някакво споразумение с федералните власти, но ако ме слушаш, след три години ще се отървеш от попечителството.
	Лицата на хавайките разцъфнаха като цветя след благодатен дъжд. Хонконг се досети, че вече си представят безкрайните приеми, обилната храна, новите автомобили и пътуванията до Европа, както в доброто старо време, и строго предупреди:
	— И когато се освободиш от попечителството, ще бъдеш под мой надзор, а чудесно знаеш, че китайците са десет пъти по-неотстъпчиви от хаолските съдии.
	Хавайките прихнаха, защото това си беше самата истина. Малама извика:
	— Надявам се да успеем, Хонконг! — Целуна го по двете бузи и нахлузи през главата му гирлянда, който преди малко й бе подарил. — Не се шегувам, като казвам, че хавайците и китайците винаги са си подхождали.
	Тя се готвеше да подкрепи твърдението си с примери, но външната врата с мрежа против насекоми изведнъж шумно се отвори, сетне се затръшна с трясък и някой излезе обратно на терасата.
	— Кели! — извика Малама. — Влизай де! Хонконг е.
	Високият младеж от плажа се дотътри в стаята бос, в тесните си шорти до коленете и келнерското сако, което не успяваше да покрие мощните му гърди. Носеше яхтменска фуражка, килната силно назад към тила, и черната му коса беше невчесана.
	— Добър ден, Хонконг — промърмори той.
	— Обсъждаме разни планове за тръста — благодушно рече Малама и подаде на сина си чай. Той бутна чашата настрани и изсвири няколко тона на майчиното си укулеле.
	— Ти ше си новия попечител, а? — рече Кели.
	— Да — отвърна Хонконг, видимо раздразнен от просторечието.
	— Нема грешка. Блъскаш си главата в тоа тръст, опрааш сички бакии, голем авер си, ей! — Удари един акорд на укулелето, посочи майка си и добави: — Щото таа уахин арчи, арчи. — Махна с укулелето към госпожа Фукуда, която започна да дрънка на своето, и скоро жените вече пееха, но когато подеха една от най-любимите си песни, Кели долови китайския глас, висок и лиричен, и продължавайки да свири, със задоволство установи колко свободно и непринудено се включва дъщерята на Хонконг. После престана да й обръща внимание, ала щом мелодията свърши, грабна една китара и подхвана пулсиращо соло на слак кий, към което постепенно се присъединиха в тиха хармония и останалите инструменти. Накрая, когато отзвуча ехото от изтръгнатите с помощта на тази сложна техника звуци, Кели удари първите акорди на „Хавайска сватбена песен“, после хвърли китарата на госпожа Фукуда, стана и запя величественото мъжко соло. Дойде време да се включи сопраното, той бутна майка си назад и с дясната ръка властно грабна Джуди и я изправи на крака. В подходящия момент посочи към нея и за пръв път на Хаваите една развълнувана публика чу китайското момиче да изпълнява високата партия на този страстен зов от островите. Гласът й бе ясен като камбаната на хавайска църква, в която се извършва истинска венчавка, и когато настъпи моментът да се присъедини към нея, Кели не си позволи никакви игриви фалцети и други ефекти; пусна на воля красивия си баритон, докато той изпълни старата стая и разлюля полилея. На последните пасажи Малама и четирите големи хавайки запригласяха тихо със затворени уста, тъй че Хонконг остана единственият слушател. Принуден бе да ръкопляска, макар да не му харесваше, че неговата дъщеря пее хавайски песни. Четирите гостенки поздравиха солистите с възторжени възгласи, а Кели изтича в съседната стая и се върна с парче тапа, която усука около кръста на Джуди. Затъкна три цвята в плитките и започна да маже около очите й, използвайки показалеца като молив за гримиране.
	— Ще придобие по-хавайски вид и от мен — извика той. Сетне посочи една след друга гостенките на майка си и изкомандва: — Чой, Фукуда, Мендонка, Родрикес! И ти, Малама! — Отстъпи назад да ги погледне. — Утре вечер. С пуснати коси. Със старите муу-муу*. Цветя. Три укулеле, две китари. В „Лагуната“ ше чуят хавайска музика, квато никога не са чували. — Поклони се на Джуди и попита: — Сестро, ше пееш ли с мен?
	[* Свободна пъстроцветна хавайска рокля. — Б.пр.]
	— Да — отвърна тя просто.
	За хавайка Малама бе необичайно пряма жена и не скри съмненията си:
	— Дали ще бъде прието добре, ако тъкмо тази песен бъде изпълнена от китайско момиче? Тя е така неповторимо хавайска!
	— Онеа там най-добре да свикват — отсече Кели — щото таа уахин… е истинска чучулига.
	— Ти какво мислиш, Хонконг? — попита Малама.
	Намръщената му физиономия показваше, че ще запази отрицателното си мнение, докато хване Джуди на четири очи, но дъщеря му отговори вместо него:
	— Той ще бъде там, аз също.
	Когато отново седнаха в буика, Хонконг се развика:
	— Не желая дъщеря ми да пее в нощен клуб!
	— Но аз искам да пея — твърдо каза Джуди.
	— Хората ще ни се смеят, Джуди. Дъщеря ми да пее в нощен клуб! Ти, китайката, да се правиш на хавайка!
	— Татко, отдавна ми се ще да пея…
	— Но Кели Канакоа! Един никакъв, изпаднал хаваец!
	— И какво, като е хаваец? — сопна се Джуди.
	— Не съм отгледал порядъчно китайско момиче, за да се забърква с някакъв хаваец!
	— Ти пък се забъркваш, както му викаш, с Малама.
	— Това е бизнес, Джуди. Търсиш си белята, момиче.
	— Гледай утре вечер да си там, татко. Искам да видя поне едно дружелюбно лице.


	Кели и Джуди станаха сензация в не едно отношение. За туристите от континента те бяха първият дует от островите, който показваше истинско чувство за добър вкус и професионализъм, а четирите грамадни сивокоси жени, които им акомпанираха в онази първа вечер, бяха забележителни, защото на техния фон изпъкваха крехката красота на момичето и пъргавата напориста мъжественост на баритона, тъй че, що се отнася до туристите, съставът постигна както артистичен, така и финансов успех. Но за жителите на Хаваите той бе двойно шокиращ. За китайската общност бе направо абсурдно, че на самия ден, когато бе обявено назначаването на Хонконг за попечител на Малама Канакоа, едно потвърждение на неговото респектиращо положение в обществото, образованата му дъщеря се появява в достъпен за всички нощен клуб с разголен пъп, пее и танцува хула с мъж като Кели Канакоа. Най-малко четири от големите китайски семейства, чиито синове възнамеряваха да се оженят за нежната преподавателка по музика, категорично заявиха: „Никога няма да я приемем за снаха“. За хавайската общност пък фактът, че семейство на алии като Канакоа е избрало за музикална партньорка на Кели една чистокръвна китайка, бе оскърбление, което не се побира в ума, още повече че тя си бе позволила да се облече като почтено хавайско момиче и така да се перчи пред публиката, а това бе възмутително и направо безнравствено.
	Китайците бойкотираха Джуди, хавайците бойкотираха Кели, но на втората вечер ги чу Мани Файнбърг от „Кларъти рекърдс“ и им предложи изгоден договор. Обаче при едно условие: „Върху корицата на албума ни трябва чистокръвна хавайка. Джуди може и да пее като ангел, ала няма как да се скрият дръпнатите й очи“. Същата вечер, когато младите знаменитости се прибираха с колата на Джуди, тя каза:
	— Кели, мисля, че за следващия албум трябва да си основем собствена компания — направо тук, на Хаваите.
	Така бе поставено началото на „Айлънд рекърдс“. Джуди Кий я управляваше с желязна ръка, издирваше нови таланти, те изпълняваха прочути стари песни и скоро умното китайско момиче записа половината хавайски мелодии, които се слушаха в Америка.
	Пак тя измисли костюма, с който Кели стана известен в нощните клубове на островите. Поръча на шивач да му ушие панталони по тялото с един син и един червен крачол до под коленете, разръфани по краищата, намери подобна на тапа материя от Ява в убит цвят и нареди да ушият от нея тясно сако с дълги поли, които се връзваха на кръста. Той продължаваше да носи килната на тила яхтменска фуражка, но вече бе обут в тежки кожени сандали, също по неин модел, които можеше да изритва, когато искаше да танцува. „Ти трябва да се превърнеш във визуален символ“ — повтаряше Джуди и със същата цел окичваше екзотичното си лице с цветя и пускаше двете си плитки да висят над островния саронг. Но онова, което туристите помнеха най-дълго, бе необикновеният зъб от кит, който Кели носеше на сребърна верижка около врата си. Той стана неговата търговска марка.
	Джуди направи и други промени у Кели. Държеше да говори с нея на английски, но го окуражаваше на сцената да използва примитивния си жаргон. Например по средата на изпълнението той ще прекъсне Флорсхаймовото соло на китара и ще се провикне: „Ей, Флорсхайм блала! Наеш ли кво се сетих снощи? Преди поече от сто години мисионерите дошли на теа камънаци и кво да видат? Моа дедо, твоа дедо, голи-голенички, нищо не праат, само нанат под палмата и си къркат околехауто. Онеа дигнали голема патардиа. Ама след сто години сичката работа вършиме ниа, канаките, а па децата на мисионерите нанат под палмата, кажи го голи, къркат си джина и не праат нищо. Флорсхайм блала, ква стана тя, да му се не знае?“.
	Джуди бе тази, която настоя Флорсхайм да свири на електрическа китара, пак тя окуражаваше едрия глупак да облича опърпани костюми, та Кели да се откроява на фона му в цялото си великолепие. Но имаше два проблема, свързани с огромния хаваец, които не можеше да реши дори тя. Присъстваше ли той в някоя компания, всички несъзнателно започваха да говорят на жаргон, включително и Джуди. И никой не успяваше да държи настрана момичетата на великана. След време Джуди престана и да се опитва, но все пак постигна нещичко. Настоя Кели да не се отзовава на телеграмите от разведени американки.
	— Ти си изтъкнат артист, Кели! — внушаваше му ден след ден тя. — Не е нужно да се раздаваш на всяка невротизирана мадама, която подаде сигнал за бедствено положение.
	— Те са приятелки на мои приятелки — оправдаваше се той.
	— Задоволяваше ли те този начин на живот, Кели? — питаше прямо тя.
	— Не — отвръщаше той.
	— Тогава го прекрати — казваше просто Джуди.
	След време тя дори отучи Флорсхайм да дотичва задъхан с новината: „Кели блала, дойдоха две от онеа уахин, едната е с открита кола! Кели блала, нали ше помагаш, а?“.


	Имаше един въпрос, по който Джуди Кий никога не се бе заблуждавала. Вярно бе, че финансовият успех на нейното трио се дължеше на собствените й мениджърски способности, ала артистичното му въздействие идваше единствено от заразителния полинезийски чар на двамата й партньори. Щом туристите видеха красивия Кели и грамадния Флорсхайм, импулсивно се изпълваха с топли чувства, защото хавайците им напомняха за една ера, когато животът е бил по-прост, смехът — по-непосредствен, а въздухът — наситен с музика. Нямаше чужденец, който да се е възхитил от островите заради това, че Джуди Кий и нейният проницателен баща Хонконг извършват дълбоки промени в социалните структури; хората харесваха Хаваите заради полинезийците. Единствената заслуга на Джуди бе, че осигуряваше поминъка на двете момчета от плажа. Под нейното ръководство те печелеха по седемдесет хиляди долара годишно, при което почти всеки следобед им оставаше свободно време за плуване.
	Още двама души следяха с интерес преобразяването на Кели и Флорсхайм. Появата на енергичното китайско момиче бе за Малама като благословия от някогашните богове, грижили се в старите времена за хавайците, и тя каза на постоянните си гостенки за чая:
	— Аз се опитах, но не успях да го накарам да порасне. Ала тази малка китайка казва „Скачай!“ и той скача. Винаги във вярната посока.
	— Чувам, че е записала компанията за грамофонни плочи на свое име — опипа почвата госпожа Родрикес.
	— Така е — кимна Малама. — Но по мое настояване. Не исках Кели да има свободен достъп до парите от своите аранжировки.
	— Тогава, ако държи да получи справедлив дял от компанията, ще трябва да се ожени за китайката, нали?
	— Нищо не би ме зарадвало повече — честно си призна Малама. Сетне тъжно погледна навън към блатото, по което в далечните времена бяха плували лодките на някогашните алии, и каза тихо: — Ние, хавайците, не можем сами да запазим позициите си в новия свят, който ни заобикаля. Аз носех на плещите си огромен товар, преди да се появи Хонконг. В него се крие такава селска, земна мощ, че когато минава по терасата, дъските й започват да ми се струват не толкова прогнили.
	Госпожа Мендонка рече:
	— Не съм и предполагала, че ще дочакам деня, в който ще се съгласиш синът ти да се ожени за китайка.
	Малама продължаваше да гледа през прозореца и каза мрачно:
	— Забравяш, Лилиха, че тя не е кое да е китайско момиче. Тя е правнучка на паке кокуа. Когато никой на този свят не смееше да помага на прокажените хавайци, онази жена го правеше. Всеки член на нейното семейство заслужава специална любов от наша страна. — Сетне отново обърна поглед към стаята и добави: — Къде щеше да е днес Кели без помощта на момичето? Да не мислите, че начинът, по който живееше, ми беше приятен? Разведена жена след разведена жена? Бих искала светът да бе запазил някак си едно-едничко кътче, където хавайците да живеят както им харесва и да просперират, ала тъй като очевидно няма такива изгледи, най-малката от всички злини е да ни помагат китайците. Те едва ли ще ни навредят повече от хаолите.
	— Мислиш ли, че ще се оженят? — попита госпожа Мендонка.
	Малама избегна отговора на този въпрос, произнасяйки кратко слово:
	— Спомням си, Кари дъ Мейл, че когато ти се омъжи за Лиън Чой, всички алии плачеха, задето едно добро хавайско момиче се венчава за китаец. Аз също плаках, но помня как моят баща уверяваше твоя, че в това няма нищо лошо и че между китайците понякога също има добри хора. Колко по-различно стоят нещата сега, защото въпросът вече не е какво мислим за един такъв брак ние, петте възрастни хавайки. Проблемът е дали изтъкнато китайско семейство като семейството на Хонконг ще разреши на дъщеря си да се омъжи за хаваец. Толкова бързо се оказахме встрани от историята! — Задрънка разсеяно на своето укулеле, а гостенките й подхванаха стара песен, идваща от по-добри времена.


	Другият възрастен човек, който следеше с изключително внимание новия облик на Кели, бе Хонконг Кий.
	Една нощ той стоя буден чак до три часа, за да посрещне красивата си и умна дъщеря.
	— Ти ли се целуваше с него в колата отвън? — избухна бащата.
	— Да.
	— Значи се натискахте, както му викат хаолите?
	— Да.
	— Да не съм те видял втори път!
	— Тогава не надничай! — Тя хукна нагоре по стълбите, но Хонконг я последва, нареждайки, че цялата китайска общност била разтревожена за нея. Не стигало това, че пее в хотел, ами сега нещата започвали да изглеждат така, сякаш…
	— Сякаш какво? — попита навъсено момичето, завъртя се и застана лице в лице с измъчения си баща.
	— Сякаш мислиш да се омъжваш за него — отвърна със заекване Хонконг.
	— Мисля — отсече Джуди.
	— О, Джуди! — изпъшка каленият стар боец и за нейна изненада избухна в сълзи. — Не бива да правиш това! — рече умолително той. — Ти си момиче от добро китайско семейство. Длъжна си да мислиш за своето положение в общността.
	— Татко! — извика Джуди и махна ръцете му от зачервените очи. — Кели е добро момче. Аз го обичам и сигурно ще се омъжа за него.
	— Джуди! — изхлипа баща й. — Не го прави!
	Врявата разбуди семейството, скоро коридорът се изпълни с многобройни Кий. Когато чуха зловещото предупреждение на Хонконг: „Джуди е решила да се омъжи за хаваеца!“, братята й също ревнаха и един от тях каза:
	— Джуди, не можеш да ни навлечеш такъв позор!
	От известно време тя си даваше сметка за страховете на семейството по повод нейното задълбочаващо се приятелство с Кели, но ги смяташе само за нормален израз на роднинска загриженост. Сега, когато мъжката му половина стоеше и хлипаше около нея, разбра, че става дума за нещо много по-сериозно.
	— Ти си китайско момиче! — изпелтечи брат й Еди. — Да не смяташ, че докато бях в юридическия факултет на Харвард, не съм се запознал с цял куп хубави хаолски момичета? Че между тях не е имало такива, за които дори ми се е искало да се оженя? Но не го направих, защото мислех за семейството тук, на Хаваите. Ти също не можеш да го сториш.
	— Но Кели е жител на Хаваите! — упорито повтаряше Джуди. — Той печели повече пари от когото и да било от вас и ако татко оправи работите с тръста…
	— Той е хаваец — рече Майк.
	— Да не мислиш, че искам дъщеря ми да се омъжи за мъж с речник от седемстотин думи, повечето от които „сестро“ и „блала“? — строго попита Хонконг.
	— Кели е образован младеж — не отстъпваше Джуди.
	— Добре тогава — сопна се баща й. — Ако ти се омъжиш за него…
	— Не го казвай, татко — примоли се тя.
	— Ако непременно държиш да навлечеш позор върху цялата китайска общност — заплашително рече Хонконг — ние не желаем повече да имаме нищо общо с теб. Все едно че сме те загубили.
	И уж всички си легнаха, но през останалата част от нощта един след друг се промъкваха в стаята на Джуди да й обясняват колко дълбоко несъгласни са с подобна женитба.
	— Не е заради това, че Кели има речник от седемстотин думи — зашепна една от сестрите й. — Ти просто си момиче от добро китайско семейство, а той е хаваец.
	— Много китайци са женени за хавайки — възрази й Джуди. — Виж Лиън Чой!
	— И всеки такъв брак ни е натъжавал — отвърна сестра й. — Ти си китайка, Джуди, не можеш да постъпиш така.
	— По същия начин ли би го възприела, ако Кели беше хаол? — попита Джуди.
	— По същия — увери я сестра й. — Ти си китайка. Омъжи се за китаец!
	Но Джуди Кий бе много твърдоглаво момиче и въпреки непрекъснато подновявания натиск от страна на цялото семейство една нощ се прибра в четири часа и обяви на висок глас:
	— Чуйте ме! Чуйте ме! Събуждайте се всички! Най-драгоценното цвете на Небесното царство ще се омъжи за Кели Канакоа! Е, какво ще правите сега? — Шумно закрачи към спалнята си и почака, докато един по един всички се събраха да видят дали е пияна, или дъската й се е разхлопала.
	В началото Хонконг категорично отказа да присъства на сватбата, също както и доста от най-изтъкнатите китайски семейства и неколцина от хавайските алии, но Джуди храбро рече:
	— Кели, довечера ще обявим годежа си в „Лагуната“, после ще изпеем в своя чест „Хавайска сватбена песен“.
	Така и направиха. Сватбата им беше много популярна между туристите, но засегнатите жители на Хаваите я смятаха за катастрофа. В последния момент Хонконг си спомни своите задължения към Малама Канакоа и от уважение към нея отиде на церемонията, ала не склони да заведе булката до олтара.
	Обаче установи, че позорът, който му бе донесла сватбата на неговата вироглава дъщеря, го е сближил с колегите от Форта. Хюлет Джандърс, чийто син продължаваше да живее в Сан Франциско с офицера от авиацията, каза просто:
	— Човек никога не знае какво могат да му сервират децата, Хонконг.
	А Хоксуърт Хейл, чиято дъщеря все още бродеше мрачно из къщата и се опитваше да уреди развода си, без да се вдига много шум, потупа китайския си приятел по рамото и му довери:
	— Всички сме минали през това, но, бога ми, бих предпочел да не ни се бе налагало.
	— Мислиш ли, че постъпих правилно? — попита Хонконг, внезапно закопнял да поговори с някого.
	— Аз бих отишъл на сватбата на дъщеря си, независимо за кого се омъжва — категорично заяви Хоксуърт.
	— Радвам се, че бях там — призна Хонконг. — Но не мога да надвия себе си и да ги посетя.
	— Почакай само да се роди първото бебе — посъветва го мъдро Хоксуърт. — Ще ти намеря претекст да отстъпиш с достойнство.
	Хонконг се съгласи, но имаше чувството, че може и да не му се иска да види внучето, което ще е само наполовина китайче.

	* * *

	За семейство Сакагава 1954 бе година на промени и разочарования. Започна се през януари, когато надареният с желязна воля Камеджиро, чиито закани да напусне Америка никой не бе вземал на сериозно, неочаквано заяви, че в петък заминава да прекара остатъка от живота си в префектура Хирошима. И наистина в петък той и прегърбената му съпруга се качиха на един японски търговски кораб и отпътуваха за Япония дори без обичайните прощални вечери. Той каза на синовете си:
	— Магазинът ще дава достатъчно, за да се изхранвам в Хирошима. В Америка работих упорито и Япония може да се гордее с моето държане. Надявам се, че когато остареете, и вие ще сте заслужили правото да заявите за себе си същото.
	Камеджиро не бе особено сантиментален човек, не спря на палубата да погледне планината, която бе пронизал, нито нивите, за чието разработване бе помогнал. Заведе жена си в каютата и двамата излапаха солидно количество студен ориз и риба, които много им се усладиха.
	Както на Хаваите, така и на континента обикновено се гледаше през пръсти на това, че значителна част от докараните в Америка азиатци предпочитаха да се връщат в родните си страни. В годините след Втората световна война имаше силен поток по посока на Япония, от който двамата Сакагава бяха само незначителна частица. Със своите доларови спестявания тези емигранти можеха да си създадат в забутаните селски райони на Япония доста солидно положение за условията на издъхващата от бедност икономика. Именно така възнамеряваше да постъпи и Камеджиро. Щеше да купи на японските си роднини малко повече земя край Вътрешно море и семейният чифлик щеше да чака там, в Хирошима кен, в случай че синовете Горо и Шигео някога решат да се върнат в родината.
	Заминаването на родителите натъжи Шигео, защото колкото повече укрепваше самочувствието му на американец, с място в сената, с опитен човек като Черния Джим Маклафърти за партньор, толкова по-високо започваше да цени добродетелите, които старият Камеджиро бе втълпил на синовете си. Но чувствата на Горо бяха други, тъй като, макар да уважаваше нравствените постулати на баща си, бе щастлив да види строгата си неотстъпчива майка да заминава за Япония, понеже усещаше, че това ще му даде шанс да задържи своята съпруга Акеми сан в Америка. Той и Шигео отпуснаха на Акеми щедра сума за домакинските разходи, предоставиха й правото да се разпорежда в къщата, освободена от тиранията на старата жена. Братята никога не се присмиваха на правилния й говор и й показваха, че искат да остане.
	Но вече бе твърде късно. Една сутрин, докато закусваха, тя каза:
	— Аз се връщам в Япония.
	— Защо? — простена Горо.
	— Откъде ще намериш пари? — попита Шигео.
	— Спестила съм. Цяла година не съм си купувала нищо и съм яла главно ориз. Не съм ви измамила — отвърна тя.
	— Никой не говори за измама, скъпа Акеми — увери я Горо. — Но защо ще заминаваш?
	— Защото Хаваите са прекалено безинтересно място за живеене — отвърна тя.
	— Акеми! — умолително рече Горо.
	Младата жена се отдръпна от масата и погледна двамата изцяло отдадени на работата братя.
	— На Хаваите съм интелектуално мъртва… разлагам се.
	— Как можеш да говориш така? — прекъсна я Шиг.
	— Та не е ли вярно… всеки от Япония би го забелязал и би ме съжалил.
	— Но не усещаш ли в какво вълнуващо време живеем? — помъчи се да я разубеди Шиг. — В момента ние, японците, си проправяме път към властта.
	— Нима вие познавате истинското вълнение? — попита натъжено тя. — Вълнението от идеалите? От търсенията? Опасявам се, че Хаваите никога няма дори да се докоснат до истинското интелектуално вълнение, и отказвам да пропилея живота си тук.
	— Нима не намираш, че успехът на група хора като нас е действително вълнуващ? — настояваше Шигео.
	— Да — призна тя — ако успеете в нещо важно, ще бъде вълнуващо. Но знаете ли към какво се стремите вие? Към голям, лъскав черен автомобил. Никога няма да стигнете до музиката, театъра или четенето на книги. Нещата в ценностната ви система са евтини и аз няма повече да чакам да им дойде времето.
	— Акеми! — примоли се Горо с дълбока болка. — Не заминавай. Моля те!
	— Какво ще правиш? — попита Шиг.
	— Ще си намеря работа в някой бар в Ниши Гинза, където хората разговарят за идеи — категорично каза тя и още същия ден започна да си събира багажа.
	Като стана ясно, че твърдо е решила да напусне Хаваите, Горо изчезна за няколко дни от своята профсъюзна канцелария и Шигео го откри да седи унило вкъщи, в очакване Акеми да се прибере от магазина, където бе отишла да съобщи на изпълнените си със завист приятелки — също войнишки съпруги — че се връща в Япония. Очите на Горо бяха зачервени, ръцете му трепереха.
	— Мислиш ли, че всичко, за което сме работили, е било безполезно, Шиг? — попита той.
	— Не вярвай на нещата, които говори това момиче — отвърна Шиг и седна до брат си.
	— Но аз я обичам! Не мога да я пусна да си замине!
	— Горо — тихо рече Шигео — и аз обичам Акеми сан почти колкото тебе и ако тя си отиде, ще бъда съсипан. Но съм сигурен в едно: ние двамата работим по нещо толкова голямо, че тя не може да си създаде дори и бледа представа за него. Трябват ни двайсет години и ще превърнем Хаваите в страна на чудесата.
	Горо знаеше какво има предвид брат му, но попита:
	— А дотогава? Вярваш ли, че сме така безинтересни, както твърди тя?
	Шиг мисли няколко минути, спомни си петъчните вечери в Бостън, юридическия факултет на Харвард с неговите оживени дискусии, неделите в големите музеи.
	— На Хаваите е доста безинтересно — призна той.
	— Значи намираш, че Акеми чан има право? — продума Горо с приглушена болка в гласа.
	— Тя не е достатъчно зряла, за да се издигне над факта, че в основата си сме селяни — отвърна Шиг.
	— Какво искаш да кажеш? — свадливо възрази Горо. — Ние имаме добро образование.
	— Но в основата си сме селяни — замислено рече Шиг. — Всички сме дошли на тези острови като неграмотни селяни. Китайците, португалците, корейците, а сега и филипинците. Били сме честни и работливи, но нищо повече от група хирошимски селяндури, за бога.
	Изтерзан от заплахата жена му да го напусне, Горо не можеше да приеме това допълнително обвинение и извика:
	— Селяндури или не, нашите хора от плантациите със захарна тръстика сега получават прилични надници, а адвокатите ни ги избират за сенатори. Според мен това означава нещо.
	— То означава всичко — съгласи се Шиг и здраво прегърна брат си през раменете. — Останалите неща, които липсват на Акеми чан… те ще дойдат по-късно. Децата ни ще са тези, които ще четат книги и ще слушат музика. Те няма да бъдат селяни.
	Отчаянието на Горо премина във войнственост и той извика:
	— По дяволите, след петдесет години на хората като теб и мен ще издигат паметници! — И си намисли много неща, които трябваше да каже на жена си, щом тя се върне, но когато я видя да влиза в стаята, внимателно събувайки се пред вратата и пристъпяйки с обърнати навътре пръсти като изискана японска аристократка, смелостта му се стопи и той проплака:
	— Акеми чан, моля те, моля те, не си отивай!
	Тя мина покрай него и влезе в стаята си, привърши с опаковането на багажа и вече готова да тръгне към кораба, каза меко:
	— Не бягам от тебе, Горо сан. Ти бе добър и нежен с мен. Но човек има само един живот и аз няма да прекарам моя на Хаваите.
	— Ще стана по-добър! — обеща той.
	Решителното момиче му отвърна на безупречен японски:
	— Тук бих загинала.
	И същия следобед отплава за Япония.


	Разбира се, господин Ишии написа дълго писмо на двамата Сакагава в Хирошима кен и когато местният четец предаде неговото съдържание на госпожа Сакагава, Горо започна да получава от майка си едно след друго радостни послания, които господин Ишии четеше на момчетата, защото, макар да говореха японски, те не познаваха йероглифите. „Толкова съм щастлива да чуя, че мислещата се за нещо повече госпожица от Токио се е върнала у дома си! Така е най-добре за всички, Горо, аз поразпитах из селото за подходящи момичета и намерих няколко, които ще се съгласят да дойдат в Америка, но ти трябва да ми изпратиш по-нова твоя снимка, защото на онази, дето имам, изглеждаш прекалено млад и по-добрите девойки се страхуват, че още нямаш хубава работа. В това писмо ти изпращам снимките на три изключително добри момичета. Фумико сан е много силна и идва от семейство, което познавам още от дете. Чиеко сан е от много благонадеждно семейство и като се гримира, е доста хубавка. Юри сан е твърде ниска, но аз знам, че има добро сърце, защото майка й, с която се познавам от момиче, ми каза, че що се отнася до поддържането на домакинство, тя е първа в селото. Тъй като Шигео вече има стабилна работа и би трябвало да си потърси съпруга, изпращам и на него две снимки на учителката в селото. Тя е много образована и от нея ще излезе добра съпруга на адвокат, защото поначало си е от това село, макар че е заминала да учи в колеж. След сериозната грешка, която Горо направи с онова момиче от Токио, аз съм сигурна, че ще е по-разумно, ако вие, момчета, си намерите съпруги от родния край.“
	Братята наредиха петте фотографии на масата и мрачно се вторачиха в тях.
	— Колко жалко, че не отглеждаме захарна тръстика — промърмори Горо. — Тези четирите можеха да прекопаят всички ниви оттук до Уайпаху.
	Със следващата поща пристигнаха портретите на още три кандидатки — набити ниски момичета с широки задници, златни зъби и стоманени гърбове. След като прочиташе писмата, господин Ишии с огромно удоволствие започваше да разглежда снимките и да дава собствените си препоръки:
	— От всичките неща, които съм вършил през живота си — обясняваше той — най-голямо щастие ми донесе това, че се ожених за момиче от Хирошима кен. Ако сте умни, и вие ще постъпите така, момчета.
	Тогава дойде писмото, което съдържаше снимките на две по-хубави девойки. Когато изпаднаха от плика, господин Ишии внимателно ги разгледа и рече:
	— Мисля, че тези ще са подходящи.
	Ала ентусиазмът му скоро бе попарен от един пасаж в писмото на госпожа Сакагава, който не намери смелост да прочете на младежите докрай. Той започваше така: „Миналата седмица данна сан и аз отидохме да видим град Хирошима, където преди не бяхме ходили. Макар и със срам, трябва да кажа, че онова, което съобщаваха американците, е вярно. Градът е бил бомбардиран и унищожен почти напълно. Още зеят големите черни ями. Ишии сан, който сигурно ви чете това писмо, трябва да знае, че разрушенията са огромни, и като гледам този град, не разбирам как някой все още може да вярва, че Япония е победила“.
	Гласът на господин Ишии заглъхна. Той дълго се взира във фаталните редове. Те идваха от собствената му тъща, която при това бе и жена от Хирошима — нямаше никакво основание да се съмнява в истинността им. Но да приеме нейното твърдение означаваше да признае, че всичките му представи от последните тринадесет години, след Пърл Харбър, са били погрешни, а животът му — един фарс.
	Момчетата бяха достатъчно тактични да не споменават фактите, които майка им бе потвърдила, и когато стана време да тръгват за работа, казаха „довиждане“ на дребния старец — техния зет, и го оставиха, вторачен в писмото.
	Към единадесет часа същата сутрин един японец дотича в кантората на Маклафърти и Сакагава и извика на английски:
	— Господи! Направил го е на стъпалата пред японското консулство!
	Шиг почувства как гърлото му се стяга и промърмори:
	— Ишии сан?
	Вестоносецът изкрещя:
	— Да. Направо си е разпорил корема.
	— Ще дойда с теб — обади се Маклафърти и двамата партньори се понесоха с пълна скорост нагоре по Нууану, към мястото, където дребните кривокраки труженици отнасяха своите грижи и тревоги още от пристигането на първите японци.
	Пред консулството група полицаи чакаха идването на линейката, след малко тя долетя с вой и Шиг каза:
	— Аз съм му роднина. Ще отида с него.
	Но дребният стар профсъюзен лидер беше мъртъв. Той бе почувствал, че щом отечеството му наистина е загубило войната, единственото достойно нещо, което може да стори, е да съобщи на императора за своята мъка. Бе отишъл пред императорската сграда и с императорския флаг в лявата ръка, бе изпълнил императорската повеля. С неговата смърт престана да съществува и групата на „Непобедимите“ — тъжният факт на националното поражение най-сетне стигна до съзнанието и на най-изолираните групи от японската общност.


	След погребението Шигео бе изправен пред първото трудно решение през онази година. Късно един следобед Горо се прибра забързано вкъщи със следната неприятна новина:
	— Процесите срещу комунистите започват идния месец и Род Бърк иска ти да го защитаваш.
	Шиг оклюма.
	— Знаех си, че ще се случи… рано или късно — рече той. — Но защо трябва да иска това от мен тъкмо когато се готвя да се кандидатирам за пълен мандат като сенатор?
	Горо отвърна:
	— Защото делото е насрочено за тогава. Ще се заемеш ли с него?
	Шиг бе очаквал, че комунистите ще потърсят услугите му като адвокат, и се бе скитал да подготви задоволителен отговор на една евентуална покана. Но колкото е лесно предварително да се изфабрикува отговор на очакван въпрос от рода на „Ще отидем ли другата седмица до Лахайна?“, толкова е трудно да се предвиди сложният възел от морални и емоционални нюанси, съдържащи се в по-сложен въпрос като „Длъжен ли съм в качеството си на адвокат да осигуря юридическа защита на един комунист?“.
	— Бих предпочел да не ме бе питал — отклони отговора Шиг.
	— И аз бих предпочел Род да не ме бе питал — контрира Горо.
	— Твърдо ли си решил да му помогнеш? — попита Шиг.
	— Да. Без него нямаше да постигна нищо.
	— Но си сигурен, че е виновен?
	— Така предполагам — кимна Горо. — Ала дори един комунист има право на честен процес… и на адвокатска защита.
	— Защо аз?
	— Защото си ми брат.
	— Не мога да дам отговор толкова бързо, Горо.
	— И аз не можех в началото — рече Горо. — Обмисли го спокойно.
	Дълги часове Шигео кръстосва улиците на Какаако, питайки се как да постъпи. Разсъждаваше така: „На Хаваите имам едно задължение, което е по-важно от всички останали: законите за земята. За да направя нещо по този въпрос, трябва непременно да бъда избран отново. Ако защитавам Род Бърк, с положителност ще изгубя гласовете на всички хаоли, които очевидно съм събрал последния път, а това ще означава, че през ноември ще пропадна. Тъй че от тази гледна точка би трябвало да кажа «не».
	Но Род Бърк не е единственият подсъдим. Обвинени са също съпругата му японка и други двама японци. Ако вляза в съда и енергично защитя тези хора, японците ще се почувстват задължени винаги да гласуват за мен просто защото съм имал смелостта да застана на страната на слабите. И макар че може да загубя тези избори, следващия път, и изобщо в бъдеще, вероятно ще съм с по-силни позиции.
	Но редно ли е при вземането на това решение да надделяват личните ми интереси? Всеки човек, обвинен в някакво престъпление, има право на адвокат, и колкото в обществото са по-силни настроенията срещу него, толкова по-голяма е моралната необходимост от гарантирането на това право. Някой трябва да защитава Род Бърк и май този някой ще трябва да съм аз.
	Но аз не съм точно средностатистическият, неангажиран адвокат от сборника с казусите. Аз съм първият влязъл в сената японец от деветнадесети избирателен район. Аз съм този, който има изгледи да влезе отново. Ако моят брат Горо вече представлява профсъюзите, аз пък представлявам японците като цяло. Това е голяма отговорност, която не мога безгрижно да отхвърля.
	Ала в семейството не сме само ние с Горо. Тадао и Минору дадоха живота си, защитавайки идеала Америка. Самите те никога не го достигнаха… поне не и тук, на Хаваите. Но докато воюваха за Америка в Италия и Франция, откриха този идеал. Както и ние с Горо. А онова, което открихме, определено е заплашено от комунистическия заговор. Как тогава да се изправя в съда и да защитавам отявлени комунисти?“.
	И тогава стигна до въпроса на столетието. Той му хрумна внезапно, когато минаваше покрай гостилницата за сашими на Какаако стрийт, както бе хрумвал на стотици други американци като него в гаражи, кина и черкви: „Но ако обърна гръб на един предполагаем комунист, как ще бъда сигурен, че не загърбвам самата същност на свободата, която се стремя да защитя? Честният винаги може да си намери адвокат. Но какво ще е това правосъдие, ако на вид безчестният не може?“.
	Ден след ден умът на Шигео Сакагава се мяташе между тези по принцип точни разсъждения. Накрая той разкри объркването си пред Черния Джим Маклафърти и попита:
	— Как ще се почувстваш, Джим, първо, като лидер на Демократическата партия и второ, като шеф на „Маклафърти и Сакагава“, ако партньорът ти поеме защитата на комунистите?
	Сега бе ред на Черния Джим да тръгне по криволичещите пътеки на логиката, емоциите, политиката, патриотизма и личния интерес. Двете му най-интересни забележки бяха взети направо от бостънския опит на баща му:
	— На един адвокат демократ не може да навреди, ако защитава слабия.
	И:
	— Тъй като е всеизвестно, че аз, единият от двамата партньори в кантората, съм католик, ти си напълно свободен да защитаваш когото си искаш.
	После, воден от опита си на Хаваите, добави:
	— Срамота ще е първият японец, победил в деветнайсети избирателен район, да бъде изхвърлен от Сената като неподходящ. — Но благоразумно отказа да даде каквато и да било конкретна препоръка.
	Становищата на Маклафърти само увеличиха объркването му и Шигео навъртя още доста километри. Съображението, което в последна сметка наклони везните, в началото му бе изглеждало съвсем странично. Спомни си, че в деня на своето заминаване бившата му снаха Акеми сан бе казала: „В цялата японска общност на Хаваите не забелязах и следа от някаква идея“. И си помисли: „Аз имам идея. Имам концепция, която ще допринесе за напредъка на общността“. Затова реши да не излага на рискове придвижването на своята поземлена реформа и отхвърли молбата на брат си.
	— Няма да защитавам комунистите — рече той. — И дано Бог ми прости, ако това е малодушие.
	— Аз поне ти прощавам — каза Горо.
	В мъчителните колебания около вземането на това решение се криеше обяснението за необичайно разпалените и сериозни речи на сенатор Шигео Сакагава по проблемите на поземлената реформа, когато предизборната кампания бе най-сетне открита. Той бе подготвил диаграми, от които се виждаше, че посредством директорските съвети на големите тръстове Форта и неговите членове контролират земята на Хаваите. Изтъкваше, че те, не заради обществените интереси, а за собствена изгода продават съвсем малки дялове от нея, „също както южноафриканските търговци всяка година пускат на пазара предварително уговорено количество диаманти, за да поддържат цените високи. С диамантите това е допустимо, защото е въпрос на лични предпочитания дали да си ги купиш или не, но справедливо ли е да се постъпва така със земята, от която зависи дали ще просъществуваме, или ще загинем?“.
	Най-изобличителната му диаграма показваше как някои семейства са се изхитрили да получат от услужливите власти данъчно облагане, равняващо се на два процента от реалната себестойност на имотите, които държат за спекулации, докато триста типични дребни търговци с магазинчета, откъдето изкарват прехраната си, плащат по петдесет и едно на сто от стойността им.
	— Вие и аз — викаше Шиг на слушателите си — субсидираме притежателите на големите имоти. Ние допускаме те да не плащат данъци. Ние ги поощряваме да не пускат земите си на пазара. Ние им позволяваме да намират ниши в данъчното облагане и надеждно прикрити в тях, да спекулират. Аз не се сърдя на тези семейства. Бих искал да съм хитър като тях. Защото ние с вас знаем, че когато продадоха на „Грегърис“ последния участък за големия нов магазин, те получиха за него три милиона долара. А за каква сума плащаха данъци? За седемдесет и една хиляди. Благодарение на своето нехайство ние с вас разрешаваме на Хюлетови да държат вън от пазара ценни имоти и да плащат данъци върху една четирийсета от истинската им себестойност.
	Шигео Сакагава набиваше в главите на хората своята основна теза в обществени паркове, по радиото и по телевизията и когато граждани го питаха дали, като се застъпва за разбиването на едрата поземлена собственост, също както в Русия, не е радикал, той запазваше самообладание и отговаряше:
	— Не, аз съм консервативен британски парламентарист и се опитвам да направя на Хаваите онова, което в Англия мъже като мен са постигнали още преди сто години. Запомнете това. Аз съм консерватор. Радикали са хората, които мислят, че този проблем може да бъде отлаган безкрайно. Защото тяхната политика води към трагедия, моята — към демокрация.
	Но на всяка среща с избиратели някой рано или късно го апострофираше:
	— А не сте ли и вие комунист като брат ви Горо?
	Шигео си бе подготвил добър отговор. Отпускаше ръце, отправяше поглед в пространството и казваше тихо:
	— Този въпрос е напълно оправдан за всякакви избори в Америка и избирателите имат право на честен отговор. Питам се в каква най-подходяща форма да ви поднеса своя? — Привидно се замисляше и след малко подхващаше непринудено: — Ако човекът, който зададе въпроса, е достатъчно стар, за да е гледал мача между „Маккинли“ и „Пунахоу“ през 1938 година, може би си спомня какво стана в последните петнайсет секунди от играта, когато „Пунахоу“ изоставаше с четири точки, 18 на 14. Най-добрият играч на „Пунахоу“ се измъкна от жестокото меле, и сега е пред очите ми как се втурва покрай страничната линия… десет ярда, двайсет ярда, четирийсет ярда — още малко, и ще отбележи великолепен тъчдаун и ще спечели играта. В мен и до днес е живо възхищението от този спринт, защото бегачът беше моят брат Тадао Сакагава, първият обикновен японец, приет в Пунахоу, и една от най-големите звезди, които някога са имали.
	Ала помните ли какво се случи тогава? Таклер от „Маккинли“, коленичил с единия крак на земята, скочи и полетя като пожарна кола след брат ми и макар Тад да бягаше превъзходно, този играч се носеше по-бързо и от вятъра и на петярдовата линия — представяте ли си колко малко оставаше? — събори брат ми и спаси играта. Всички знаете кой беше той. Беше другият ми брат, Горо, онзи, който искаше да учи в „Джеферсън“, но не го допуснаха.
	А ето защо ви разказвам тази история. Горо можеше да се позабави и да позволи на Тад да отбележи победния тъчдаун и да стане героят на годината, но той нито за миг не се поколеба да изпълни дълга си. Събори собствения си брат на петярдовата линия и извоюва победата на своя отбор. Така сме възпитани от родителите си ние, братята Сакагава. Дълг, дълг, дълг.
	Но искам да ви кажа и нещо по-важно. Знаете ли къде е сега великолепният халфбек Тадао Сакагава? Лежи в едно дере, погребан под войнишки кръст. Той даде живота си за Америка. А къде е брат му, Минору Сакагава? Лежи погребан под войнишки кръст в една котловина. Той също даде живота си за отечеството. Ние, братята Сакагава, сме и такива: твърди, решителни, безкомпромисни бойци.
	Можете да бъдете сигурни в едно. Ако моят брат Горо Сакагава беше комунист, в което го обвинявате, аз лично бих го прогонил от островите. Никога не бих престанал да се боря с него. Щях да го спра по същия начин, както той спря Тадао, защото няма да си позволя никакви компромиси с комунизма.
	Но Горо Сакагава не е комунист — продължаваше той и гласът му зазвучаваше по-твърдо. — Той е отличен профсъюзен водач и добрите дела, които е вършил за трудовите хора от Хаваите, са неизброими. Аз съм за такива профсъюзни дейци и искам този факт да стане широко известен. Горо и аз сме двете остриета на един и същи меч — той в профсъюзите, аз в политиката. Ние искаме да премахнем старите и несправедливи порядки, да съсечем останките от феодализма.
	Накрая гласът му придобиваше убеждаващ тон:
	— И нито Горо, нито аз ще се спрем, защото помним деня, когато нашият баща ни заведе в стария лагер в плантацията на Кауаи и ни показа бараките, през които надзирателите минавали с камшици и налагали земеделските работници. Тогава се заклехме, че на това ще бъде сложен край. А сега, господине, вие, който попитахте за комунизма, аз пък искам да ми отговорите на два въпроса: къде бяхте вие, когато моите братя Тадао и Минору пожертваха живота си за американската демокрация? Направили ли сте нещо за пречистването на демокрацията, която те спасиха, сравнимо със стореното от Горо и мен? Моля ви, елате след срещата да поговорим и ако можете да се похвалите и с половината от онова, което сме постигнали ние, ще ви прегърна като изключително добър американец, защото, братко, вие, както и аз, положително не сте комунист.
	На това място публиката винаги аплодираше бурно и когато за пръв път чу този отговор, Черния Джим Маклафърти възкликна:
	— Господи, непременно трябва да пращаме между слушателите някого, който да задава този въпрос всяка вечер! Никога не съм чувал по-добър отговор. Демагогията в своята стихия! Ти, разбира се, знаеш коя е стихията на демагогията? Ораторското изкуство!
	Но Шиг отказа да се възползва от услугите на подставено лице. Опасяваше се неговата убедителност да не загуби от силата си, защото отговорът му имаше едно много важно достойнство: в повече от половината случаи апострофиралият го идваше да поговорят за дните в армията или за неприятни преживявания на родителите си в плантациите, така че враждебно настроените фактически се превръщаха в негови привърженици, а „това май е най-доброто, което може да се очаква от един отговор“, както изтъкваше Маклафърти.
	Ала думата „демагогия“ се загнезди дълбоко в съзнанието на Шиг. „Нима може да ми се припише това провинение?“ — питаше се той и като анализираше знаменития си отговор пасаж по пасаж, успяваше да намери обяснение за всичко, докато накрая не стигнеше до онази част за надзирателите. Там винаги засичаше. Какво точно се бе случило? „Веднъж надзирател напердашил баща ми. Първия път, когато татко ни описа това, той каза истината: «Ето тук ме би тогава онзи луна». А после семейството ни изгради своята легенда: «Ето тук надзирателите редовно ни биеха». И накрая се стигна до: «Ето тук надзирателите биеха редовно всички японци».“ И му стана ясно, че подобно изопачаване на истината действително е най-долнопробна демагогия, защото поддържа омразата между общностите, а дори тя да бе основателна, бе най-добре да бъде погребана дълбоко в паметта, да бъде забравена. Но тази реч събираше гласове и една вечер, след особено бурен митинг, той открито постави въпроса пред Черния Джим Маклафърти:
	— Не мислиш ли, че трябва да изхвърля онзи пасаж за надзирателите, които биели японците?
	Черния Джим Маклафърти караше бавно своя стар понтиак по булевард Капиолани и известно време не каза нищо. Сетне неохотно изрече:
	— Той носи гласове.
	— Попитах те какво мислиш за него — настоя Шиг.
	— Ами като чуя, че наближава, обикновено излизам на улицата — призна си Черния Джим. — За всеки случай, да не би да ми се доповръща.
	Шиг изхвърли тази част от своята демагогска реч. Ала когато Горо смъкна платното от стенописите в новата сграда на профсъюзите, видя, че на тях е нарисуван лагер на земеделски работници с надзиратели, които с камшици си пробиват път между хората, и си помисли: „В това е най-голямата беда от грешките. Все някой ще ги запомни… и ще ги повтори злонамерено“.


	Когато кампанията достигна връхната си точка, усложнена от процеса срещу комунистите, в офиса на Шигео дойде посетителка, за която никога не бе чувал и от чието съществуване бе изненадан. Тя бе млада, двадесет и шест годишна хаолка с необикновена бледолика красота. Каза нервно:
	— Името ми е Ноелани Хейл Джандърс. Разведена съм, но не съм си възвърнала моминското име. Хареса ми онова, което говорихте по радиото, и искам да участвам във вашата кампания.
	— Как, казахте, ви е името? — попита Шиг.
	— Всъщност се казвам Ноелани Хейл — обясни тя.
	— От кои Хейлови?
	— Хоксуърт Хейл ми е баща.
	— Седнете — едва успя да промърмори Шиг. Овладя се и попита: — Сигурни ли сте, че добре сте чули онова, което казах, госпожо Хейл?
	— Госпожа Джандърс — поправи го Ноелани. — Не сте ли чели за развода ми? Голяма мръсотия беше.
	— Не — рече с извинителен тон Шиг.
	— Много добре разбирам какво говорите, сенатор Сакагава, и възгледите ви се покриват с моите.
	— А чухте ли какво казах за поземлената реформа? — настоя той.
	— Тъкмо това имам предвид — отвърна Ноелани с безупречното си бостънско произношение.
	— Много ще огорчите баща си, ако се включите в моята кампания — предупреди я Шигео. — Всъщност вероятно ще навредите и на мен.
	— Следвала съм политически науки в Уелсли — твърдо отговори тя.
	— В Уелсли ли сте учили? — изненада се Шиг.
	— По същото време, когато вие бяхте в Харвард — рече Ноелани. — Ейми Фукугава ви забеляза на един симфоничен концерт.
	— Какво прави Ейми? — попита той.
	— Омъжи се за китаец. Родителите и на двамата се отказаха от тях, така че си живеят много щастливо в Ню Йорк. Той е адвокат.
	— Разбирате ли онова, което казвам за поземлената реформа, госпожо Джандърс? Как то ще се отрази на баща ви и неговите приятели?
	— Интересува ме само едно — отбеляза Ноелани. — Когато говорите за разбиване на големите имоти…
	— Не съм сигурен, че някога съм си служил с такива изрази — поправи я той. — Аз твърдя, че на едрите собственици не бива да се разрешава да задържат имотите, които сами не използват за продуктивно земеделие.
	Ноелани въздъхна с облекчение и каза:
	— А вашата система допуска ли някакви преференции за земите, които се използват целесъобразно за производството на захарна тръстика и ананаси?
	— Вижте, госпожо Джандърс — извика Шиг — явно не съм бил достатъчно ясен по този въпрос.
	— Не бяхте — рече тя. — Тъкмо затова ми се искаше да ви помогна, защото знам, че сте твърде умен, за да не помислите за основния проблем на земеделието тук.
	— Кой проблем имате предвид? — попита експертът.
	Тя взе две книги и ги сложи на бюрото.
	— Нека тази книга да са Хаваите, а тази — Калифорния. Проблемът ни се състои в това, да вземем от Калифорния всичко, от което имаме нужда, като храна, строителни материали, луксозни стоки, и да го докараме тук, на Хаваите. Както и да го платим след получаването. Да си представим, че тази мастилница е наш кораб. Можем да го товарим в Калифорния всеки ден от годината и да превозваме на Хаваите онова, от което се нуждаем. Обаче как ще плащаме? И какво ще превозва корабът по обратния път до Калифорния, тъй че да не пътува празен, което би удвоило транспортните разходи за всяка стока?
	Тя замълча, а Шигео тръсна мастилницата върху книгата „Хаваи“ и каза:
	— Много добре ми е известно, че по обратния път корабът трябва да превозва товари от рода на захарта и ананасите. Продажбата на селскостопанска продукция ни осигурява средствата, от които живеем, и всеки товар захар и ананаси за континента ни дава възможност да платим товар храна и дървен материал, който получаваме оттам. Зная това.
	— Но определено не го обяснявате на хората — критично отбеляза Ноелани. — Защото същината е в следното: вие, борбените млади японци, непременно трябва да успокоите Хаваите, че използваните по своето предназначение земеделски земи ще бъдат защитени в името на общото благополучие. Що се отнася до парцелите, които се крият покрай съобразените със закона стопанства и се пазят за необлагана с данъци спекула, струва ми се, дори баща ми е убеден, че те трябва да бъдат разпродадени на хората.
	— Споменахте за помощ. Какво имате предвид?
	— Бих искала да ви помогна да дадете словесен израз на онова, за което току-що говорихме, за радиото и телевизията. То ще ви донесе победата в изборите.
	— Защо дъщерята на Хоксуърт Хейл ще иска да помага за изборната победа на един японец? — подозрително попита Шиг.
	— Защото обичам тези острови, сенаторе. Моите предци са били тук много преди да пристигнете вие, затова е естествено да съм загрижена какво ще стане с Хаваите.
	— Би трябвало да сте републиканка — рече Шиг.
	— В момента те са изхабени — отвърна Ноелани. — Достатъчно дълго съм живяла с изхабени хора, тъй че съм готова да приема нови идеи.
	Шиг беше сигурен, че като види колата на дъщеря си с яркочервения плакат на бронята „Изберете отново сенатор Шигео Сакагава!“, оглавяващият Форта ще експлодира, но вместо това се случи нещо напълно неочаквано. Един следобед в кантората на „Маклафърти и Сакагава“ влезе Хонконг Кий и седна при Шиг.
	— Ще си навлека големи неприятности, ако приятелите ми републиканци ме видят тук — каза китаецът.
	— Какво става? — поинтересува се Шиг.
	— Имам голяма изненада за теб, Шигео — отвърна с доверителен тон Хонконг.
	— Неприятна ли е? — взря се в него Шиг, защото в предизборния период всеки посетител го плашеше.
	— В известен смисъл — призна Хонконг. — Хоксуърт Хейл и неговите момчета ми възложиха да те попитам какво ще кажеш, ако те включат в управителния съвет на корпорацията „Уипъл ойл импортс“. Смятат, че един умен млад японец в ръководството би им помогнал да продават повече бензин на клиентите японци.
	Шиг бе съвсем неподготвен за подобно предложение и внимателно се взря в Хонконг. Харесваше отракания китаец и беше благодарен за онова, което бе сторил за неговото семейство, независимо от мотивите му. Но беше отвратен, че се е оставил Форта да го използва така грубо в своя опит за политическо изнудване. С усилие обузда гнева си и отвърна хладно:
	— Форта не може да ме купи и да ме отклони от поземлената реформа, кажи им го.
	Хонконг моментално разбра в какво неблагоприятно положение се е озовал, но вместо да покаже смущението си, рече спокойно:
	— Ако цената ти беше толкова ниска, никой от Форта нямаше да те кани, Шигео. Те са наясно, че ще се бориш докрай за разпределението на земята. Но това не ги тревожи особено. Разбират, че е неизбежно.
	— Значи точно в този момент ми предлагат най-обикновено директорско място?
	— Не, Шигео, в това има логика. Преди две години поискаха от мен да им посоча обещаващи млади японци. Аз казах „Шигео“. Миналата година пак ме попитаха. Казах „Шигео“. Това не е прибързано хрумване. Форта от дълго време те има предвид.
	— Няма да е почтено спрямо моите хора, ако се присъединя към главния им враг — заинати се той.
	— Като те изберат отново, Шигео, може би ще престанеш да говориш за „твои хора“. Цялото население на Хаваите са „твои хора“ и ще е най-добре вече да започнеш да мислиш по този начин.
	— Приема ли служба от Форта, всеки японец на Хаваите ще каже, че съм станал предател — реалистично отбеляза Шиг.
	— Виж какво, Шигео — поправи го находчивият китаец — ти ще си предател на своите хора, ако не приемеш работата във Форта, при твоите собствени условия. Нали целта на избирането ви в държавните органи — а ти знаеш каква солидна поддръжка получавате от мен вие, младите японци — е вашето присъединяване към интегрираната общност на хавайското население? Непременно трябва да влезеш в управителните съвети. Непременно трябва да бъдеш назначен в попечителските съвети на големите имения.
	— Попечителски съвети ли? — прихна Шиг. — След всички онези лозунги, които съм вдигал за едрите земеделски имоти?
	— Точно така — отвърна Хонконг. — Защото, ако покажеш, че си заинтересован, до края на годината ще бъдеш предложен за попечител.
	— От кого? — предизвикателно попита младият сенатор.
	— От Хоксуърт Хейл и мен — троснато отвърна Хонконг. И когато упоритият японец млъкна, китайският банкер му обясни своите виждания за Хаваите: — Хаолите са по-хитри, отколкото си мислех, Шигео. Най-напред експлоатираха хавайците и ги захвърлиха. После доведоха баба ми и я захвърлиха. Сетне взеха баща ти и го зарязаха, щом филипинците им се сториха по-добри. Те винаги избират най-добрия, тези хаоли, и аз ги уважавам за това.
	Разбираш ли, аз работих къртовски, показах им, че умея да търгувам с недвижима собственост по-добре от тях, и те ме взеха за партньор. И други образовани китайци вече си проправят път. Ако вие, способните млади японци, не започнете наистина бързо да се включвате в реалното управление на Хаваите, това ще означава само, че не сте достатъчно умни, за да сте нужни някому. Да спечелиш изборите е лесно, Шигео, защото можеш да разчиташ, че глупаците ще ти направят тази услуга, ала истинската проверка е да пробиеш в управителните съвети, в ръководствата на училищата, да станеш директор в някой от тръстовете. Защото там ще те избират най-умните хора на Хаваите. Искам да влезеш в този управителен съвет, Шигео.
	Младият японец мисли дълго. Ако приемеше, би станал духовен предател на семейството и класата си. Нямаше да може да казва на приятелите си: „По нивите на Кауаи надзирателите са налагали нашите бащи с камшици. Е, сега това време е вече минало“. Би загубил сладкото чувство за солидарност, което изпитваше, когато Горо и другите млади японци роптаеха: „Ние с нищо не сме по-лоши от хаолите“. Би загубил толкова много от онова, което го бе карало да се бори!
	Опита се да спечели време.
	— Хонконг, трябва да знаеш, че каквото и да ми предлага Форта, аз ще продължа да се боря за тази поземлена реформа.
	— По дяволите! — викна Хонконг. — Та те те искат тъкмо защото ще се бориш за нея! Те знаят, че си прав, Шигео.
	— Добре! — изръмжа младият сенатор. — Кажи им, че след изборите ще поема работата.
	— След изборите това няма да има никакво морално въздействие — възрази Хонконг.
	— След изборите! — повтори Шигео и се посвети с още по-голям плам на кампанията, която щеше да промени живота на Хаваите, защото двамата с Черния Джим Маклафърти бяха съставили безупречна листа от млади японски ветерани. Всичките момчета бяха получили образование на континента. Някои от говорещите по митингите бяха без ръце, изгубени в Италия, или без крака, простреляни във Франция, и само да бяха поискали, можеха да се появят с отрупани с ордени и медали гърди. За разлика от кандидатите при всички предишни избори, тези сериозни младежи говореха по въпросите на поземлената реформа и разясняваха диаграмите на сенатор Шигео Сакагава. Във въздуха се чувстваше някаква приповдигнатост, сякаш този октомври бе един интелектуален април, през който идеите покълват.
	Една вечер, докато караше Шигео към дома след четири митинга на открито, Ноелани Джандърс каза:
	— Шиг, днес за момент ме споходи чувството, че ще спечелим мнозинство и в парламента, и в сената. Има реална възможност да бъдат избрани страшно много млади японци. Безкрайно вълнуващо е.


	Сетне кампанията се обърка напълно, поне що се отнася до Шигео Сакагава, защото един ден без всякакво предизвестие от японски товарен кораб слязоха старият Камеджиро и прегърбената му жена, взеха автобуса за Какаако и заявиха:
	— Решихме да живеем в Америка.
	Горо и Шиг ги прегърнаха топло, доколкото упоритият им, твърд като скала баща го позволи, и се опитаха да разберат причините за внезапната промяна на плановете им. Всичко, което успяха да изкопчат от Камеджиро, бе:
	— Прекалено съм стар тепърва да се уча как се използват тези проклети японски тоалетни. Не мога толкова дълго да стоя наведен. — Не пожела да каже нищо повече.
	Госпожа Сакагава си разреши да изпусне няколко намека. Веднъж отбеляза:
	— Старецът каза, че в Америка така се бил размекнал, та вече не го бивало за истински японец.
	Друг път рече със съжаление:
	— Когато човек не си е бил на село цели петдесет и две години, като се върне, нивичките му се виждат по-малки.
	От свое име каза само:
	— През зимата Вътрешно море е така ужасно студено!
	Веднъж, в края на октомври, когато бе особено неспокоен във връзка с изборите, Шигео се сопна на баща си:
	— Виждал съм стотици като вас да напускат Хаваите с думите: „Връщам се в най-великата страна на света!“. Ала като си дойдете, тя вече не ви харесва чак толкова, нали?
	За негова изненада старият Камеджиро приближи, сетне се отдръпна и го зашлеви няколко пъти.
	— Ти си японец! — каза яростно той. — Гордей се с това!


	Госпожа Сакагава бе взела със себе си куп нови снимки на момичета от префектура Хирошима и ги подреди на кухненската маса да им се любува, ала синовете не показаха никакъв интерес и тя ги прибра натъжена. Една нощ, когато не можеше да заспи, видя, че най-малкият й син бе докаран от хаолска девойка. Стори й се, че той я целуна. Извика съпруга си и двамата гневно се нахвърлиха върху Шигео:
	— Хаолка ли те докара?
	— Да — отвърна младият сенатор.
	— О, не! — простена майка му. — Камеджиро, поговори му!
	Ожесточеното спречкване продължи няколко часа, старият Камеджиро крещеше:
	— Ако се забъркаш с хаолка, цяла Япония ще се срамува от тебе!
	Госпожа Сакагава бе убедена, че самите богове са й внушили да се върне в Америка навреме, за да спаси сина си от подобен непоправим позор. Тя проплака:
	— Как можеш да се прибираш с хаолка, след като ти разказах за всичките тези добри момичета от Хирошима?
	Изречени бяха жестоки закани и майката на Шигео рече:
	— Това е почти толкова лошо, колкото да се ожениш за корейка.
	Горо, който междувременно се бе събудил, се намеси:
	— Някой да е споменавал нещо за женитба?
	А госпожа Сакагава отвърна:
	— Навсякъде все същото: хаолки, корейки, окинавки, ета — всичките се опитват да оплетат в мрежите си почтените японски момчета.
	Това вече дойде много на Горо, който я посъветва:
	— Мамо, защо не идеш да си легнеш?
	Но тя съзря в по-големия си син живото доказателство за един провален живот, отново се разплака и занарежда:
	— Ти не искаше да ме слушаш. Направи каквото си бе наумил, ожени се за момиче от Токио и виж какво стана. От мен да го знаеш, Шигео, хаолките са по-лоши и от момичетата от Токио. Много по-лоши.
	Горо напразно молеше:
	— Шиг, кажи й, че няма да се жениш за това момиче!
	— Видях го, че я целуна! — извика майка му.
	— Мамо — кресна Горо — аз пък целунах миналата вечер една филипинка. Но няма да се женя за нея.
	Госпожа Сакагава прекъсна нравоученията си, отпусна ръце, зяпна сина си и тъпо повтори:
	— Филипинка? — Самата мисъл за това бе така отблъскваща, че тя не успя да намери думи, с които да го заклейми, затова се обърна рязко кръгом и отиде да си легне. С китайските, окинавските, дори корейските момичета човек можеше да се бори. Но филипинка!
	Когато старите излязоха, Горо попита тихо:
	— Между теб и хаолката няма нищо, нали?
	— Не съм много сигурен — отвърна Шигео.
	— Виж, блала — рече Горо, връщайки се към старото и мило на сърцето обръщение от жаргона на тяхното детство — тя е Хейл, Джандърс, хаолка, разведена — всичко това наведнъж. Не се и опитвай. Силен си, но не чак дотам.


	На Хаваите никога няма да бъде забравен денят на изборите през 1954 година. Около изборните бюра се танцуваше хула. Кандидатите носеха гирлянди от планински цветя и черпеха хаолите със сандвичи, а японците — със суши. През целия ден гърмяха оркестри и камиони с дълги знамена си пробиваха път през тълпите по улиците. Беше шумен, празничен, прекрасен ден и вечерта, когато гласовете бяха преброени, Хаваите с изненада и болка разбраха, че за пръв път, откакто се бяха присъединили към Америка, и двете камари ще бъдат контролирани от демократите. Завинаги бяха отминали дните, в които републиканците начело с Форта можеха безнаказано да се разпореждат на островите.
	Сетне, към полунощ, когато наближаваше да се реши окончателно съдбата на всеки от съперниците, стана ясно и още нещо, по-стряскащо от първото. Мнозинството от победилите демократи щяха да бъдат млади японци. В сената японците спечелиха седем от петнадесетте места. От тридесетте места в парламента заеха четиринадесет. Четирима от седемте общински съветници на Хонолулу щяха да бъдат също японци. Хюлет Джандърс седеше мрачен с Джон Уипъл Хоксуърт и братята Хюлет и в полунощ бе принуден да преглътне неприятния факт.
	— Господа, отсега нататък ще ни управляват от Токио. И Бог да ни е на помощ.
	Екипът на Черния Джим Маклафърти, състоящ се от блестящи млади ветерани от войната, с един замах бе завладял властта. Средната им възраст беше тридесет и една години. Средният брой на тежките им ранявания през войната бе две. Средният брой на ордените и медалите — четири. Имаха научни степени от големите университети на континента като Харвард, Колумбия, Мичиган и Станфорд и, събрани заедно, щяха да бъдат най-образованата, удостоената с най-много почетни награди група депутати, избрана този ден във всичките четиридесет и осем щата на Америка; нямаше да има по-добри законодателни органи от тези, съставени от сериозните млади японски юристи на Хаваите.
	Доста по-напред в тези мемоари, когато през 1916 година пияният луна фон Шлем нашиба несправедливо болния японски работник Камеджиро Сакагава, аз предрекох, че това ще има исторически последствия, които ще се проявят след близо четиридесет години. Сега, в деня на изборите през 1954 година, дойде разплатата за онова старо и почти забравено събитие. Японците, убедени, че отрудените им родители са били малтретирани от надзирателите, гласуваха против отговорните за този произвол републиканци. С помощта на ораторското изкуство единственият произвол на фон Шлем бе превърнат във всекидневни побои. В началото на кампанията сенатор Сакагава, който не би трябвало да допуска подобна грешка, използва това произшествие, за да спечели гласовете на японците, но по-късно прояви почтеността да се откаже от такъв похват за разпалване на тълпата. По време на работническите вълнения, които разтърсваха нашите острови, Горо Сакагава първоначално също използваше тази случка, за да възпламенява своите хора, но след време и той размисли и престана с безотговорните си тиради. Въпреки това в продължение на няколко месеца от 1954 година в нашето общество сякаш се бе появил дълбок разкол, противопоставящ японците на хаолите. Ала братята Сакагава имаха куража да отхвърлят съблазните на този опасен курс. Те помириха хаолите и японците, което им прави чест. И ако в хавайската история има човек, когото с удоволствие бих удушил, това е онзи случаен, лекомислен луна фон Шлем. По милостта на боговете нашите острови най-сетне прогониха злото, което той така необмислено бе отприщил.
	Към два часа сутринта, когато дойдоха всичките резултати от изборите и победилите демократи бяха засипани с поздравления, Черния Джим Маклафърти се отпусна на стола си в щаба и предупреди сенатор Сакагава:
	— Тези избори ще забавят признаването ни за щат. Миналата година нашите неприятели ни отхвърлиха под претекст, че Хаваите не били готови — японците не били американизирани. Сега, като чуят резултатите, пак ще ни отхвърлят. Този път, защото вие, азиатците, прекалено сте се американизирали. Но независимо дали някога ще бъдем признати за щат, или не, ние ще изградим едни прекрасни Хаваи.
	Размишленията му бяха прекъснати от влизането на един мъж, когото никой не очакваше да види тук, защото се появи не друг, а строгият Хоксуърт Хейл, облечен в черно палто, в ръцете с гирлянд от мейл, чийто аромат се усети дори през тютюневия дим и врявата. Повелителят на Форта мрачно огледа непознатото помещение, видя Шигео Сакагава сред група ликуващи приятели и забеляза яркочервеното червило на жълтата му буза — очевидно го бяха целували непознати. Хоксуърт Хейл пристъпи към най-важния между победителите в изборите за Сената, подаде ръка и каза:
	— Моите поздравления.
	Сетне положи гирлянда върху раменете на младия японец и добави:
	— Ще ме извиниш, но няма да те целуна.
	— Аз ще го сторя вместо тебе, татко — рече Ноелани и прибави своето червило към колекцията.
	Хоксуърт Хейл изучава известно време победилия сенатор и попита кисело:
	— Защо никой от вас, умните млади хора, не е републиканец?
	— Никога не сте ни канили — отвърна с нервен смях Шиг.
	Отчетливо, така че много хора да го чуят, Хоксуърт Хейл каза:
	— Е, този път искам да го приемеш като официално предложение, сенатор Сакагава. Каня те да влезеш в управителния съвет на „Уипъл ойл“. За мен ще е гордост да работя с човек като тебе.
	Тълпата ахна, а Шигео отвърна:
	— Ще поема поста на следващата сутрин, след като внеса своя законопроект за поземлената реформа. Е, в случай че още ме искате.
	— Щеше да си глупак, ако бе приел да започнеш преди това — рече Хоксуърт. След тези думи гордият самотен мъж, потомък на мисионерите и владетел на островите, се извини и напусна тържеството, където не се чувстваше напълно в свои води. Когато си отиде, приятелите на Шигео се развикаха:
	— Господи! Та той покани в свой управителен съвет един японец!
	Ноелани отбеляза:
	— Не това е важното. Вижте! Баща ми подари на Шиг гирлянд от мейл! Връчен от него, той е нещо повече от корона!


	Позволявам си да говоря за тези събития с известен авторитет, защото съм участник в тях. Познавах тези „златни мъже“: лиричното момче от плажа Кели Канакоа, ловкия китайски банкер Хонконг Кий и всеотдайния японски политик Шигео Сакагава. Свидетел съм как те станаха неразделна част от новите Хаваи.
	Аз бях този, който организира коалицията, дала отпор на радикалната поземлена реформа на сенатор Шигео Сакагава. Аз бях този, който предупреди Ноелани Джандърс да не си позволява ненужната лудост на една любов с японски младеж, и пак аз казах честно на Шигео Сакагава, че ще навреди на кариерата си, ако допусне това. Защото ерата на „златните мъже“ не налага да се смесва кръвта, а само идеите да се сблъскват на равна нога, оставайки свободни, за да се обогатяват взаимно и да носят нови плодове.
	На петдесет и шест годишна възраст аз, Хоксуърт Хейл, открих, че също съм един от тези „златни мъже“, които имат очи както за Запада, така и за Изтока, скъпят изключителното ни минало и предвиждат неясното бъдеще. И всичко, за което писах в тези мемоари, е много близко на сърцето ми.


>	Родословни схеми

	{img:rodoslovni_shemi.png}
	{img:rodoslovni_shemi_2.png}
	{img:rodoslovni_shemi_3.png}
	{img:rodoslovni_shemi_4.png}
	{img:rodoslovni_shemi_5.png}
	{img:rodoslovni_shemi_6.png}
	{img:rodoslovni_shemi_7.png}
	{img:rodoslovni_shemi_8.png}
