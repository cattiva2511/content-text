D>
	На Лезли Бланч Гари
D$


E>
	— Бедни ми приятелю, какво искате да докажете?
	— Нямам намерение нищо да доказвам. Искам само да оставя следи.
	— И за какво ще послужат те, глупаво старче?
	— Да не ни последват. Ще бъдат много полезни за всички онези, които няма да тръгнат след нас. Припомнете си, господарю, човечеството е изгубен патрул.
	— Наистина ли е прекалено късно? Дали не би могло да се върне по стъпките си?
	— Не. Зад гърба му стрелят.
	— Колко жалко! На тази възраст!
@	„Тюлип“
E$


>	Първа част
>	Мишлетата

>>	I

	Г-н Жан, наричан „Мариус“ носеше барета на баск, кожено яке и груби войнишки обувки. Имаше хубави, малко тъжни кафяви очи и винаги дъвчеше стръкче трева със замечтан вид. Кичеше се с много ордени: кръст от Първата световна, кръст от Втората световна, медала на Съпротивата и този на доброволците, на признателността на Франция — висяха на якето му и потропваха, щом той се забързаше. Нямах време да го опозная, бях дошъл от Везиер за погребението на баща ми и петнайсет дни по-късно заминавах за Париж; но още го виждам: стръкче трева между устните и автомат под ръка — носеше го навсякъде, след като на всички участници в Съпротивата бе заповядано да предадат оръжието си. Разхождахме се из гробището на Стария Брод след погребението.
	— Не се притеснявайте за мен — казах му. — Ще се оправя.
	Г-н Жан поклати глава.
	— Баща ти излезе кутсузлия — каза.
	— Е, да — казах аз.
	— Да се остави да го убият така, в последния ден. Бях до него. Можеше и да съм аз.
	— Кутсузлия излезе — повторих.
	Той въздъхна.
	— Баща ти беше герой.
	Гласът му леко потрепери. Имаше силен марсилски акцент. Спря и се обърна към мен.
	— Обещах му да се погрижа за теб, хлапе. Искаш ли да дойдеш в Марсилия с мен? Слушай, ще те осиновя.
	— С какви средства разполагате? — попитах.
	Той се изненада.
	— Е, държа фронта. Имам магазин за шапки. Разбира се, не е кой знае какво. Но се справям.
	— Имате ли кола?
	— Е, кола не.
	— И на колко години сте всъщност?
	— Прескочих петдесетте.
	Изгледах го студено.
	— Не може да се каже, че сте постигнали кой знае какво в живота.
	Той наведе глава.
	— Е — допълни — има и други неща, освен парите.
	Повдигнах рамене.
	— Хората винаги казват така, след като си пропилеят късмета.
	Повървяхме още малко между гробовете, но вече без желание. Между нас беше свършено и той го знаеше.
	— Ще ида до столовата за малко…
	Тръгна си, влачейки автомата. Повече не подхвана тази тема и ме отбягваше, сякаш се плашеше. Впрочем следващите няколко дни беше много зает. Дойдоха да му вземат автомата. Очевидно правителството бе обсъждало неговия случай и бе решило, че г-н Жан, наричан „Мариус“ трябва да предаде своя автомат. Той се брани с ожесточение. Крещя, заплашва, би се с юмруци в медалите, които звъняха, звъняха и тича от канцелария в канцелария, стиснал автомата с ръце. Остави у всички много лошо впечатление. Превъзбуден е — казваха. Учтиво, но решително изтръгнаха автомата от ръцете му. Вече не сме във Фар Уест — обясниха му, наблягайки върху думата „вече“. Съпротивата е минало, освободителната борба също, сега е ред на истинските войници. Всичко отива по местата си, какво. Войната почти свърши, немците бягат, най-сетне ще имаме истинска армия. Не е редно вече да си играем с огнестрелни оръжия. Освен това г-н Жан, наричан „Мариус“ имаше досие и възстановената военна власт внимателно щеше да го проучи. В това досие ставаше дума за въоръжени атаки — но да оставим това — спирани и разграбвани товарни влакове — но да оставим и това — ограбени банки — хм, хм! — и най-вече за няколко бързи екзекуции — естествено, никой нямаше намерение да обвинява Съпротивата в цялост, тя също имаше своите мъченици и своите герои, но в крайна сметка всичко това трябваше да се погледне отблизо, да се прецеди, да се прекара през сито, легендата да се пречисти, още отсега да се поемат известни отговорности… Г-н Жан обиди един дипломиран полковник от главния щаб и легна болен. Остана на легло осем дни във военната болница. Ходех да го навестявам заедно с кучката ми Роксана, която бях наследил от баща си: тя бе прекарала три години с него в съпротивителното движение. Посещавах го от учтивост и защото ми доставяше удоволствие да гледам съкрушената му физиономия.
	— Ах, мръсниците — повтаряше непрекъснато той. — Сгащиха ни, а?
	— Добре ви се отразява — казвах.
	Той гледаше тавана, шаваше в леглото си и се потеше.
	— Трябва да пренасочим борбата в политически план — бълнуваше.
	— Разбира се, разбира се.
	Той ме поглеждаше с трескав поглед.
	— Още не е свършено, нали, хлапе? Още не са ни прецакали съвсем?
	— Не, не съвсем — успокоявах го.
	Тогава бях на четиринайсет и изпълнен с надежда.


>>	II

	Г-н Жан излезе от болницата отслабнал и побелял. Военната власт бе решила да приключи засега досието му на участник в Съпротивата. Естествено, събраните срещу него факти можеха да се тълкуват различно. Все още липсваше нужната перспектива, трябваше да се почака известно време, за да се реши какво да се мисли: очакваше се хоризонтът да се разшири и нещата отново да добият истинските си размери. Въпреки това г-н Жан, наричан „Мариус“ беше демобилизиран — учтиво, но твърдо: войната свършваше и нямаше място за шеги. Като цяло нещата се подреждаха. Започвахме наново да строим. Вече пристигаха първите американски филми, президиумът на съвета бе обявил, че най-сетне ще видим „Отнесени от вихъра“ с Кларк Гейбъл и Вивиан Лий. Учехме имената на нашите нови звезди: Лорън Бакол, Гриър Гарсън, Хъмфри Богарт. Затворниците се завръщаха, без да се оплакват много. Задуха вятърът на свободата, на черния пазар можеше да се намери всичко. Баща ми получи посмъртно Ордена на Съпротивата, с розетка: префектът го закачи на гърдите ми на площад Гамбета. Беше развълнуван и говореше с хремав глас от името на президента на републиката. Каза ми, че страната ме взема под крилото си, плащайки така дълга си към моя баща… Който плаща дълговете си, се обогатява. Щях да получа безплатно основно образование и да усвоя занаят. Какъвто бащата, такъв и синът, заключи той и ме целуна, но аз не изгубих самообладание: за да се сключи сделка са нужни двама. Кучката ми Роксана присъстваше на празника, седнала на задника си до г-н Жан. Късметлийка беше: смисълът на церемонията й убягваше. На другия ден ни качиха, нея и мен, на влака за Париж. Г-н Жан ни изпрати на гарата. Имах трикольор на ръкава си и билет за трета класа. От този момент нататък ставах възпитаник на нацията, обясни ми г-н Жан. На Източната гара в Париж щях да бъда посрещнат от отговорни лица, те щяха да се погрижат за мен. Всичко беше предвидено, организирано. Нямаше да съм сам, щях да имам другари. Щях да уча — каза ми той като бършеше носа си — щях да стана някой, като баща си. Гледах го. Носеше сиво палто, което му отиваше, но имаше все същия прецакан вид.
	— Благодаря за всичко — казах му. — И бъдете спокоен, ще се справя.
	Той извади от джоба си един малък бележник и ми го подаде.
	— Написал съм адреса си. Ако имаш проблеми…
	— Няма да забравя — казах учтиво.
	Взех бележника. Той изглеждаше доволен.
	— Ще ти призная нещо — каза. — Ще се кандидатирам на изборите. Приятели ме помолиха… Не мога да откажа. Единството на страната се роди по времето на Съпротивата, трябва да го подкрепяме, каквото и да ни струва…
	— Дръжте ме в течение — казах.
	Влакът потегли. Г-н Жан ми помаха за сбогом.
	— Пази адреса ми — извика.
	Държах бележника в ръка. Наведох се и го хвърлих към него с всички сили. Не можах да го уцеля. Но успях да забележа смайването, изписано на лицето му и вдигнатата ръка, която бавно се отпусна… И днес го виждам така, объркан и отдалечаващ се силует, точка в далечината, още една следа, километричен камък, чиято съдба е да бъде отминаван.


>>	III

	На Източната гара ни посрещнаха двама младежи, мъж и жена, които изглеждаха извънредно обезпокоени и ме гледаха с явно недоверие, като опасен предмет, който заплашва да гръмне в ръцете им. Младежът държеше списък в ръка.
	— Нали вие сте малкият Люк Мартен? — каза той с умоляващ глас. — Да няма някаква грешка?
	— Аз съм — успокоих го. — А това е Роксана.
	— Как, как казахте, Роксана?
	Той се гмурна в списъка с ужасен вид.
	— Както си и мислех — каза с побелял глас, изплувайки обратно на повърхността. — Това име не фигурира в списъка. Пак грешка.
	— Провери още веднъж, Марсел — помоли девойката. — Господи, пак усложнения! Последният път като възпитаник на нацията ни пратиха една четирийсет и пет годишна персона, която не знаеше и дума френски и за нищо на света не искаше да иде с другите деца в сиропиталище. Нещо куца някъде, очевидно е. Не се притеснявайте, малки ми приятелю — съвзе се незабавно тя в моя чест — сега, когато ние сме с вас, всичко ще се нареди много добре. Мили боже, сега пък защо ни пращат кучета?
	— Наистина нищо не разбирам — каза младежът. — Освен ако не е някакъв заговор на „Жертви на фашизма“, целящ да докаже на министъра, че при нас също цари безпорядък. Роксана ли казвате? Сигурен ли сте? Имам тук един Росар, Йожен, петнайсетгодишен. Сигурен ли сте, че не е той?
	— Хайде, Марсел, виждате добре, че това е куче. — Започна да нервничи младата жена.
	— Понякога допускат невероятни грешки — каза младият мъж. — Нямам им доверие.
	— Мили боже, спорим тук, на перона, а малкият ни приятел още не е взел следобедната си закуска! Марсел, сигурна съм, че всичко ще се нареди. Ще видите, малкия, сега, когато сте с нас, всичко ще се нареди много добре.
	Другарят й добиваше все по-неуверен вид. Дори пребледня и се наложи за миг да седне върху куфара ми.
	— Хрумна ми една ужасна мисъл — каза.
	— Мили боже, какво има пак? — уплаши се младата жена.
	— Това е първата група, която посрещаме след реорганизацията — каза с глух глас мъжът. — Тази седмица трябва да посрещнем още триста нови възпитаници. Да предположим, а изглежда случаят е такъв, че е допусната някаква грешка и вместо това получим триста кучета?
	— Мили боже! — възкликна жената.
	— Къде ще ги настаним?
	Настъпи тишина. Младият мъж скочи.
	— Веднага ще предупредя организационния комитет. Намирисва ми на саботаж. Политическа маневра. Трябва да направят нещо преди пресата да се е заела със случая. Отведете нашия малък приятел в приемния център, аз ще ви настигна по-късно.
	Той се спусна към метрото.
	— Мили боже — каза младата жена — изобщо не знам как ще реагират. Впрочем, безредицата навсякъде е толкова голяма, че и триста кучета да прибавим, никой няма да забележи. Елате, приятелю, ще вземем метрото до Операта. По пътя ще ви показвам паметниците. В центъра организирахме за вас голям прием със следобедна закуска. От тази сутрин чакат вече седемнайсет възпитаника. Мили боже, изгубих си билетите. Да имате билети? Тогава трябва да се наредим на опашката. Какви времена, човек започва нещо с ентусиазъм и свършва на опашката. Впрочем, да вземем такси, по-просто е. Уча за преподавателка по английски, но ми се иска и да бъда полезна с нещо. Социален работник съм. Баща ми и брат ми бяха убити от немците.
	— Къде мога да се изпикая? — попитах.
	— О, мили боже, ами съвсем не знам — възкликна ужасено младата жена. Беше забравила за паметниците. Стигнахме до Операта, където според нейните думи трябваше да слезем; последвах я до приемния център с известна доза любопитство — нещата започваха добре. Същият се помещаваше зад огромната витрина на някогашен магазин Chrysler, украсена с две кръстосани знамена, едното от които закачено обратно. Над надписа Chrysler имаше платнен надпис: „Министерство на военнопленниците и депортираните“, а до входа се мъдреше изискана табела в черен и златен цвят: „Дамско бельо и корсети _Bébé Delys_“.
	— Тук е — каза девойката.
	На витрината бяха залепени снимки, изобразяващи жестокостта на немците, голи тела, натрупани едно върху друго. По високоговорителя звучеше класическа музика. Отговорни лица от двата пола тичаха във всички посоки със списъци в ръце, блъскаха се и припряно се извиняваха, преследвани от непрекъснатото тракане на пишещите машини. Всичко живо говореше по телефона. Елегантна тълпа бе приклещила неколцина сирачета от двата пола, застанали по средата на пътеката. Кинокамери и прожектори насочваха от време на време обективите и светлините си към тях. Всяко хлапе носеше трикольор на ръкава и куфарче; израженията им варираха от деликатен патетизъм до животинско затъпяване. По земята се преплитаха кабели, в които всички непрестанно се спъваха; в края им се разхождаше млад закръглен мъж с микрофон в ръка. Между възпитаниците забелязах едно рижо момче с луничаво лице; вероятно беше малко по-голямо от мен и се чувстваше много удобно, усмихна ми се и като ми намигна, посочи ми пътеката, а после започна да си свири Лили Марлен. Нямах време да се запозная с него, защото моята придружителка ме хвана за ръка, очевидно за да осуети всякакъв опит за бягство и така, повлечен от нея и повлякъл Роксана, минах през тълпата и стигнах до стъклена врата с надпис „Продажби“. Там, зад едно бюро, видяхме блед и нервен мъж, който говореше по телефона с жлъчен глас и чието лице бе изкривено от омраза и страдание, които напразно се опитваше да скрие под извънредно ужасна усмивка. Забелязах, че вместо с орден, беше украсил бутониерата си с бодлива тел.
	— Представи си, драги, сега пък ми пращат кучета. Под какъв претекст? Единствено и само за да ми досаждат. Току-що ми се обадиха от министерството. Всеки момент чакаме да пристигнат триста кученца. Вземете мерки. Бум тра-ла-ла! А не, съвсем няма да се бия. Здравословното ми състояние не ми го позволява. Здрав като скала, старче. Изобщо не ми пука от цялата тази история. На германците не се дадох, така че — разбираш, триста кученца… Бум тра-ла-ла! Нищо, пея си. Спокоен съм като скала, старче. Могат да идват. Чакам ги. Ще ги настаня. Къде? Това, старче, е много просто: утре сутрин ще реквизирам Риц. Но нали ти казвам, че съм аб-со-лют-но спокоен! Как така — грешка? Ама не, те идват. Това е заговор, очевидно е. Моята кожа искат. Е, добре, чакам ги с усмивка. Бум тра-ла-ла! Силен като скала. Можеш обаче да ги предупредиш: аз ще се браня. Щом искат война, ще имат война. Ще потъна, но ще потъна красиво: с вдигнат флаг и бълващ огън с всички оръдия. Всички ще завлека с мен на дъното. Можеш да го кажеш на твоя министър.
	Той затвори.
	— Мили боже — каза младата жена.
	— Виж ти — каза господинът. — Виж ти, виж ти, виж ти… кученце! Започва се!
	Той стана от бюрото и се приближи до Роксана със ситни стъпки, потривайки ръце. Косата му не бе набола още, лицето му бе бледо, имаше нервни тикове. Теглех с всички сили Роксана, която лаеше и се опитваше да го ухапе.
	— Господин Ру — заговори бързо младата жена — умолявам ви, успокойте се… Пак ще ви нападнат. Представям ви младия Люк Мартен. Пращат ни го партизаните от Везиер.
	Господин Ру направи огромно усилие, прокара ръка през лицето си, овладя тиковете и се обърна към мен.
	— Моля да ме извините, малкия — каза той като ме хвана за ръка и разсеяно впи в плътта ми костеливите си пръсти. — Пътуването не ви измори много, нали? Най-сетне ние ще се погрижим за вас. Край на неприятностите ви. Намерихте пристанище. За вас започва нова епоха. Искам да знаете, че вече нищо не може да ви се случи. Ние ще се грижим за вас. Не можем да заменим семейството ви, но затова пък ще се постараем да направим от вас достоен гражданин. Бихте могли евентуално да бъдете осиновен от някой почтен човек, вече имахме няколко такива случая, вярно, че неколцина малки мръсници се ометоха, след като ограбиха благодетелите си. Надявам се вие да не постъпите като тях, но естествено човек не знае с кого си има работа, макар полицията да ни осведомява за почтеността на семейството.
	Изведнъж той млъкна и направи ужасна гримаса.
	— Питам се откъде бих могъл да си набавя хляб без глюкоза? Диабетик съм. Не знаете? Е, нищо, ще се намери. Някой път, когато имаме време, ще ви дам малко статистически подробности относно функционирането на моя организъм. Грешат като ни критикуват. Ако погледнете това табло, например, ще видите, че вече сме получили и разпределили четиристотин и петдесет сираци и, естествено, това е само началото. Ето какво сме успели да сторим в тази област и то с твърде скромни средства. Надявам се в близко бъдеще да надскочим тези цифри. Невинаги е било така: малките партизански организации по места винаги са предпочитали да не ни пращат своите сираци и да се оправят със собствени сили. Твърдо се борим срещу тази повсеместна тенденция за увеличаване на детската престъпност…
	Нова гримаса.
	— Докъде бях стигнал? А, да, разбира се… надявам се, малкия, че когато пораснете, ще си спомняте за това, което нацията е направила за вас и ще й го върнете. Помнете, най-добрият начин да служиш на страната си е да бъдеш честен, порядъчен, скромен, работлив, дисциплиниран и да възпиташ семейството си в тоя дух. Ха, ха, ха! Говоря ви като човек с опит, лично аз изкарвам четиринайсет хиляди франка на месец и при тая цена на маслото… три деца… Ах, говеда такива! Но нищо, ще се справим с тях.
	Лицето му направи няколко нови, необичайни гримаси, които ми се сториха интересни.
	— Господин Ру!
	— А, да, вярно, наистина, моля да ме извините. Но да си дойдем на думата. Ей сега министърът ще дойде да каже няколко думи. Само не му отговаряйте, това го изкарва извън кожата; ако ви попита нещо, оставете го сам да си отговори. Ало, да… Не, под никакъв претекст. Тези хотели са запазени за политическите заточеници, а не за жертвите на фашизма. Как каква разлика? Това не е същата организация. Жертвите на фашизма имат право на дванайсет безплатни места седмично в киното, това е всичко.
	Той глътна едно хапче и в продължение на няколко секунди гримасничи и си гриза ноктите.
	— Мили боже, господин Ру, би трябвало да си починете! — каза младата жена.
	Господин Ру ми хвърли поглед, изпълнен с омраза.
	— Дадохте ли му да яде?
	— Мили боже, съвсем забравих!
	— Хубаво, и без това нищо не остана. Скакалците вече минаха… Тия дребосъци ядат като разпрани. Лично аз имам три и ви уверявам…
	Той направи няколко ужасни гримаси.
	— Добре, заведете го при другите. Министърът ще пристигне всеки момент, аз трябва да тръгвам… Мразя го. Ало, ало? Не, драги ми приятелю, не мога да настаня две хиляди души в повече тази вечер, пълен съм до пръсване.
	Намерих се отново в залата. Тук тълпата вече бе значителна и всеки от нас беше обект на внимание. Роксана се радваше на успех, когато им обяснявах, че е участвала в Съпротивата заедно с баща ми, че е успяла да се спаси, когато баща ми е бил убит и че ме е намерила във фермата, намираща се на сто километра оттам. Луничавото момче, което вече бях забелязал на влизане и което изслуша историята ми с интерес, ме попита:
	— Често ли идваш тук?
	— Как така?
	— За пръв път ли ти е?
	Нищо не разбирах.
	— Защото на мен ми е за шести. Достатъчно е да се шмугнеш в тълпата с трикольор на ръкава и никой нищо не те пита, уважават те. Стига да имаш малко тъжен вид. Идеята беше на татко Вандерпуте. Забърсваш разни интересни неща и после изчезваш, ни лук ял, ни лук мирисал. Вече прибрах шест нови костюма, една дузина пуловери, няколко одеяла, шест чифта обувки от истинска кожа… какво пък, далавера. А ти как се казваш?
	— Люк Мартен.
	— Аз съм Вандерпуте, Леонс, а това, това е баща ми Вандерпуте…
	— Густав — каза близо до мен един хремав глас. — Вандерпуте, Густав, млади момко, щастлив съм да ви срещна.
	Погледнах го. От високоговорителя се лееше италианска опера. Хората ни блъскаха и общата дандания заглушаваше всичко. Вандерпуте стоеше пред мен с килнат назад каскет, с ръце в джобовете, изпъчил кръглия си корем под жилетката и вирнал палци като кучешки уши. Имаше малък протрит нос на червени петна над огромните си, пожълтели от тютюна мустаци: върху тях носът му се разполагаше като гъба върху мъх. Хремавият му глас едва си проправяше път. Две дълбоки бръчки слизаха от носа до малките му, кръглички устни, устни на дете: вероятно беше около шейсетгодишен, даже повече. Очите му, които вече не бяха сини — без съмнение заради възрастта — бяха едновременно навсякъде, постоянно бягаха — беше невъзможно да ги уловиш, да ги заговориш: той грижливо гледаше настрани, извръщайки глава заедно с погледа си. Той тутакси събуди у мен дълбока симпатия: казах си, че не е възможно да си едновременно толкова стар, толкова грозен, толкова мръсен, без да си в една или друга степен жертва на някаква мистериозна несправедливост, подобна на тази, която се бе стоварила върху главата ми.
	— Вандерпуте, Густав — повтори той, гледайки внимателно встрани. — Сега ще присъствате на една вълнуваща церемония, млади момко. Вече пет пъти се вълнувах по този повод, а сега тук ще бъде министърът, така че може би ще се разплача. Да видя паметта си така поласкана, какво искате, млади момко, това все пак доказва, че не съм живял за нищо. Дава ми усещането, че съм бил някой през живота си.
	Той извади от джоба си голяма карирана носна кърпа.
	— Не плачете, мили татко — каза младият Вандерпуте.
	— Още не плача, Леонс — каза старият — само си бърша носа, за да видя дали всичко е на мястото си… Баща ви, млади момко, несъмнено е бил в Съпротивата?
	— Да.
	— Кой район, ако обичате?
	— Везиер.
	— Везиер — каза старият с вид на познавач. — Много добри партизани. И… го убиха?
	— Да. Куршум в окото. Два дни преди пристигането на съюзниците.
	— Тц, тц — отбеляза старият, поклащайки глава в такт. Малките му неспокойни, развълнувани очи се преместиха върху Роксана.
	— Кученцето ви?
	— Да.
	— Хм… Знаете ли — каза той едва ли не с радост — те няма да ви разрешат да вземете това кученце с вас. Не. Те ще ви разделят. Вън кученцето! Не е ли така, Леонс?
	— В това можеш да си сигурен — каза младият Вандерпуте.
	— Вчера, например, тук имаше един младеж, дошъл с кученцето си от провинцията… беше… беше… ей, Леонс? Какво мислиш, че беше?
	— Пудел? — подсказа младият Вандерпуте.
	— Пудел, чудесно. Е да, ама те ги разделиха и понеже младежът плачеше, аз отидох днес да видя какво се е случило с кученцето. Не искам да ви причинявам болка, млади момко, но кученцето…
	— Беше умряло — каза младият Вандерпуте. — Отровили го. Дали му натрошено стъкло. Жестоки мъки. Кожата продали на черния пазар. Петдесет и пет франка.
	— Сърцето ми се разби — каза старият Вандерпуте, като вадеше бавно кърпата от джоба си. — Бях толкова разстроен, че се наложи да си легна и да пия чай…
	— От липа — уточни младият Вандерпуте.
	— Нареждане на доктора. Разстройвам се лесно. Не мога да понасям големи емоции, по наследство ми е. Ето защо само като си помисля, млади момко, че след малко ще дойдат да ви вземат кученцето и завинаги ще ви разделят…
	— Не плачете, мили татко — каза младият Вандерпуте.
	— Не мога да не заплача… По наследство ми е.
	Той грижливо избърса очи. Огледах се. Тълпата в залата беше значителна и вероятно бе лесно човек да се промъкне до вратата. Хората разговаряха помежду си, като разглеждаха снимките по стените, изобразяващи жестокостите — може би се опитваха да разпознаят близки. Взех Роксана на ръце.
	— Какво правите, млади момко? — заекна Вандерпуте.
	— Махам се.
	— Не сега, изчакайте — задъха се старият. — Изчакайте разпределението. То е поне за трийсет хиляди кинти. Не можем да им оставим това, престъпно е. После ще дойдете с нас. Направете като Леонс, той е свикнал. Аз ще се погрижа за вас. Между другото, ето го и министъра.
	Господин Вандерпуте-баща свали почтително шапка. Публиката се развълнува и министърът започна речта си. Беше млад човек, лицето му имаше оня решителен вид, който придобиват често хора, лишени от богата гама изражения; чух женски глас да казва: „Много е динамичен“ и министърът незабавно подскочи леко и тежко падна върху краката на един много изискан господин от придружените му, който каза: „Ах, говедо…“ с висок и ясен глас; тълпата се раздвижи, моментният безпорядък бързо бе овладян от тържествеността на случая. Министърът спираше пред всеки възпитаник на нацията и му задаваше въпрос, на който веднага сам си отговаряше. Прожекторите ни осветяваха със светлината си, едно малко сираче започна да пищи „мамо“, от което повя студ, мъжът от националното радио буташе с окуражаваща усмивка микрофона си под носовете на хората с вид на човек, който прави разследване. Все пак церемонията не протече без инцидент, който вестниците квалифицираха на другия ден като „политическа провокация“. Имаше между нас едно хлапе, което вероятно беше най-малкото сираче в групата, десетинагодишно, напълно оглупяло от събитията. Някой бе заврял парче торта в ръцете му и неспокойното му личице беше цялото оплескано с крем. Косата му стърчеше на всички страни и в главата приличаше на уплашено животинче. Разбира се, министърът, организаторите, мъжът от киното и онзи от радиото веднага решиха да се възползват от хлапето, докато кремът е още пресен; те се нахвърлиха върху него; последва диалог, който не забравих никога и който тук предавам буквално, за любителите на истински истории.
	МИНИСТЪРЪТ (бащински, галейки малката рошава глава) — Хубав ли е сладкишът?
	(Усмивки сред присъстващите. Всички изглеждат очаровани, макар изразеното чувство да цели само да впечатлява. Няколко чифта очи се насълзяват.)
	ХЛАПЕТО (много уплашено, очевидно рецитирайки заучен урок) — Льонорман, Мишел.
	(Всеобщ смях, по-дискретен все пак сред по-чувствителните, които смътно си дават сметка, че всъщност няма нищо смешно.)
	МИНИСТЪРЪТ — И от коя област си?
	ХЛАПЕТО — От Вийет.
	МИНИСТЪРЪТ (връщайки се на думата си.) — Имаш ли братчета или сестричета?
	ХЛАПЕТО (категорично) — Не, имам само татко.
	(Всеобщо „Ах!“ и ропот сред присъстващите. Намирисва на скандал. Министърът се изправя и се отдръпва от хлапето: за малко не си избърсва и ръцете. Има ядосан вид, сякаш нещо в организацията е объркано.)
	МИНИСТЪРЪТ (заплашително оглеждайки наоколо) — Баща ти тук ли е?
	ХЛАПЕТО (много гордо от себе си) — В пандиза е.
	(Ново „ах!“, после тишина. Хлапето избърсва крема с ръкав и отхапва от сладкиша.)
	ХЛАПЕТО (с пълна уста) — Лепнаха му десет години за сътрудничество с швабите.
	Тълпата се люшна, обзета от паника. Министърът мина близо до мен, лицето му изглеждаше толкова измъчено, сякаш имаше треска. Чух го да повишава тон, докато говореше на някакъв нещастен служител, когото бяха изкарали набързо от дупката му и който все още държеше лула в ръка; ръкомахайки, той се опитваше да обясни, че е само дребен, незначителен помощник и „наистина нищо не знае за случая“. Лулата успя напълно да вбеси министъра; той я следеше с очи като омагьосан и крещеше:
	— А, да, господинът пуши лула. Господинът е от онези спокойни хора, които пушат лула и изцяло владеят ситуацията? Е, добре, аз пък ви казвам, че това е саботаж. Саботаж, разбирате ли? Какво правехте вие по време на окупацията? Лула ли пушихте?
	— Позволете все пак, господин министър! Имам племенник, който…
	— Немски тютюн, вероятно?
	— Протестирам, господин министър! Никога не съм пушил друго, освен долнокачествен тютюн. Ако между другото ми окажете честта сам да помиришете…
	Нещастникът пъхна с трепереща ръка лулата си под носа на министъра, пред очите на смаяната публика.
	— Махнете тая лула от очите ми! — ревна министърът. — Можете ли да ми обясните какво прави тук този малък нехранимайко?
	— Признавам, господин министър, че не съм в състояние…, вероятно е станала ужасна грешка… трябва да сме объркали списъците… между другото, отговорността не е от моя ранг… дванайсет хиляди франка месечно… семейство на гърба… — заекваше бедната жертва, като все така заплашително размахваше във въздуха фаталната лула. — Но да ме обвинявате, че съм пушил немски тютюн по време на окупацията, докато аз, напротив, имам племенник, който…
	— Млък! — изкрещя министърът.
	Той изтръгна лулата от ръцете на бедния човек, хвърли я на земята и тъй като тя не се счупи, се нахвърли отгоре й и с един удар на тока я натроши на парчета, които се разхвърчаха на всички страни. Лицето на възрастния служител изрази такава скръб, той погледна мястото, където лежеше счупената лула с такава мъка, че неколцина инстинктивно свалиха шапки. Човекът вдигна ръце и удари лакти в слабините, като пингвин. Тези движения очевидно му бяха нужни колкото да вземе думата, защото ревна:
	— Това е фашизъм! Фашизъм!
	Той заудря с крак в земята и заповтаря „фашизъм!“. Но вандалският му жест трябва да бе успокоил министъра, защото той обърна гръб на жертвата и се отправи към изхода със същия решителен и категоричен вид, с който бе дошъл, което остави у всички впечатлението, че току-що се е справил със силно компрометираща ситуация и може би дори е спасил страната… В този момент забелязах двамата Вандерпуте в другия край на залата, които ми правеха знаци и ми сочеха вратата с пръст; без съмнение бяха разтревожени от обрата на събитията. Аз бях не по-малко разтревожен, още повече че черната овца, причинила инцидента, току-що бе отведена от двама, които силно приличаха на цивилни полицаи: остана само парченцето торта на земята, върху което всички стъпваха… Имах само една мисъл в главата си: да избягам. Така че бързо скъсах трикольора, пъхнах го в джоба си и, грабнал Роксана, си проправих път към изхода и без мъка се намерих на улицата, между двамата Вандерпуте… Ето така и аз на свой ред минах в нелегалност.


>>	IV

	Вандерпуте живееха на улица „Мадам“. Влязохме през една порта, минахме през малък, мрачен двор, покрай един гараж, качихме се на четвъртия етаж и стигнахме пред мястото, което Вандерпуте нарече „вкъщи“ с известна гордост. Не знам защо очаквах да видя някое влажно, мрачно и гнусно място: без съмнение се бях повлиял от външния вид на стария Вандерпуте и търсех подходящ за него декор. Бях сгрешил. Апартаментът беше светъл, чист и обзаведен с вкус. В малкото училище на Везиер, където живеехме с баща ми, бях видял само прости, недодялани мебели, селски мебели, които чисто и просто изпълняваха функцията, за която бяха направени: те нямаха за цел да се харесват и в тях дори имаше нещо сърдито и неприятно, сякаш не можеха да простят на баща ми, че ги е изтръгнал от родната им гора. Идвайки във Везиер, където беше назначен след смъртта на майка ми — тогава бях шестгодишен — баща ми бе намерил училищния апартамент почти празен и всичко бе издялал със собствените си ръце — от големите гардероби до най-скромното кухненско столче — в гаража, превърнат в ателие. Така мебелите, с които се сдобивахме, дълго още миришеха на гора, на смола; беше носталгична и вълнуваща миризма и понякога ми се струваше, че дърветата бяха омагьосани от баща ми и с мъка свикваха с новите условия. Спомням си един голям, груб стол до камината, на който баща ми обичаше да сяда, за да си суши ботушите и който малко ме плашеше: винаги имах чувството, че някой хубав ден той ще се вдигне и ще напусне къщата, затръшвайки вратата. Баща ми бе забелязал моя ужас и когато искаше да ми се скара за нещо, казваше: „ще те дам на стола да те заведе в гората и повече никой няма да те види“ — и ми се струваше, че моят неприятел скърца с особено зловещ тон. Баща ми обичаше да ме хвърля в приказна и мистериозна атмосфера; днес се питам дали с това не искаше да обърка следите, да размие контурите на нещата и смекчи прекалено силните светлини, учейки ме така да не се спирам пред очевидното и зад него да търся чудото, често много по-значимо и по-общо. Една вечер, когато се прибрах от училище, с учудване забелязах, че столът беше изчезнал: мястото пред камината бе празно, а в нея огънят гореше; спомням си, че много се изплаших и си казах: развалил е магията и е избягал. Почти в същия миг вратата се отвори и баща ми влезе със стола на ръце: „Опита се да се върне в гората“ — обясни ми. Навън валеше сняг и столът беше целият бял; вероятно бе извървял доста път, преди да го хванат — мислех. „Още е див — каза баща ми — трудно е да се опитоми нещо, дошло от гората.“ Гледах нашия затворник, питах се дали не е по-добре да го пуснем, но той не показваше каквото и да било желание да бяга, имаше уморен вид и само леко поскърцваше пред огъня. Започнах да изпитвам жал към него и понякога, когато баща ми не беше вкъщи, оставях вратата открехната и излизах, подсвирквайки си небрежно. Но пленникът никога не се възползва от дадената му възможност, може би защото на полето имаше сняг до коленете или пък защото след първия си опит за бягство бе дал на баща ми честната си дума, като благороден затворник; стоеше си на място и обръщаше гръб на отворената врата, която поскърцваше на вятъра. Беше ми жал за него. Съжалявах, че няма начин да си поговорим. Имаше толкова самотен вид и в същото време изглеждаше толкова високомерен и почтен, че сърцето ми се късаше. Една вечер не издържах. Хванах го с две ръце и го завлякох навън. Бях на седем години и столът бе значително по-голям от мен; гората се намираше на два километра от училището, върху първите склонове на Егий; затънах в снега до кръста. От време на време сядах да си поема дъх, посред снега, от който само някой храст подаваше голи клони, после продължавах. Падаше нощ, а аз не обичах гората нощем, още повече пък в компанията на стол, чиито намерения не знаех. Завлякох го значи до първите ели и го зарязах там; изведнъж ми се стори, че дърветата ме заплашват, че на свой ред искат да ме омагьосат и за отмъщение да ме превърнат в храст, хукнах да бягам, чувах дърветата, които ме гонеха. За голямо мое щастие пред мен се появи баща ми, аз се хвърлих разплакан на шията му, казах му, че столът е избягал от къщи, че съм го гонил до гората, но че там съм загубил следите му. Баща ми отвърна, че това няма значение, че не за първи път бяга така, животното, но после винаги се връща. И наистина, на другата сутрин, когато слизах за кафето, намерих моя стол до камината, настанен удобно, сякаш нищо не се беше случило, да припуква от удоволствие пред огъня. Трябва да кажа, че бях разочарован; столът падна в очите ми; между него и мен беше свършено… Но мебелите, които ме заобикаляха в апартамента на Вандерпуте, нямаха нищо общо с гората. Покрити със сатен, което им придаваше женска мекота, те имаха не само форма, но и стойка, и в тяхната неподвижност се таеше застинала грация и дори надменност. Наподобяваха живи пленници. Човек имаше желание да ги освободи. Очакваше да ги чуе как въздишат. Може би ми се струваше така само защото бях четиринайсетгодишен и защото вълшебната пелена, която баща ми някога бе хвърлил върху нещата заради мен, не се бе вдигнала напълно. Но вярвам, че именно присъствието на стария Вандерпуте произведе този ефект върху мен. Веднага ставаше ясно, че той не се вписва в мебелите си. Движеше се между тях с вид на стопанин, но веднага ме споходи странното усещане, че не е у дома си, че осквернява нечия интимност. Беше натрапник. Напразно се бе изтегнал удобно, с изпъчен корем и килнат каскет, върху големия позлатен фотьойл, чистейки ухо с малкия си пръст; той не си беше у дома. Беше окупатор и мебелите не пропускаха да го покажат.
	— Жозет, Жозет! — едва седнал, извика той.
	Вратата се отвори и в салона влезе едно момиче. То стоеше с гръб към светлината и всичко, което видях бе, че има червени, пълни със светлина коси. Държеше ръцете си странно вдигнати във въздуха и шаваше с пръсти.
	— Да, мили татко?
	Имаше изненадващо дрезгав, сякаш натрошен глас. Никога не бях чувал подобен глас.
	— Жозет, представям ти един много свестен младеж. Той идва от Съпротивата.
	— Личи му — каза момичето.
	— Той, Жозет, е възпитаник на нацията.
	— О, бедният! Трябва да ме извините, че не ви стискам ръка, но току-що си лакирах ноктите.
	Вероятно мърдаше пръсти, за да изсъхнат по-бързо.
	— Направи ни по едно хубаво кафе — каза старият, потривайки ръце — и чиния яйца. Малкият не е ял нищо, откакто Франция го е взела под крилото си.
	— Дълго ли ще остане?
	— Надявам се — каза старият важно и дори с известна доза фалшиво вълнение в гласа. — И се надявам също вие тримата да се разбирате добре. Ще бъдем едно истинско, малко, сплотено семейство и ще се подкрепяме взаимно. В живота човек има нужда от подкрепа. Особено когато си стар, самотен мъж като мен.
	Момичето излезе, поклащайки бедра и оставяйки след себе си аромата на своя парфюм. Старият подуши с отвращение.
	— Жалко е все пак — каза — момиче на четиринайсет и вече да мирише така.
	Младият Вандерпуте ме погледна.
	— Харесва ли ти сестра ми? — попита.
	Погледнах го и аз на свой ред. Вярно че имаше същите коси. Но той беше грозен…
	— Има странен глас — отбелязах.
	— Да — каза Леонс — положи много усилия за него.
	— Как така — положи усилия?
	— Прочете в едно списание за кино, че Лорън Бакол — знаеш, звездата — за да има такъв глас, пълен със sex-appeal, нали разбираш, се качвала всяка сутрин на една планина и там крещяла с всички сили в продължение на часове. Крещяла, крещяла и един ден нещо се скъсало в гърлото й и гласът й станал такъв, после подписала договор и сега е велика актриса, нищо че се омъжи за Хъмфри Богарт.
	Мигах с очи, без да разбирам. Тези имена не ми говореха нищо.
	— Та така, малката ми сестричка тича всяка сутрин в Болонския лес и там се дере до смърт, с всички сили, до кръв или докато не се появи някое ченге. Иска да се занимава с кино.
	— Разбирам.
	Разбирах все по-малко.
	— Да, малката ме притеснява — каза старият Вандерпуте, загледан мрачно в Роксана. — Париж е много опасен град за младите момичета.
	— Да — каза младият Вандерпуте — пълно е с тротоари.
	Старият се обърна към мен.
	— Малката има въображение. Въображението е много лошо за момичетата. Започва от главата и не се знае къде ще свърши.
	Момичето се върна с яйцата и кафето. Разхождаше се насам-натам на светлината и аз можех да я гледам колкото си искам. Лицето й изглеждаше съвсем мъничко, несъмнено заради грамадата коси около него. Имаше големи зелени очи и когато ме погледнеше — тя на няколко пъти ме изгледа продължително — ги облещваше още повече, та имах чувството, че по-скоро иска да ми покаже очите си.
	— Мили татко.
	— Жозет?
	— Как се казва това… момченце?
	Очевидно беше решила да ме унижава.
	— Наистина! — възкликна старият. — Съвсем му забравих името… Това всъщност няма никакво значение — успокои се незабавно той. — Така или иначе ще трябва да му измислим друго.
	Тъкмо сърбах кафето си. Вдигнах бързо глава:
	— Това пък защо?
	— Военно име — каза старият. — По-безопасно е.
	Намигна ми, което все пак не беше достатъчно обяснение.
	— Слушайте — казах. — Казвам се Люк Мартен и кучката ми се казва Роксана, и ние държим на това. Даже да не ви харесва.
	— Сладък е — каза момичето.
	— Сипи му още малко кафе — каза старият. — Ще го успокои.
	Тя дойде съвсем близо до мен и напълни чашата ми. Носеше тесен пуловер; гърдите й приличаха на два пленени пора с островърхи носове, косите й докоснаха лицето ми. Усетих как гърлото ми се сви, преглътнах. Господи, помислих, усетил как кръвта нахлува в лицето ми, Господи боже! Но нищо не можеше да се направи, изчервих се.
	— О, той се развълнува — каза момичето — съвсем е почервенял. Колко мило!
	— Бих искал да разбера как го правиш! — подхвърли с насмешка младият Вандерпуте.
	— Лесно — каза момичето. — Достатъчно е да се приближиш толкова, че да усетят дъха ти. Не могат да го понесат и падат като мухи. Youmph.
	— Какво? — каза силно учуден старият Вандерпуте.
	— Youmph — повтори спокойно момичето. — Американска дума. На френски се казва sex-appeal.
	Изобщо не разбирах за какво говорят. Съвсем си бях загубил ума. Тогава си припомних една басня на Лафонтен, която моят баща ми бе чел някога: „Градският мишок и селският мишок“. Аз съм млад полски мишок — помислих — а те, те са млади градски мишки. Тепърва трябва да се уча. Старият Вандерпуте вероятно реши, че разговорът е продължил достатъчно, защото остави чашата си, избърса си мустаците и каза:
	— Хайде, деца, на работа!
	Тук тримата Вандерпуте се отдадоха на занимание, което ми се видя странно и напълно лишено от смисъл. Старият сложи в средата на масата една огромна картонена кутия с надпис „U. S. Army“, в която имаше хиляди малки пликове; те ги отваряха един по един и прехвърляха съдържанието им в други малки пликове, които ми изглеждаха съвсем същите, но на които не пишеше нищо. После грижливо ги затваряха и наново ги залепваха. В пликовете имаше дребни, кръгли каучукови неща, които нито познавах, нито знаех предназначението им. Те вършеха семейното си занимание ловко и бързо и след известно време аз се хванах да им помагам; от време на време момичето ме поглеждаше и ми отправяше голяма съблазнителна усмивка. Старият имаше сериозен и прилежен вид и дишаше тежко, от което мустаците му трепереха; за да залепи наново пликовете, той деликатно прокарваше език по краищата им; от време на време спираше, вадеше от джобчето на жилетката си голям, приличащ на глава лук часовник и гледаше часа: в шест без десет той си наля чаша вода и точно в шест стана, отвори едно чекмедже, взе едно шишенце и глътна хапче. Без да прекъсва работата си, попита:
	— Котаракът достави ли?
	— Петдесет кила — каза момчето. — Луксозен сапун.
	— Сулфамид?
	— Тая седмица не може да се направи нищо. Имаше полицейска хайка в „Clamsy’s“.
	— Не!
	— О, нищо сериозно, проверка на документите. Всички редовни, разбира се.
	— Нещо ново за пеницилина?
	— Само надежди. Но това нищо не значи.
	— Аз се надявам за утре — каза Леонс. — За пет хиляди кинти, повредена стока.
	— Това няма значение — каза старият. — Нужно е само да пише „пеницилин“ отгоре и шишенцата да изглеждат добре. В живота външният вид е много важно нещо.
	— Да, изглеждат добре.
	— Много ли е стоката?
	— За около сто хиляди кинти. Те дават всичко или нищо.
	Старият направи гримаса.
	— Кой е продавачът?
	— Пабло.
	— Значи е нищо. По-скоро бих пукнал, отколкото да си имам работа с него, той е крадец.
	Той ловко прехвърли от един плик в друг няколко от онези каучукови неща.
	— Какви са тия неща? — попитах.
	— Млад е и не знае — каза момчето.
	— Хайде, хайде — каза старецът. — Малко поведение.
	— Това е, за да няма много типове като теб и мен по света — каза Леонс. — Би трябвало да ги задължават. Ако аз бях правителството, щях на всички да сложа по един. Като намордниците на кучетата. Това или затвор.
	Изглеждаше гневен.
	— Хайде, хайде — каза старият. — Не бива да обръщаме внимание на подробностите. Трябва да бъдем благородни. Да гледаме на нещата отгоре, от дистанция, не да се спираме на незначителните подробности, ето как трябва да се гледа на живота. Да се отдалечиш, да се издигнеш, да гледаш нещата отвисоко, широко да скроиш чувствата си — ето моят принцип.
	Той бързо премести малкия предмет от един плик в друг.
	— Млади човече, позволете ми да ви дам един съвет: издигнете се над всичко. Витайте високо, млади човече! Витайте високо, разтворете крилете си, захвърлете всичките си дребни проблеми в безкрая, в междузвездното пространство, в метафизическото и ще видите веднага истинските размери на всяко нещо, които са, млади човече, безкрайно малки. Казвам…
	Той вдигна пръст:
	— … без-край-но малки! Предателство, героизъм, престъпление, любов, всичко това, млади човече, с перспективата, с хоризонта, става буквално трогателно с незначителността си. Нула! Престава да съществува!
	Той се наведе към мен.
	— Всичко, млади човече, се състои в това да направиш от нещата в живота стълба, а после да се качиш на друга и да ги съзерцаваш! Да вземем, например, отговорността. Огромно, тежко нещо, труден товар е отговорността, а? Да допуснем, че сме отровили цяло едно семейство — с гъби, да речем. Естествено, ако погледнете на това като смъртен човек, ще се почувствате много отчаян, ще имате угризения, никога вече няма да погледнете гъби. Но дайте височина на разискванията, издигнете съзнанието си, разширете бързо хоризонта, слейте се със Слънчевата система и погледнете надолу към Земята: вече няма да чувствате нищо. Няма отговорност, няма гъби, дори хора няма — може би само водна пара — ето какво се случва с човечеството, щом го погледнем отвисоко с метафизически очила — водна пара, за да избършем по-лесно стъклата, повярвайте ми. Изведнъж ще се почувствате лек и абсолютно безотговорен, и способен на какво ли не, млади човече — казвам: на какво ли не! Не е нужно да уточнявам. Ето я истинската свобода. Не изпитвате нищо, може би само доброжелателство, нищо, нула, Ганг, млади момко, Ганг, Нирвана! Когато пораснете и ви се случи да усетите странен гъдел, а отговорността ви се намеси, не се колебайте! Дайте си височина! Препоръчвам ви от този момент изучаването на метафизиката като развлечение и оправдание. Общество като нашето, със своите прекрасни достижения, със санитарното си оборудване, цялото е окъпано в тази метафизика — Ганг, нали ви казвам! — то я изпива през порите си, а когато не я пие, я отделя. Лично аз отделям метафизика от сутрин до вечер за дребните си лични нужди, а напоя ли се здраво, съм щастлив. Вземете ми метафизиката, какво ще остане от мен?
	Той повдигна рамене.
	— Питам ви, какво ще остане? Един стар човек, който заслужава да бъде наказван в съдилища, от углавния съд, знам ли и аз. Трябва да се избере между полицията и метафизиката… Естествено, не говоря за себе си. Говоря по принцип, така…
	Той млъкна. Младите Вандерпуте го гледаха учудено. Очевидно нямаше навика да излива чувствата си така. Старият взе един от малките каучукови предмети и го погледна с презрение.
	— Да, всичко се състои в това да откриеш истинското съотношение на нещата — промърмори. — Да се проектираш, както вече казах, в безкрая, в междузвездието, в Господ — употребявам тази дума в най-широк смисъл, разбира се — няма по-голямо душевно спокойствие от метафизичното съзнание за собствената ти нищожност. Братството между нули, в което всяка нула крепи другата със собствената си самота, нечуваната самота на нулите, обществото от нули, любовта на една нула към друга, небитието, празнотата, нищото, каквото поискате, аз намирам това извънредно окуражаващо!
	Той млъкна, облиза грижливо един плик и го залепи, шумно се изсекна, но без резултат и разходи наоколо малките си, мътни, неспокойни очи, сякаш бе изненадан, че се намира тук.
	— Е — хм! — каза. — Докъде бях стигнал, Леонс?
	— Не знам — каза Леонс, като го гледаше внимателно. — С вас човек никога не знае къде е. При вас всичко е толкова заплетено, толкова объркано, завоалирано, потайно и обърнато надолу с главата…
	— Нали? — каза старият, поглаждайки мустаците си, очевидно поласкан.
	— Вие сте замаскирана следа, мили татко. Няма начин човек да ви последва. С вас човек винаги се върти в кръг и когато успее да ви настигне, вие вече не сте там.
	Старият одобрително клатеше глава, чистейки с почернелия нокът на левия си показалец черния нокът на десния.
	— Няма как да ви сгащи човек. Вас никъде ви няма. Все се изплъзвате, промъквате се между пръстите… Не е ли така, Жозет?
	— Така е — каза момичето. — Макар че понякога човек се притеснява да ви гледа, има чувството, че не е учтиво.
	— Това е — каза триумфално старият, вдигнал във въздуха пожълтелия си от тютюн показалец — това е, защото не съм направен да ме гледат. Не трябва да ме гледате, това е противоестествено. Никой не е направен, за да го гледат, това е. В живота важното е да останеш незабелязан…
	Той бутна назад каскета си, размърда мустаци и ме посочи с черния си нокът, все така грижливо загледан встрани.
	— Научете това още отсега, млади човече: в живота всичко се свежда до това да не бъдеш на точното място в точния момент, това е. Трябва ловко да се промъкваш през годините, с прибран корем и незабелязано, за да не те сгащят. Ето какво е животът. За това, разбира се, е нужно да си сам. Аб-со-лют-но! Животът е като убийство, по-добре да нямаш съучастници. Не бива да се оставиш да те хванат на местопрестъплението. Може би няма да повярвате, млади момко, но милиони хора успяват. Остават незабелязани до не-въо-бра-зи-ма степен! Много е просто: съдбата не се отнася за тях. Измъкват се. Човешката участ — познавате ли този израз? — е, та тя минава над тях, изтича като хладка вода. Дори не ги намокря. Те умират от старост, от изнемощялост в съня си, тържествено. Надхитрили всички. Останали незабелязани. И-зу-мително! Велико изкуство. Да останеш незабелязан, млади момко, научете това още тази вечер. Приберете глава между раменете си, вижте дали вали, преди да си покажете носа навън. Завъртете се три пъти, заслушайте се дали някой не върви след вас, смалете се съвсем, ама съвсем! Да се сравните, ама в пълния смисъл на думата, да се сравните със земята. Млади момко, убеден съм, че ако човек много внимава, дори смъртта няма да го забележи. Ще го отмине. Ще го пропусне. Трудно е да забележиш някой, който старателно се е сравнил със земята. Човек може да доживее до дълбока старост и да се радва на всичко, но именно скришом. Човекът, млади момко, запомнете го отсега, е единствено въпрос на маскировка. Направите ли го добре, позволени са ви всички надежди. Като за начало, погледнете един старец, това е вече човек, успял да избегне младостта. Младостта е много опасна. Ужасно опасна. Много трудно е да я избегне човек, но е възможно. Аз, например, така както ме гледате, аз успях. Помисляли ли сте някога, млади момко, за предпазливостта и въздържаността, които разпиляваме за петдесет години, да кажем? Аз съм на шейсет… Ко-ло-сално! Защото животът ви дебне отвсякъде, преследва ви, поставя ви капани, съблазнява ви, скача отгоре ви… бум! бум! и ето, вие изведнъж започвате да живеете, да дишате, харесва ви се, продължавате — и ето, загубен сте! Има хора, млади човече, които толкова силно се влюбват в живота, че предпочитат да умрат, отколкото да се откажат да живеят. Господин баща ви… най-сетне, да оставим това. Аз, естествено, не претендирам, че човек трябва да прекъсне всички връзки — не е възможно, съгласен съм — но трябва да ги сведе до минимум. Дишай толкова, колкото да не се задушиш. Въздух, въздух — ето го врагът. Ето с такива неща животът започва да ви притежава, опива ви с тях, когато гърдите ви се изпълнят, вие се хвърляте напред — и вече сте загубен. А слънцето, вземете слънцето, например. Ужасно нещо е слънцето, млади момко, сгрява вътрешностите ви, събужда апетитите ви, ускорява пулса ви, вие вървите напред с протегната ръка — бум, бум! и ето, загубен сте. А пролетта? Да вземем пролетта — мислили ли сте за пролетта, млади момко? Нечувано нещо е пролетта! И естествено, най-дяволското в цялата работа тук е, че тя идва именно след зимата. Пролетта ви покорява с един-единствен удар. Събужда пагубни чувства у вас, вие имате желание да им се отдадете, да се втурнете напред, да подскачате, надушвате пъпките, цветенцата. Господи, млади момко, та вие дори имате желание да обичате! Да обичате — добре ме чухте, казах: да обичате. Естествено, сигурно си давате сметка що за стока е любовта? Бум, бум и ето: вие сте загубен. Пазете се от любовта, млади момко, пазете се от пролетта, те са заговорници, животът тихомълком върви след тях, внимание! Ще ви хване! Не може хем да се запазим задълго, хем да живеем, млади момко. Тук думите напълно си противоречат. Вземете, например, господин баща ви… но да оставим това. Да се върнем на пролетта — трудно е наистина да си сам през зимата, но през пролетта е почти невъзможно, дори да си имаш принципи, в които вярваш. Няма съмнение, че нещо се случва, човек има желание да излезе от дупката си и да хукне нанякъде, като хлебарка. Но припомнете си, млади момко, пролетта е заговор. Тя е такова… сезонът на спонтанните признания, пролетта… Зад гърба й тихомълком върви полицията… Най-доброто, което човек може да направи към края на май, е да замине някъде в провинцията, да си наеме стая под фалшиво име в някой хотел и да чака есента…
	Той млъкна. Разходи в кръг малките си очи, мътни и сини, влажни, трепкащи. Свали каскета си и дълго бърса чело с голямата си карирана кърпа. Косата му беше рядка, напомадена, чийто път в горната си част се разширяваше и се вливаше в бяло-розова плешивост, наподобяваща подстриганото теме на католически свещеник.
	— Е — хм!
	Той направи усилие да ме погледне в очите, но погледът му веднага побягна. Тогава той започна да се бори с него, задърпа го за поводите, опитвайки се да го насочи към лицето ми, но не успя и след като ми обърна гръб, без дума да каже, го последва към вратата.
	— Ето — каза момичето — може да се каже, че добре се е изръсил за вас. За пръв път, откакто го познавам, говори толкова много.
	Тя свали престилката си.
	— Напускам ви, красавци. Отивам на кино. Дават „Големия сън“, с Хъмфри Богарт.
	Тя вдигна полата си, закачи чорапа си за жартиера, погледна ме безразлично с облещени очи и тръгна, оставяйки отново след себе си мирис на парфюм.
	Останах сам с младия Вандерпуте.


>>	V

	Малко по малко започвах да идвам на себе си. Първият контакт с това странно семейство напълно ме бе объркал. Вече не се опитвах да разбера, а само да не показвам смайването си. Аз бях полско мишле, това бе първата ми среща с градските мишоци, опитвах се с всички сили да имитирам действията им, без да се опитвам да си ги обяснявам. Затова продължих да прехвърлям от плик в плик малките кръгли, меки неща, но накрая любопитството ми не издържа и аз все пак срамежливо попитах какво е това.
	— Купихме тая стока от янките — обясни ми Леонс. — Но отгоре пише „United States Army“, така че, за да я продадем, трябва най-напред да сменим опаковката. Това е.
	Помагах му колкото можех. Той ми харесваше. В тази рижа коса, в тази пълна с почернели зъби усмивка, в тези малки и весели кафяви очи имаше нещо, което ме привличаше. Приличаше малко на сестра си, нищо че беше грозен.
	— Ти не си като баща си — казах му в прилив на симпатия.
	— Той не ми е баща — каза той с изражението на човек, извадил късмет. — Никога не съм имал баща. Не знам какво е. Впрочем, никак не ми е зле. За какво ми е? Първо ти дават баща, а после те карат да си платиш за него.
	— Вярно — казах.
	Бях дълбоко впечатлен от истинността на тази забележка.
	— Ако аз бях правителството, щях да забраня на хората да имат родители. В тия времена човек все не успява да ги опази. Последният път бяха швабите, след това ще дойдат руснаците или янките. Ако си французин или немец, не е нужно да имаш родители. Предварително са обречени.
	— Вярно — казах.
	Имах чувството, че стоя пред много възрастен, много мъдър и опитен човек. Изпитах огромно уважение. Полският мишок имаше много да учи от градския. Безпокоях се колко много имах да уча.
	— С Вандерпуте сме в служебни отношения — осведоми ме Леонс. — Американските войници работят по-охотно с младежи, чувстват ни като равни, докато от дюдюлите се пазят, не ги обичат.
	— … Дюдюлите?
	— Възрастните де. Ей от тия неща взех петстотин дузини от един аптекар ефрейтор. Даде ми ги просто така, но нямаше да ги даде на един дюдюл. Нямаше да посмее.
	— Разбирам.
	— И за полицията съм спокоен — каза фалшивият Вандерпуте със задоволство. — Имам фалшиви документи, че старият ми е баща и толкова. Веднъж ченгетата ме сгащиха с цигари. Старият изигра такава драма в участъка, че ме пуснаха веднага. Впрочем, ти ще видиш, всички приятелчета имат като мен бащи осиновители. Наричат ги kibitzers. Американска дума. Означава оня, който седи зад тебе и ти гледа картите, и ти дава съвети, но сам не играе никога и нищо не рискува. Когато не си дюдюл, е опасно да работиш сам, отделно. Най-напред заради полицията и после, може да хванеш някоя пневмония, нужен ти е някой, на когото плащаш, за да се грижи за теб. Не е лесно да си сам на нашата възраст.
	— Не, не е лесно.
	— Какво да ти кажа, също като при проститутките — отбеляза философски фалшивият Вандерпуте. — Нужен им е мъж, който да поеме нещата и да бди за опасностите. На нашата възраст ние все още не сме съвсем мъже. Обществото е срещу нас, не можем сами да се браним. Нужни са ни дюдюли, за да ни помагат. Старият Вандерпуте не е лош за това, взима само петдесет процента от печалбата и често дава идеи… Редовен е. Само е малко неспокоен. Има нещо, дето го яде, но то е защото е много стар, на шейсет години е. Когато човек е живял толкова дълго, естествено е да има куп престъпления, за които да се упрекне, не е възможно другояче. На нашата възраст ние още не сме имали време за това.
	— Вярно — потвърдих.
	— Какво да се прави, такъв е животът — каза фалшивият Вандерпуте с дълбокомислен вид. — Такъв е животът, не можем всички да бъдем американци.
	— Е, не — въздъхнах.
	— Като сме имали лошия късмет да се родим в Европа, трябва някак си да се оправяме. Като всички.
	Той изпусна дълбока въздишка.
	— А Жозет?
	— Сестра си държа настрани. Не давам никой да я пипа. Тоя живот не е за нея. Тя заслужава повече. Тя не е шафрантия.
	Сметнах за по-предпазливо да сменя темата.
	— За онова, дето каза преди малко…
	— Кое?
	— Че не всички можем да бъдем американци?
	— Е, какво?
	— Не съм съгласен. Което ще рече, не всички могат да станат американци, по света има много хора. Баща ми ми е казвал, че са някъде около два милиарда…
	— О, два милиарда! — фалшивият Вандерпуте повдигна рамене и се засмя. — Сигурно си го прочел в някой вестник. Два милиарда! Грешиш, ако вярваш на вестниците, те гледат само да те сплашат.
	— Баща ми каза така — прекъснах го ядосан. — Баща ми никога не лъжеше. Когато не беше с партизаните, идваше във фермата и ми говореше. Казвал ми е, че на земята са около два милиарда.
	— Глупости — каза състрадателно Леонс.
	— Баща ми беше учител. Знаеше всичко. Във всеки случай мога да ти дам поверителна информация за това, което ти казах. Американските войници осиновяват сираци от войната. Осиновяват ги и ги отвеждат със себе си в Америка. Дават им името си. Имах един приятел във Везиер, който се казваше Лабоасиер, осинови го един американски офицер след дебаркирането. Сега вече не се казва Лабоасиер, казва се Шулце. В Ню Йорк е, американец е и е щастлив като крал.
	— Страхотно! — каза Леонс като удари с юмрука на дясната си ръка дланта на лявата. — Айде стига бе!
	Бях много горд от себе си. Най-сетне полският мишок можеше да научи градския на нещо.
	— Мога да ти дам куп такива примери — продължих. — В нашия край партизанското движение и репресиите бяха много силни, много мои другари загубиха родителите си. Неколцина от тях бяха осиновени от американци. В крайна сметка французите даже не се разсърдиха.
	— Защо? — учуди се Леонс. — Защо да се разсърдят?
	— О, от ревност — обясних. — Знаеш какви са хората. Някои момчета протестираха, защото не бяха сираци и не можеха да идат в Америка. А родителите, естествено, бяха вбесени, че хлапетата им ги гледат накриво. Знам ли! Това, което знам, е, че всичко свърши с манифестации по улиците и американските власти ги беше страх. Но изглежда има американски войници, които продължават да го правят скришом, с фалшиви документи.
	— И си сигурен, че е достатъчно да си без родители? Няма други формалности?
	— Няма, това е достатъчно.
	— И към кого трябва да се обърнеш? Молба ли трябва или какво?
	— Виж, във Везиер имаше специална служба. Но както ти казах, после я затвориха. Общинското управление беше комунистическо, комунистите протестираха, защото ставаше дума за американци.
	— Ако ставаше дума за руснаци, нямаше да кажат нищо — отбеляза Леонс. — Не обичам комунистите. Те не са французи.
	— Забележи, не бива да се мисли, че в Америка всичко е идеално — вметнах в желанието си да бъда справедлив. — Те си имат други гадости. Нямат комунисти, но имат негри, например. Изглежда даже, че негрите в Америка са повече от комунистите във Франция.
	— О, аз харесвам негрите — каза Леонс.
	— Американците не ги обичат — казах строго аз. — Но може ти да си по-зъл и от американците?
	— О, не исках да прозвучи така. Не съм срещал много негри, може би затова.
	— В Америка е пълно с тях. Цели купища. Един сержант ми каза, че в някои градове не може да се види нищо, толкова е черно. Вечер дори въздухът мирише на негри, не можеш да излезеш на улицата.
	— Е, добре поне, че комунистите не миришат — каза Леонс. — А негрите, те какво правят?
	— Какво искаш да правят? Те не са виновни. Нали не могат да се променят?
	— Не участват ли в партизанското движение?
	— Не. Всъщност, не знам. Оня тип нищо не каза за това.
	— Аз, ако бях негър, веднага щях да отида при партизаните.
	— И колко време би останал там?
	— О, казах го просто така. В крайна сметка не ми пука — не съм негър.
	Известно време работихме мълчаливо. Бях уморен, малко уплашен. Свечеряваше се, спеше ми се. Денят бе претрупан, натоварил ме бе с прекалено много нови неща, с прекалено много неочаквани събития; леко ми се виеше свят, не разбирах добре къде съм. Като автомат продължавах да прехвърлям малките абсурдни предмети от плик в плик. От време на време поглеждах към Роксана: тя бе всичко, което ми оставаше от баща ми, единствената ми връзка с едно вече далечно минало, което изчезваше в мъглата. Не ме беше страх, но се чувствах забравен, изоставен, сам. Спомних си за г-н Жан и изпитах неясно съжаление; съжалявах, че бях хвърлил през прозореца на влака бележника, който ми бе дал. Сега с удоволствие бих му се увесил на шията. С удоволствие щях да го последвам, ако можех да започна отначало.
	— И си сигурен, че е достатъчно само да си сирак? — попита Леонс. — Наистина ли няма други формалности?
	— Не, това е достатъчно.
	Той помисли малко, после се засмя.
	— Какво има?
	— О, нищо. Само мисълта, че съм сирак. Не си бях давал сметка.


>>	VI

	Първите дни, прекарани „под крилото му“, както той сам казваше, старият Вандерпуте почти не ми продума и бе очевидно, че ме отбягваше. Когато се срещахме в големия апартамент, където всяка мебел бе затрупана със стекове Lucky Strike, с пакети кафе, сапун, консерви, шоколади, мляко на прах, кондензирано мляко — истинска бакалия — той ми отправяше една от широките си, малко изкривени усмивки и бързо изчезваше. По-голямата част от деня прекарваше в стаята си; понякога го виждах да мери нещо на теглилката в големия салон. Нужни ми бяха няколко дни, за да свикна малко с новото си жилище. Никога не бях виждал, нито си бях представял подобен апартамент. Най-напред се влизаше във вестибюла, голямо помещение, което старият наричаше „малкия салон“. Беше тапициран от горе до долу със зелен брокат, малко потъмнял от времето, но върху който все още се виждаха овчари и овчарки сред овцете си; таванът бе изрисуван и представяше небето, виждаха се височайши персони сред богини в лятно облекло. Вратите също бяха изрисувани, те така добре имитираха розов мрамор, че дърпайки дръжката, човек винаги се изненадваше, че не усеща тежката съпротива на камъка. Поддържани бяха от малки статуи — гондолиери с червени шапчици, чиито дълги пръти стигаха до излъскания паркет, сякаш се потапяха в него. Особено впечатлен бях от столовете и фотьойлите — имаха изискани и приятни форми, елегантност, която ме изумяваше, още повече, защото бяха тапицирани с коприна в ярки цветове, бяха обшити със злато и пурпур, почти недокоснати от времето; изглеждаха все още живи, макар да пазеха дистанция: бяха по-добре облечени от мен и ми го показваха; по стените висяха стари картини, по-късно научих, че изобразяват Венера; често се прехласвах пред този свят, населен със замъци, канали, гондолиери; Леонс ми обясни един ден, че Венера наистина е съществувала, но била превърната в прах при изригването на вулкана Везувий. Апартаментът се състоеше от три салона, две спални, една трапезария и две по-малки и скромни стаи, които Жозет, Леонс и аз деляхме. Старият държеше голямата спалня и спеше под един пурпурен балдахин, изпъстрен целият с корони и гербове; беше любопитно наистина да видиш там стария Вандерпуте с жълти мустаци; на един килим точно над главата му дебелобузести ангели свиреха на тромпети. На стената на големия салон имаше няколко религиозни картини, изобразяващи папата с вдигнат пръст да дава съвети за благоразумие. Вандерпуте често ги гледаше с особено самодоволство, докато си свиваше цигара: с разкрачени крака, с издуто коремче под опънатата жилетка, с щръкнали уши. Във всеки ъгъл на салона имаше по един каменен бюст. „Великите ни класици“ — беше ми обяснил почтително старият, но без да уточнява; той често отиваше да се облегне на някой от тях и бе очевидно, че се чувства горд от тази фамилиарност. Имаше също камина и над нея огромно огледало с изваяна и позлатена рамка, в което Вандерпуте грижливо избягваше да поглежда, може би от скромност — заради рамката. Върху самата камина, под стъклен похлупак, стоеше часовник, разположен върху гърба на великолепен бик от ковано желязо; бикът препускаше в бърз галоп, който часовникът сякаш забавяше. Пред камината, зад параван, изправяха гърбове три стари фотьойла в тапицерия с лилии; Вандерпуте казваше, че били от времето на Краля — Слънце и много обичаше да сяда на тях. Рисунките върху паравана представяха триумфален впряг лъвове, съвсем голи войници с каски, свирещи на тромпети и със саби в ръце, така също и крилати жени с големи, голи гърди, които удряха тамбурини, вдигнали крак. Вандерпуте казваше, че мотивът изобразява славата и че произведението има голяма стойност. Масата в трапезарията, не стоеше на четири крака, както всяка маса, а върху главите на странни същества, седнали на задниците си като кучета, с женски гърди и глави; старият ми обясни, че това са крилати сфинксове, кариатиди, и изглежда знаеше какво значи това. В ъгъла имаше позлатена арфа и понякога Вандерпуте сядаше до нея и разсеяно прокарваше пръсти по струните с вдъхновен вид. Върху всички маси, полици, фотьойли, върху пода бяха натрупани сандъци, кутии, пакети; фармацевтични продукти се търкаляха наред с натурални сокове Libbys, кутии овесени ядки и дъвки. Стаите следваха една след друга и когато вратите бяха отворени, се откриваше много хубава гледка в пурпур, злато, розов мрамор и зелен брокат, с полилеи по таваните; тогава старият дефилираше тържествено от стая в стая, с ръце отзад, с увиснал между устните фас и хвърляше пълни със задоволство погледи към кутиите си, стековете си, чантите си, кашоните си: царят на черния пазар правеше преглед на войската си. Той ми обясни, че мебелите и дребните предмети в апартамента са много ценни; когато го попитах защо не ги продаде, след като продаваше всичко, старият се възмути: обясни ми, че апартаментът и мебелите са собственост на един патриот, истински партизанин; бил депортиран, но можел да се върне всеки момент — „и тогава как ще го погледна?“; да, това е против принципите ми, добавяше той с въздишка на съжаление; между другото, не беше лесно да се продадат подобни мебели, без да се привлече вниманието. Жозет се занимаваше с домакинството. Една възрастна и полусляпа жена идваше всяка сутрин да й помага и да приготви ядене за деня. Жозет ставаше късно. Тя винаги беше повече или по-малко разсъблечена и докато се разхождаше из апартамента, пееше нещо с дрезгавия си глас; държеше се така, сякаш аз не съществувах и минавайки покрай мен, ме обливаше с парфюма си, докосваше ме леко, „така че да усетя дъха й“ — според собствения й израз. Опитвах се да не я гледам, но всяка среща с нея влудяваше сърцето ми и стягаше гърлото ми; гневях се на себе си, защото хлапачката забелязваше моите вълнения; от предпазливост не смеех вече да изляза от стаята си. Но тогава тя идваше, силно гримирана, загърната в странен пеньоар, нещо като кимоно с дракони, пагоди и оризови ниви по цялото тяло. Питаше ме дали не съм гладен, дали не съм жаден; уверяваше ме, че иска да ми бъде майчица и ако се случеше да имам магарешка кашлица, рубеола или кърлежи трябваше незабавно да я повикам… Отдалечаваше се с поклащания на ханша, в които нямаше нищо майчинско, а аз тичах да отворя прозореца, но парфюмът бе упорит, не успявах да се отърва от него, държеше ме буден по цяла нощ. На масата тя се безпокоеше за апетита ми, поощряваше ме да ям супа и престореното й майчинско държание ме изкарваше извън кожата. Братът и сестрата бяха пристрастени към киното. Леонс бе облепил стените на нашата стая със снимките на любимите си звезди; познаваше кариерата им, дебютите им, любовните истории на всяка от тях; разказваше ми живота им с такива подробности, сякаш сам го бе изживял.
	— Това тук е Бети Грейбъл. Тя е застраховала краката си за един милион долара.
	— Не може да бъде!
	— Честна дума. Само краката на американките струват толкова.
	— А на французойките колко струват?
	— Не знам, но се изчисляват във франкове, така че едва ли са толкова скъпи.
	Гледахме с възхищение краката на Бети Грейбъл, изчислени в долари. Легнал на леглото, с колене във въздуха и големи войнишки обувки върху одеялото, Леонс тъжно дъвчеше дъвката си.
	— Това не е за мен. В Холивуд, за да успееш, трябва да си красавец, а аз имам отвратителна мутра.
	Поглеждах го. Вярно, мутрата му беше по-скоро отвратителна.
	— О, я погледни Мики Руни — казвах — и той има отвратителна мутра като теб.
	— Да, може би в комичния жанр…
	Комичните жанрове изглежда не го въодушевяваха.
	— Знаеш ли…
	Изглеждаше смутен.
	— По-скоро бих предпочел любовна роля. Не обичам смешните филми. Обичам любовните истории. Бих искал любовни истории, това е.
	— Ще ги имаш — обещавах му. — И не е необходимо да си красавец. Достатъчно е да имаш мангизи.
	— Вярно е — казваше Леонс, видимо утешен — а мангизи колкото поискаш.
	— Е, значи ще имаш любовни истории колкото поискаш. Аз не обичам жените. Искам да кажа, аз също бих искал да имам жена като по филмите, издокарана, с бижута и кожени палта, за да покажа на другите, че си ме бива. Но като оставим това, жените са си хвърлени на вятъра пари.
	— Как можа да го кажеш? — възмути се Леонс. — Ако само можех да имам моя жена, която да ме обича истински… веднага щях да се почувствам по-добре. Например, аз постоянно кашлям. Жозет също, вероятно сме го наследили. Но съм сигурен, че ако имах жена, която да ме обича истински, нямаше да кашлям. Може да кажеш, че съм шантав, но ако имах жена, която да ме обича, мутрата ми нямаше да е толкова отвратителна. Една истинска жена всичко може да промени.
	— Прекаляваш с твойта мутра, не е толкова отвратителна — възпротивих се учтиво. — Не искам да кажа, че си красив, но можеше да бъде и по-лошо. Само зъбите ти правят лошо впечатление, всичките са изгнили.
	— Докторът каза, че е от лошото хранене, когато съм бил малък. Недостатъчно мляко. Каза също, че има хиляди хлапета с такива зъби — заради войната.
	— Така е само в градовете — отбелязах. — На село има достатъчно за плюскане.
	Говореше полският мишок.
	— Мен и Жозет ни отгледа пияница — поясни Леонс. — Вторият мъж на майка ни, после тя умря. Беше винаги пиян, замина да воюва и, естествено, в неговото състояние, веднага го убиха, извадихме късмет.
	— Как така — късмет?
	— Така, бяхме свободни. Забележи, винаги родителите са тия, които те хранят зле. Обикновено те работят и не печелят нищо, както винаги, когато човек работи и няма нищо за плюскане, и зъбите ти изгниват, ако не и дробовете. И на всичко отгоре те контролират и ти пречат да се оправяш сам. Когато човек няма родители, се оправя.
	— Ти оправи ли се?
	— О! Много добре. Беше лесно. Портиерката, много добра жена, ни взе при себе си, за да не ни дадат на социални грижи. Черният пазар се зараждаше. Най-напред ние й помогнахме, после тя ни помогна.
	— Зарязахте ли я?
	— Беше изкуфяла. Беше си набила в главата идеята да помага на съюзниците, на четирийсет и две години. За нея черният пазар беше нещо патриотично, защото създаваше главоболия на немците, но според нея това не беше достатъчно. Тогава започна да крие съюзнически авиатори. Казвам ти, изкуфяла.
	Гледах разсеяно Бети Грейбъл на стената.
	— Разбира се, Гестапо я прибра, експедираха я някъде, откъдето не се върна. Жалко все пак, беше добра жена.
	Той запали цигара.
	— А вие?
	— Ние продължихме. Бяхме добре лансирани в квартала. Всички ни познаваха. Отначало останахме при новия портиер, за да го въведем в нещата. Но той беше мръсник, вземаше всичко за себе си. Затова офейкахме.
	— Къде отидохте?
	— Аз се настаних у един приятел, барман. Жозет изпратих в колежа.
	— В колежа?
	— Да, беше хлътнала по театъра. Имаше един колеж по драматично изкуство или такава някаква глупост, в Мьодон. Ръководеше го някакъв налудничав англичанин. Англичанин или руснак, не знам точно… Беше казал на Жозет, че е голям трагедиен актьор и тя му бе повярвала. Отиде там. Пращах й пари всеки месец. По-късно разбрах, че тя била единствената пансионерка и че аз сам съм издържал стария трагедиен актьор, жена му, един прислужник и на всичко отгоре съм плащал наема. В крайна сметка, печелех добре, можех да си го позволя.
	— Какво продаваше?
	— По онова време предимно злато. Моят приятел барманът се бе специализирал в кюлчетата. Пращаха му ги от Швейцария. Полицията си затваряше очите, хубави времена бяха. Нали разбираш, всичко беше срещу немците…
	Той се усмихна и показа почернелите си зъби.
	— Днес е по-трудно. Откакто немците си заминаха, полицията е длъжна да съблюдава морала. Всъщност, ще видиш. След Освобождението се свързах с Вандерпуте, защото ставаше опасно на моята възраст да се занимавам с трафик, беше по-добре да имам баща осиновител.
	Изглеждаше добре разположен към мен. Реших да му задам въпроса, който не ми даваше мира.
	— Кажи ми, защо ме прибрахте?
	Той вдигна рамене.
	— Откровено ти казвам: нямам пръст в тая работа. Харесваш ми, но в началото бях против. Идеята беше на стария.
	— Но защо? Понятие си нямам от вашата работа.
	— Не се притеснявай за това. Ще те научим на всичко, което можем. Не мога да ти кажа защо старият те прибра, може би в червата си е патриот, знам ли. Той не е нормален. Пък и ще видиш, той прибира де що намери… Парченца връв, стари пирони… Всичко. Маниак е.
	Млъкна и ме погледна замислено.
	— По-добре да си беше останал на село. Хубаво ли е в гората?
	Ядосах се. Той изглежда си въобразяваше, че съм живял на дърво.
	— Хубаво е — казах.
	— Човек наистина диша, а?
	— Диша.
	Той бръкна под възглавницата си и извади голяма смачкана снимка.
	— Погледни, хубаво е, а?
	Видях висока планина, пробола небето. Облаците не стигаха до върха й и приличаха на запладнени около дърво овце; беше покрита със сняг.
	— Казва се Килиманджаро. В Африка е.
	— Не може да е в Африка, виж, има сняг.
	— В планините винаги има сняг. Наричат ги вечни снегове. Има ги дори в Африка… Ако бях милионер, щях да ида да живея при вечните снегове заедно с жена си. Човек трябва да диша.
	Той отново удари с юмрук дланта на ръката си.
	— По дяволите, би било страхотно. Естествено, жената трябва истински да ме обича, да ми е вярна.
	— При вечните снегове нищо не рискуваш.
	Той не ме слушаше, гледаше планината.
	— Знаеш ли, странно е, но имам чувството, че бих могъл да съм по-щастлив от другите. Чувствам, че имам дарба за това. Има хора със спортни заложби, с банкови или музикални, а аз, аз чувствам, че имам дарбата да бъда щастлив. Отдава ми се.
	— Имаш късмет.
	— Да. Ти не изпитваш ли същото чувство?
	— Не.
	— Може би ще дойде по-късно.
	— Може би. Но мисля, че има много малко щастливи хора. Мисля, че не е достатъчно само да си надарен. Нужно е наистина да си най-добрият.
	— На мен ми се отдава — каза Леонс. — Естествено, човек не може да бъде щастлив сам. Можеш да бъдеш истински щастлив само с жена в ръцете. Без това не си струва и да опитваш.
	Той погледна високата планина, която лежеше на коленете му.
	— Килиманджаро — каза. — Казва се Килиманджаро. Различно е от улица „Мадам“, а?
	— Не знаех, че има сняг в Африка — повторих.
	Трябваше все пак да кажа нещо.


>>	VII

	Бързо навлязох в „работата“ на тримата Вандерпуте и, така да се каже, направих първите си стъпки в живота. Както бе казал Леонс, не беше никак сложно. Американските войници, които във Франция получаваха само част от заплатата си, продаваха каквото можеха, за да си подсигурят „добри времена“. Стоката беше най-различна. Спирахме войниците в метрото, в бистрата и тъй като американците никога не отказваха да говорят с деца, винаги успявахме да им изтръгнем по нещо. Спомням си, че по онова време пакет Lucky Strike се продаваше за сто франка и че първият ден успях да отмъкна петдесет пакета, които тържествено занесох вкъщи; Леонс снизходително го нарече „дребна работа“, но било добре, наистина, че свиквам бързо. Старият Вандерпуте ме окуражи повече.
	— Много добре, млади момко, много добре — ми каза, като горещо ми стискаше ръката и почти ме гледаше в очите. — Продължавайте!
	Излязъл най-сетне от дупката си, той обикаляше апартамента с късите си крака, без да поглежда никого, местейки непрекъснато и без никаква необходимост кутиите със сапун и флаконите с лекарства, които се търкаляха навсякъде, вероятно с цел да покаже, че е тук. Рядко излизаше от къщи, прибираше се задъхан, с потно и съвсем бледо лице, слагаше ръка на сърцето си и казваше: „От стълбите е“, но у нас оставаше впечатлението, че е тичал, че са го гонили, че току-що с голяма мъка е избягал от тълпата. При него идваха главно хора на нашата възраст и той ги наричаше „сътрудници“. Единственият му приятел беше един елзасец, Кул, когото старият посрещаше всеки ден като много скъпо същество, макар и винаги с любопитната смесица от страх и раболепие, затова бях затруднен относно истинската същност на връзките, които ги свързваха. За Леонс, разбира се, всичко беше много просто: старият Кул ги беше забъркал в някаква мръсна история, двамата се пазеха един от друг и се виждаха единствено, за да се държат под око. Звучеше правдоподобно, но не обясняваше нито превъзходството, което елзасецът демонстрираше пред Вандерпуте, нито сервилната услужливост на последния. Моят баща ми беше чел приказките на Грим и ми се струваше, че Вандерпуте и Кул идваха оттам, от някоя особено зловеща приказка, изгонени от вещицата, осъдени вечно да живеят в свят без магии. Вярно, съдбата на всички хора бе точно такава. Кул беше чиновник в префектурата на полицията; беше огромен човек, стоеше стабилно на малките си, елегантно обути стъпала, тесният панталон подчертаваше извънредната му пълнота, а малките му късогледи и злобни очи подчертаваха, и аз не знам защо, външността му на дебелокожо животно. Беше русоляв, над лакомите му, тънки устни, странно розови на цвят, стърчаха няколко косъма; без да може да се нарече червен, носът му бе най-снабдената с кръв част от лицето и когато те поглеждаше, слагаше на носа си пенсне, завързано с тънка черна панделка за жилетката му. Този бавен жест, недвусмислен и точен, а така също и щателния оглед, на който те подлагаше, създаваха у теб усещането, че си странен екземпляр, незабележим за невъоръжено око и още повече засилваха чувството ти за непринадлежност към вида, над който Кул царуваше — едно стъпало над животинското царство. Беше извънредно чистоплътен, много педантичен, винаги нащрек за прахта, за пърхота, за мъха върху маншета или рамото си, за ръба на панталона, за копчето, което е увиснало малко и рискува да се откъсне. Носеше колосани яки с ослепителна белота, благодарение на които главата му изглеждаше като сервирана в собствено блюдо; винаги носеше със себе си кожа шамоа, с която от време на време много внимателно лъскаше обувките си. Маншетите му винаги бяха много добре колосани и той все ги подръпваше, за да се виждат добре: беше очевидно, че обича да го забелязват и да изглежда безупречно. С една дума, правеше чест на администрацията, за която работеше. Беше един от онези служители, чийто приличен и спретнат вид осуетява опитите за подкуп — невъзможно е да пъхнеш банкнота в ръката на толкова чистоплътен човек. Човек трудно би могъл да си представи две толкова различни на вид същества — Кул и Вандерпуте. Единият — с малки, тежки и неподвижни очи, които те гледат иззад пенснето като риби от буркан, другият — с вечно отсъстващ поглед; единият — огромен, дебел, с педантично колосана яка, добре изгладен костюм, от който понякога деликатно почистваше с върха на пръстите си люспица пърхот, някоя прашинка или мъхче, другият — деформиран, с кръгло коремче под жилетката, с щръкнали като уши палци и мазни петна; единият имаше бавните и сигурни движения на човек, който познава и уважава себе си, другият бързаше, тичаше в кръг, не можеше да застане на едно място, сякаш бягаше. Въпреки това намирах, че имаха нещо общо. Не знаех какво е то. Безспорно принадлежаха на същата фауна, на същия род и това не бе просто човешкият род, защото вече знаех, че за да се причислиш към него не е достатъчно да отговаряш на дефиницията, която бях прочел един ден в големия илюстрован Larousse под думата „Човек“. Бях намерил големия речник в салона и странното беше, че същата страница беше прегъната и думата беше подчертана три пъти с червено мастило — както и цялата дефиниция. Вероятно и старият Вандерпуте бе търсил смисъла на думата и ето какво бе намерил: „двукрак бозайник с изправена стойка, надарен с език и разум“ — тя го бе удовлетворила и той бе сметнал за добре да я подчертае и да отбележи страницата. Между тези двама мъже имаше дълбоко и безмълвно взаимно разбирателство, което ги сродяваше, правеше ги съучастници; дали защото често бяха заедно, или защото имаха острото съзнание, че фигурират в една и съща статия на големия илюстрован Larousse, не знам. За първи път видях Кул няколко дни след идването ми при Вандерпуте. По-късно разбрах, че всяка събота идва да вземе плика, приготвян му от Вандерпуте. Дойде към седем вечерта, след работа, и бе малко задъхан, имаше астма и нещо на сърцето.
	— А — каза той като ме видя — нов пансионер.
	— Един възпитаник на нацията — представи ме Вандерпуте.
	— Нима?
	— Прибрах го — каза старият и аз забелязах как Кул ме наблюдава с усмивка, сякаш ставаше дума за страхотна, изтънчена шега, която само посветените могат да разберат. Спомням си как Кул веднага сложи пенснето си, хвана ме грубо за ръка, настани ме да седна и сам седна срещу мен. Имах чувството, че ей сега ще погледне в гърлото ми за ангина. Извади от джоба си едно тефтерче, отвори го, духна отгоре му сякаш да махне несъществуваща прашинка и след като свали предпазителя на писалката си и провери дали случайно няма някоя капка на върха, способна да направи беля, той записа на отделна страница името ми, мястото и датата на раждането ми и започна да задава въпроси за майка ми и баща ми, които последователно записваше, заедно с отговорите. Мисълта, че моето минало и смъртта на моите родители са вписани в кожения му бележник, че той ще ги носи със себе си, във вътрешния джоб на сакото си, до мазното си сърце, ме бе възмутила. Имах усещането, че съм изневерил на баща си, че съм го предал, че съм станал доносник. От време на време, докато си записваше някой отговор, Кул се кикотеше и в пискливия му кикот, идващ от това слонско тяло, имаше нещо абсурдно. Впрочем, той се кикотеше съвсем неуместно — например, когато му казах, че смятам да ида в Америка, той се изкикоти три-четири пъти, което ме ядоса; не толкова заради мен самия, колкото заради Америка. Едва по-късно разбрах, че кикотът при него беше на нервна почва, а не от злоба; случваше му се да остава сам и безмълвен в продължение на часове, загледан в малките си стъпала или в тавана и да се кикоти на всеки няколко секунди. Разбрах също, че има навика всичко да записва в малкия си бележник с кожена подвързия — още една мания, лош навик, незадоволена страст към полицейски разпити. Кул беше песимист; в продължение на часове ни гледаше през пенснето си с мрачен вид, мен и Леонс, после казваше:
	— Вашето поколение няма да оправи Франция. Всеки гледа да се скрие, всички са корумпирани, скоро в тая страна ще остане само колосаната ми яка.
	Двамата с Вандерпуте се впускаха в дълги политически спорове: Вандерпуте беше привърженик на частната собственост, Кул беше гласувал за комунистите: за него това бе голям източник на удовлетворение и Вандерпуте, станеше ли дума за този вот, се разстройваше, започваше по-бързо от всякога да обикаля насам-натам из салона, вдигнал ръце към небето:
	— Но как можахте, Рене, как можахте?…
	Учудвах се винаги, когато се обръщаше към някого с малкото му име; такава фамилиарност той си позволяваше само когато беше силно развълнуван. Кул стана извънредно мрачен, нацупи розовите си устни, за да покаже, че си дава сметка за значимостта на постъпката си, която дълго бе обмислял.
	— Трябва ни ред — каза. — Французинът не е дисциплиниран. Комунизмът ще ни научи на известна твърдост.
	— Пусто да остане — каза Вандерпуте, съвсем отчаян. — Ами аз, с мен какво ще стане? Помислихте ли за моето положение?
	Кул отговори, че е мислил, че това дори го било разколебало, но че трябвало да се направят известни жертви. Това изнерви извънредно Вандерпуте, той заснова като полудял плъх, извади цигара, която забрави да запали, запали клечка, която забрави да угаси и която изгори пръстите му, очите му се овлажниха — сякаш се изпотиха — каза, че му е извънредно мъчно да се види нареден сред „известните жертви“, които приятелят му правеше така лекомислено. Кул също изглеждаше развълнуван; увисналите му бузи трепереха, кикотеше се нервно; въпреки това каза, че му е невъзможно да избира между интересите на Франция и тези на един прост собственик. Думите „прост собственик“ окончателно сломиха Вандерпуте, той рухна на стола и вдигна към Кул поглед, пълен с упрек. Дори ако този прост собственик ти е приятел от двайсет години? — попита тъжно. Кул нацупи устни и кръстоса ръце на гърдите си. Мълчанието му беше красноречиво, той нямаше какво да добави към казаното, ставаше дума за страната и толкова. Тогава Вандерпуте скочи с жално мяукане и хукна без посока с вдигнати към небето ръце; Кул продължаваше да седи невъзмутим на стола си, смръщил вежди и кръстосал ръце: произнесъл присъдата, той позираше за идните поколения.
	— С една дума, вие работите за руснаците — изкрещя Вандерпуте. — Осмелявам се да мисля, че тук не става дума за обикновено предателство. Кул, категорично ви обвинявам, че служите на чужбина; съзнателно или не, вие предавате на мужиците най-красивата цивилизация, съществувала някога на земята!
	Кул едва забележимо се изчерви и нагласи пенснето си с трепереща ръка; после отправи погледа си към Вандерпуте и го подложи на дълъг научен преглед; старият веднага започна да охка и да тича насам-натам, напразно опитвайки се да избяга от този поглед, отправен към Вандерпуте-насекомото, Вандерпуте-мушичката, Вандерпуте-филоксерата. Би ли повторил Вандерпуте последното си изречение? Не, Вандерпуте няма нищо да повтори, той иска само да го оставят на мира, на неговата възраст само това иска, впрочем, той има язва на стомаха и диабет. Тогава Вандерпуте би ли си дал труда да уточни какво разбира под израза „най-красивата цивилизация, съществувала някога на земята“? Вандерпуте смята ли, че има правото да представлява тази красива цивилизация или просто така си говори? Ако е така, то той, Кул, бакалавър по литература — той произнесе отчетливо: бакалавър по литература — има да му каже някои неща: първо, ако Вандерпуте наистина представлява тази цивилизация — тук Кул бе готов да му признае известна преднина — то в този случай наистина има нещо гнило в кралство Дания и това не са ябълките. Второ, това, което Вандерпуте нарича „мужици“, е една от най-хубавите административни машини в света — тук в очите на Кул, зад пенснето, лумна странен огън и гласът му, увисналите му бузи и ръцете му затрепериха необуздано — една възхитителна система от административни зъбчати колела, базирана на точни научни методи — без съмнение най-благородното постижение на човечеството — и той, Кул, бакалавър по литература, е готов да даде живота си за една добре смазана административна машина. Трето, касаещо обвинението, че работи за чужбина — трябва ли той, Кул, да си прави труда да припомня на Вандерпуте, че по време на окупацията той, Кул, със собствените си ръце бе записал номерата на повече от пет хиляди триста и осемдесет германски превозни средства, включително мотоциклети, и че лично бе предал малкото тефтерче с кожена подвързия на служител от префектурата, чиито връзки със Съпротивата бяха общоизвестни?
	— Съгласен съм! Съгласен съм! — простена Вандерпуте.
	Четвърто… Това продължи половин час и накрая Вандерпуте рухна в един ъгъл с изкривена вратовръзка, разкопчана яка и затворени очи; сякаш го бяха пребили от бой при разпит; Кул все така удобно седеше на стола си, косъм дори не бе трепнал по него, само бе свалил пенснето си, бе го сложил в калъфката и калъфката, вързана с черна панделка — в джоба на жилетката си.
	Тези ораторски двубои ми доставяха голямо удоволствие; смътно се чувствах на страната на Вандерпуте, на страната на жертвата, но не можех да не се възхищавам на Кул, на непоклатимата му логика, той сам приличаше на една от своите административни машини, перфектно смазана и толкова скъпа. Спомням си, че един ден, след всички аргументи, Вандерпуте се разбунтува; той приближи и решително се изправи срещу приятеля си, разкрачил крака, с ръце в джобовете и след като изпръхтя три-четири пъти в мустаците си в напразни опити да каже нещо окончателно и смазващо, той изгледа в продължение на цяла секунда Кул в очите и заяви:
	— Вишински, ето кой сте вие! Кул, аз категорично ви обвинявам, че искате да станете един френски Вишински!
	Тази реакция възпроизведе невероятен ефект върху Кул. Очите му в миг блеснаха, той се изправи на стола си, дълбоко пое въздух: сякаш изведнъж стана още по-голям, огромен, наду се пред очите ми, напомпа се; после главата му се наведе, огънят в погледа му угасна, той възвърна обичайните си размери, които сега, обратно, ми се видяха по-малки от обикновено и каза със странен, дрезгав глас, който едва познах:
	— Сърцето ми няма да издържи толкова. Вече е много късно. Животът ми си отива, знам. Разбира се, умът ми е все така ясен, като този на великия човек, чието име току-що споменахте, но вече нямам неговото здраве. Благодаря ви, Гюстав, че го забелязахте и че се осмелихте да ми кажете това, което аз самият отдавна чувствам, без да се възгордявам от него. Но сега е много късно и ако този велик ден дойде, аз не бих приел, не бих бил на висотата на тази задача.
	Той сведе глава към гърдите си и остана да седи в поза, която може да бъде видяна върху всички исторически картини и която по-късно виждах често в Шатле, заучена от актьорите, изпълняващи кралски роли. Изпитах съжаление и ако в онзи момент бях способен на революция, щях без колебание да поведа редиците. Вандерпуте вероятно споделяше чувствата ми, защото взе ръката на Кул и я стисна в своите, обсипвайки го с утешителни думи:
	— Скъпи приятелю, та вие се шегувате! С вашето сърце ще погребете още три режима, уверявам ви! В крайна сметка, вие сте само на шейсет! Хайде, скъпи приятелю, хайде, не трябва да губите кураж!
	— Мислите ли, наистина? — отрони Кул, вдигайки поглед.
	— Ама това е съвсем очевидно! — възкликна радостно Вандерпуте с лъчезарна усмивка. — Всичко, което искам от вас, в случай че някой ден имам късмета да мина през съд под вашето председателство, е…
	— Аз няма да се занимавам с дребната риба — отсече Кул.
	— Само да предположим! — засуети се Вандерпуте. — Ако ви повикат за мойта реквизиция то всичко, което искам от вас, е да имате предвид двайсетгодишното ни приятелство… А?
	Кул не отговаряше, ръката му потупваше дръжката на стола, той бе нацупил устни и сбърчил вежди.
	— А? — повтори неспокойно Вандерпуте. — Естествено, това е само хипотеза… Но ако се появя пред вашия съд, вие ще ме оправдаете, нали?
	Кул рязко вдигна поглед, изражението му беше особено жестоко.
	— Не — каза.
	— Как не, как не, скъпи приятелю, позволете, позволете все пак, как така — не? — възкликна Вандерпуте. — Няма да ме оправдаете?
	— Не — повтори Кул.
	Вандерпуте отскочи назад.
	— Кул — изкрещя той — вие сте невероятен негодник!
	— Не — повтори Кул с упорство — не, няма да ви оправдая, не мога, нужна е дисциплина, не искайте от мен такова нещо. Всичко друго, но не и това.
	— В крайна сметка, дявол да го вземе — хленчеше Вандерпуте — аз съм единственият ви приятел на света, Кул! Кой ви дава овесена каша за вашата диета? Кой ви снабдява с какао? Кой ви доставя специални американски храни, предназначени само за бебета и за бременни жени? Кой ви доставя всички тези лекарства, които никъде не се намират и от които имате нужда?
	— Не мога да постъпя по този начин — каза Кул. — В машината всичко трябва да е както трябва.
	Вандерпуте изглеждаше съсипан. Обикаляше салона, стиснал глава с ръцете си; от време на време спираше пред Кул, отваряше уста, после махваше с ръка в знак на отчаяние и продължаваше да тича в кръг, като се блъскаше в мебелите.
	— Дявол да го вземе! — повтаряше. — Дявол да го вземе!
	По едно време реши дори да ме привлече на своя страна.
	— Какво ще кажете за това, млади момко? Като си помисля само, че когато беше болен миналия месец — той все е болен, скоро ще пукне! — аз му носех овесена каша два пъти дневно, която приготвях лично, защото нямаше кой да се грижи за него!
	— Тогава не знаех, че се опитваш да ме подкупиш — задъха се Кул.
	Вандерпуте отвори уста, но нищо не каза и Кул продължи:
	— За тази роля се готвя още от 1935. Няма да поискате от мен всичко да пожертвам поради лични съображения.
	Това беше прекалено за Вандерпуте. Той застана отново пред Кул с ръце в джобовете и за най-голямо мое учудване започна да го ругае с плачевен, почти умолителен глас:
	— Дреме ми на оная работа! Пиявица, кръвопиец! Ще те накарам да се разкайваш за това! До гуша ми дойде, до гуша, чуваш ли!
	Кул бе побледнял, само носът му бе запазил розовия си цвят — признак на лошо кръвообращение. Той се кикотеше нервно като мангуста на всяка обида, която Вандерпуте му отправяше. Беше наистина любопитна гледка — огромната планина Кул, издаваща тънък, остър гласец. Бе заковал малките си очички на дебелокожо животно върху Вандерпуте, сякаш се опитваше само с напрегнатия си и злобен поглед да върне обидите обратно в гърлото му, и дори успя. Не знам какво бе прочел Вандерпуте в погледа на приятеля си, но гневът му изведнъж се изпари.
	— О, господи, сърцето му! — припомни си той внезапно и хукна към кухнята за чаша вода. Кул изпразни чашата, която държеше с трепереща ръка, а другата бе положил на сърцето си.
	— Нали не ми се сърдите, Рене? — мънкаше с виновен глас Вандерпуте. Силно уплашен, той се обърна към мен:
	— Емоциите никак не му понасят! — обясни ми.
	Гледах ги, сгушен в моя ъгъл, с дъвка в уста — като на кино. Бяха ми забавни, не ме плашеха и все още не си давах сметка за страданието им, за самотата им, за съдбата им, която ги бе отклонила от човешкия път и малко по малко ги бе превърнала в странни чудовища. Жестовете и думите им ми се струваха само абсурдни и смешни, не знаех, че така се освобождават от мъчителното безпокойство, от болезнената обърканост, проявяващи се по заобиколни пътища; още не го знаех, но вече имах желание да ги попитам кои всъщност бяха, откъде идваха, защо се намираха тук.


>>	VIII

	От последвалите няколко месеца днес помня само чувството за безкраен безпорядък. Смисълът на онова, което вършех, напълно ми убягваше, животът ми беше живот на механична играчка, която възрастните бяха сглобили и от време на време навиваха. Спомням си, например, с големи подробности една от първите ми „продажби“. Виждам се как влизам с голям пакет под мишница в една малка аптека с табела „Ден и нощ“, зад операта. В аптеката нямаше никой. Натрупани върху полиците до стените, стигащи чак до тавана, всички тези епруветки, шишенца, бурканчета, многоцветни капсули и хапове с цвят на йод създаваха усещането, че светът е болен до смърт. От дъното на магазина, иззад един тезгях, се чуваше много разпален разговор.
	— Хората — каза един мрачен глас, който много добре подхождаше на всички тези епруветки, сякаш излизаше от тях — хората са това, от което се възхищават, а цивилизациите — това, което предлагат за възхищение. Нашата…
	— Забранявам ви да ме замесвате в тая история. Говорете само за себе си!
	— Позволете, позволете, драги приятелю — каза първият глас, очевидно в лошо настроение — атомната бомба или гениалния баща на народите; все пак разрешено е и да не се избира!
	Вторият глас, остър и оглупял от възмущение, изкрещя:
	— Моля, моля, не се измъквайте! Призовавам ви да изберете!
	— Драги приятелю, виждате колко съм затруднен… Впрочем, мисля, че чух камбанката на вратата. Вероятно някой клиент чака.
	— Ще почака. Да пукне, ако иска. Дютийон, ако вие откажете да направите вашия избор, аз се отказвам от вас! Отказвам да поддържам приятелски отношения с един хладен, неутрален, безразличен човек. Един кретен, един несретник, един жалък тип — да, но един безразличен човек, това никога! Вземете нечия страна. Действайте. Изберете. Още сега.
	Настъпи тишина. Тогава тънкият глас се извиси до точката, при която бурканчетата и епруветките започнаха да треперят, а на мен ми се стори, че зад тезгяха нещо избухна сред шум от счупени стъкла.
	— Дютийон, вие ме отвращавате! Колкото до мен, аз направих своя избор. Избирам атомната бомба. Тихо, дума да не чувам! Заставам на страната на прогреса, на страната на Запада. Ще отида и по-далеч, слушайте. Ще взема атомната бомба, ще я запратя върху Москва, ще я запратя върху Ню Йорк, ще я захвърля върху Калкута, ще я захвърля върху Нанкен!
	Всяка дума бе подчертана със страшен удар с юмрук по тезгяха и шишенцата с лекарства трепереха все по-силно.
	— Атила — меко каза първият глас. — Там има един клиент, който иска вазелин за сто су.
	— Аз избирам атомната бомба, чудесно! Защото най-сетне, нека бъдем разумни. Аз не съм имал разправии с руснаците и американците ми излизат през носа. Но аз съм за индивида. Не искам да бъда задушен от масите. В ролята си на индивид, в ролята си на наследник на четирийсет крале, които създаваха Франция в продължение на хиляда години, в ролята си на Пинет, Ролан Пинет, аз съм за изтънчения, за спретнатия, за завършения човек ръчно производство: с една дума, Дютийон, аз съм за индивида, за индивида homo sapiens, по дяволите! И тъй, за пръв път в историята индивидът най-сетне държи в ръка фантастичен шанс. Точно в момента, в който масите заплашваха да го завладеят, да го унищожат, да го изтрият от лицето на земята като грешка, индивидът направи едно чудотворно откритие и най-сетне ще може да се защити, да разруши на свой ред масите, да ги сравни със земята, да ги изтрие, да се отърве от тях с един замах на вълшебната пръчица. Вие, естествено, разбирате демографския аспект на въпроса?
	— Разбирам го.
	— Разбиването на демографския фактор най-сетне ще бъде спряно. Царството на зайците за разплод ще свърши. Разумът ще тържествува над животинското, светът най-сетне ще е вън от опасност и на свобода, няма съмнение, Дютийон, атомната бомба ще върне на индивида неговата плодовитост!
	Внезапно той се показа иззад голямата купчина лекарства. Беше дребен, плешив мъж, около шейсетгодишен, който ситнеше с потайната бързина на мишка. Носеше избеляла вратовръзка и бяла престилка, имаше малки, черни мустачки, очевидно боядисани, под тях стърчеше угаснал фас. Той повтори, като ме гледаше предизвикателно:
	— Аз избирам атомната бомба, чудесно! Какво желаете, млади човече?
	— Дали не бихте имали нужда от петстотин оригинални американски презерватива? — изрецитирах аз на един дъх, следвайки точно инструкциите на Вандерпуте.
	— Прекрасно, искам да ме обесят! — каза аптекарят.
	Той се обърна към тезгяха. Кръстоса ръце на гърдите.
	Успя дори да разпали отново угарката си и от устата му излязоха две-три хубави струйки дим.
	— Вижте добре, Дютийон — каза със задоволство той — пълната гнилоч, в която сме затънали до гуша. Погледнете внимателно, моля ви, моралното разложение на нашата младеж, на нашите нрави, на нашето общество.
	Той радостно потри ръце.
	— И така, на колко години сте, млади човече?
	— Това не ви засяга.
	— Тук, пред мен, стои едно дванайсетгодишно дете, което се опитва да ми пробута петстотин презерватива, които е откраднало от американците.
	— Не съм ги откраднал.
	— О, времена, о, нрави! — каза аптекарят, очевидно развеселен. — Като си помисля, че двайсет века славна история току-що издъхнаха в краката ми, иска ми се да емигрирам, иска ми се да бъда унищожен заедно с цивилизацията, която ме заобикаля. Дванайсетгодишно дете, което…
	Той потриваше ръце и изглеждаше извънредно радостен.
	— Ако маршал Петен го знаеше, щеше да умре от мъка. Искам да живея в Бразилия. По колко ги продаваш? — попита внезапно.
	— Четири хиляди стоте.
	— Ти луд ли си? Искам да ме застрелят! Срамувам се от страната си. Искам да се разтопя. Давам ти две хиляди за кутия.
	— Три хиляди — настоях. — Найлонови са.
	— Найлонови?
	— Найлонови.
	— Покажи.
	Той огледа внимателно стоката; изглеждаше убеден. Плати ми, като мърмореше и броеше парите на висок глас, предъвквайки угарката си на всяка дума.
	— Две хиляди и деветстотин… три хиляди. Какви времена!
	Той взе кутията и се отправи към тезгяха, откъдето незабавно поде речта си оттам, където я беше прекъснал:
	— Чудесно, драги, аз избирам атомната бомба!
	И изчезна, отнасяйки тържествено кутията със себе си. По-късно сключих страхотни сделки с него. Продадох му сулфамиди за около сто хиляди франка във времена, когато не се намираха никъде. Той ме приемаше в аптеката си като стар приятел.
	— Какво ми носите днес, млади човече?
	— Пеницилин.
	— Виж ти, виж ти… поне пресен ли е?
	Показвах му шишенцата. Той ги опипваше с безпокойство.
	— Нещастно момче! Не знаете ли, че пеницилинът трябва да се съхранява при определена температура, иначе не струва нищо? Е, ще трябва да намалите цената… Хората съвсем са се поболели.
	Той нямаше семейство, нито деца и мисля, че по този начин си отмъщаваше за самотата, за магазина, за живота, който би могъл да има и който не бе имал… Такива бяха първите ми стъпки, първите ми контакти с градските мишоци… Бях твърде млад, за да мога да различа доброто от лошото, когато поведението им приемаше такива дяволски, сложни форми. Но не бях щастлив. Нощем, преди да заспя, дълго мислех за това, което ми се случва, търсех някаква причина, някакъв смисъл, някакво обяснение… Милвах Роксана, с която споделях леглото си — пред нея отново намирах детското си лице. Роксана беше единствената ми връзка с миналото и понякога ми се искаше да я попитам какво мисли за всичко това, дали одобрява поведението ми. Чувствах се виновен, но не знаех за какво, не знаех кои са човешките закони, които бях престъпил. Бях се оставил на заобикалящия ме свят да ме води, защото не виждах друг. Просто правех това, което правеха градските мишоци, следвах техния път, усвоявах навиците им. Нямаше съмнение, че не се чувствах щастлив така, но си казвах, че не бива да оставам сам и че великият закон на градските мишоци бе никой да не се чувства щастлив…
	— Не е нормално да живеем така — казах веднъж плахо на Леонс.
	— Със сигурност не е нормално. Само животните живеят нормално.
	Той се изплю с презрение.
	— Знаеш ли… дюдюлите са мръсна порода.
	Дюдюл беше дума, която неизменно присъстваше в разговорите ни. „Срещнах един дюдюл, който ми обеща дванайсет чисто нови гуми срещу дрога.“ „Не отивай в Clamsy’s, собственикът е мръсен дюдюл, работи за ченгетата.“ „Вчера един мръсен дюдюл ме приближи на Рон Поен, на Шанз-Елизе, и ми направи предложение.“ Така и не разбрах какво точно означава „дюдюл“, мисля, че беше изкривено от думата „възрастен“* и в най-общ смисъл означаваше: всички хора, цялото човечество. Тази дума присъстваше неизменно в разговорите ни, произнасяна с невероятно много злоба. Заради нас, около нас съществуваше един враждебен свят, този на всички дюдюли, и се опитваше да ни унищожи. Дюдюлите бяха безкрайно по-силни и въпреки това се бояха от нас и ние го знаехме. Тази увереност ни изпълваше с гордост, тя поддържаше спортния ни дух. Бяхме застрашено малцинство. Най-важното за нас беше да издържим, да преминем опасната граница — бяхме петнайсет-, шестнайсет-, седемнайсетгодишни, трябваше да се доберем до двайсет и една, за да бъдем приети най-сетне в средите на една съучастническа общност. Ние бяхме авангард. Трябваше да дочакаме основната войскова част, за да сме на сигурно място. Нужно ни беше прикритие, за да се доберем незабелязано до зрялата възраст: това бе едно от правилата на играта, а ние разбирахме добре тези правила. За да се скрием по-добре, имитирахме поведението и облеклото на възрастните, техния език, стойката им — само лицата ни издаваха. Леонс ме бе снабдил с фалшиви документи на името Етиен Роже, продавач, двайсет и една годишен; бяха чудесно изработени от един стар търговец на марки, който се бе специализирал в занаята по време на окупацията и така бе спасил живота на стотици хора, а сега не можеше да се откаже от заниманието си. Можеше перфектно да фалшифицира какъвто и да е документ, от купоните за храна до смъртните актове. Така правеше чудеса: фалшифицираше хора, които бяха вече изцяло фалшиви; както казваше Вандерпуте: „ето един човек с вкус към автентичното…“. Все по-често обаче се будех нощем, обзет от дълбоко безпокойство, от ужасни, макар и неясни угризения. Когато, седнал в леглото, се опитвах да си припомня какво ме бе изтръгнало от съня, виждах баща си; беше дошъл в стаята ми, беше се навел над мен и ме гледаше в очите, сякаш за да ме събуди. Защо бе заминал, защо ме бе оставил с празни ръце? Понякога обаче ми се струваше, че баща ми не ме е изоставил, че през цялото време е бил тук и е идвал нощем да ми даде ключа, който най-сетне щеше да отвори света за мен. Тогава си пожелавах пак да го видя, надявах се, че някоя нощ той ще прекрачи забранената граница и ще повтори паролата с висок и ясен глас. Но той не проговаряше никога. Стоеше неподвижен като статуя, леко разкрачен, облегнат на пушката си, със спокойно лице. Това лице бе младо, но аз не знаех на колко години е той, никога не се бях сещал да го попитам, а сега беше много късно. Опитвах се да съхраня завинаги в паметта си всяка черта от лицето му, формата на раменете му, силата на ръцете му, но започнех ли да се взирам прекалено внимателно в него, аз се събуждах. Опитвах се също да си припомня гласа му, с надеждата, че така ще си спомня и думите, които бе казал. Защото той вероятно можеше да ми даде някакво обяснение, някакво оправдание: той със сигурно бе умрял заради нещо и може би грешката не беше негова, но на хората, дошли след него. Със сигурност не беше умрял заради Вандерпуте, нито заради този неразбираем свят около мен. Той беше учител — мислех — със сигурност е знаел какво прави; отказвах да приема, че е заминал, без да каже нищо, отнасяйки със себе си ключа от този свят и оставяйки ме в трудно положение. Тогава с всички сили се опитвах да си припомня отговора на загадката, да го извадя от забравата, в която вероятно по невнимание го бях захвърлил и понякога ми се струваше, че той е на върха на езика ми, още едно усилие, още едно усилие… Но не, безуспешно. Понякога отварях куфара си и внимателно се вглеждах в останалите лични вещи на баща ми: няколко лули, портфейл с фалшиви документи, малкото подвързано томче „Мисли“ на Паскал. Върху заглавната му страница баща ми бе започнал да пише нещо: „Аз защитавам… — можеше да се прочете там, а по-долу: Партизанско движение Везиер, ноември 1943“. За нещастие не беше довършил изречението, написаното нямаше смисъл. Имаше и други изречения, цели параграфи, надраскани в полето. „Невъзможно е човек да се промени сам. Лицето си можем да променим само докато отразяваме променените лица на другите…“ И на другата страница: „Нужна е много любов, за да съществува предател, много протегнати ръце, за да съществува предателство“. Всичко това не ми казваше нищо. Оглеждах внимателно малкото томче за някой скришен джоб, скривалище, където баща ми можеше да е оставил бележка, завещание, пълен списък на тайнствените неща, които е защитавал. Но не намирах нищо. Това беше просто книга, книга като всички други, без скривалище, без тайни. Преобръщах я в ръцете си хиляди пъти и дори се опитвах да я чета, но беше прекалено сложно, не ми беше интересно. Въпреки това повече не се разделих с тази книга, която ръцете на баща ми толкова пъти бяха разлиствали; носех я със себе си винаги, а когато имах да свърша някоя особено деликатна или опасна „работа“, аз пъхах ръка в джоба си и докосвах книгата като талисман. Чувствах се все така изгубен, търсех изход, нечии стъпки, които бих могъл да следвам. Продължавах да ровя из паметта си, да призовавам миналото, фермата на Везиер, мириса на прясно отрязано дърво, шума от отлитането на пъдпъдъците, леденостудената вода сутрин, посещенията на баща ми с камиона, който ме учеше да карам и смътно се надявах, че някоя от тези сцени някой ден ще ми разкрие забравен детайл, знак, следа, случайно произнесени думи, чието значение и значимост тогава не съм доловил. Вторачвах се в миналото както във филмите, които гледах — полицаят Дик Марлоу се навеждаше над издъхващата жертва с надеждата, че с последния си дъх тя ще му предаде името на убиеца; с последния си дъх, обаче, човек явно няма желание да предава. Просто се опитва още веднъж да си поеме въздух, с още малко да продължи живота си, още веднъж да види гората, небето, някоя прелитаща птица, нечие лице; сигурно така умира човек, сигурно така бе умрял баща ми. Понякога, обаче, по време на тези мои гмуркания в миналото, аз успявах да извадя на повърхността някоя изгубена дума. Така си припомних един есенен ден на 1942, баща ми бе дошъл във фермата да ме види и няколко часа по-късно дойдоха да го предупредят: в селото имало немски патрул, запътил се бил към къщи. Беше по обяд, жената готвеше и селянинът каза — още си спомням гневния му глас: „Готвим супа, но не знаем кой ще се гости с нея“. По-късно, със спасената супа пред нас и с Роксана, чиято кална козина изпускаше пара пред огъня, аз попитах баща си: „Какво ще стане с мене, ако те убият?“, а баща ми отвърна спокойно: „Ще ти останат всички други“. Всички други. В продължение на дни носих тези думи в себе си, повтарях си ги наум, вглеждах се с ново любопитство във всяко срещнато лице, сякаш не бях виждал човешки лица никога преди това. Всички други. Наистина ли никой не трябваше да бъде изключен от това странно братство, в което баща ми очевидно вярваше и което, въпреки всичко, не бе го спасило от смъртта? Днес знам, че братството се осъществява само в една посока, че общността е дарба, а не обмен. Днес го знам, но тогава не го знаех. Вярвах във върховната невъзможност да живееш само за себе си, за свое собствено удоволствие, както се казва. Продължавах да бродя из лабиринта и не успявах да стигна края на нишката, която бе подхвърлил баща ми, за да ме води. Но въпросът, който за първи път си поставях да узная какъв е смисълът, каква е целта, кой е ключът, който отваря този враждебен свят — този ням разпит, това безпокойство не ме оставяха на мира. Едно коварно животинче, гризач, унищожително насекомо, бе изпълзяло от мрака и вече не искаше да се прибере под земята. То стържеше, стържеше, стържеше…
	[* Adulte (фр.) — възрастен. — Б.пр.]


>>	IX

	Слава богу, съществуваше киното, което ми помагаше да забравя миналото. Ходехме на кино всяка вечер. Жозет отиваше от два след обяд, но често идваше и от единайсет. Излизахме опиянени, с одрезгавели гласове и се опитвахме с жестове и думи да удължим с още няколко секунди чудния живот, в който временно бяхме участвали. Красотата на жените, силата на мъжете, жестокостта на сраженията — в сравнение с всичко това реалността, чакаща ни на изхода, носеше белега на непоносима баналност. Тази реалност приличаше на декор, лошо изрисувано платно, което трябваше само да разкъсаме, за да открием отзад истинския живот, този от филмите. Колекционирахме киноафиши и аз още си спомням един от тях, любимият ми, който изобразяваше Буч Робинсън в „Убиецът“. Спомням си първия път, когато видях този афиш. Беше на булевард „Монмартр“, към седем вечерта. Стоях пред една будка за вестници и гледах афиша със смирено възхищение. С револвер в ръка, с очи скрити в мрака, стиснал челюсти, прочутият гангстер имаше отчаян вид, но изглеждаше все така уверен в себе си. След като се озърнах крадешком да видя дали някой не ме гледа, аз стиснах челюсти, захапах цигарата, присвих злобно очи, опитвайки се да имитирам, доколкото е възможно, мъжествения израз на лицето пред мен. Достатъчно бе да зърнеш този човек, за да разбереш, че нищо не може да го спре. Той минаваше като торнадо през света, оставяйки зад гърба си зейнала яма, в която враговете падаха сгърчени, с ръце на корема и където смешни полицаи умираха със свирки в уста; впрочем, какво по-смешно от човек, който с последния си дъх надува свирката? Някой ден щях да бъда като него — мислех си и мечтаех. Виждах се на волана на мощен буик, а Буч Робинсън седеше зад мен с автомат в ръце, присвил очи, прицелил се през страничното стъкло в колата на федералната полиция, която ни преследваше.
	— Буч…
	— Yeah?
	— Цигара…
	Въпреки драматичната ситуация Буч Робинсън се усмихна и показа златните си зъби. Биваше си го, помощникът му Лъки Мартен — да иска цигара в такъв момент! Имаше право младият французин, дебаркирал наскоро от Европа, но вече много силен: по-добре да умреш гордо и със сто и двайсет в час, отколкото да живееш заедно с другите раци в общия кош. Той спря да кара и завря цигара между зъбите ми.
	— Yep.
	Един остър завой за малко да ни прати в храстите.
	— Огън — изкрещях аз.
	Следващият автоматен откос изтръгна цигарата от устните ми, а предното стъкло на автомобила се разлетя на парчета. Буч продължи да стреля още няколко секунди, после се обърна и ми завря друга цигара в устата. После го чух как тихо изпсува.
	— Уцелиха ли те? — извиках.
	— Спри, Лъки, запалката ми изхвръкна навън!
	— Ти луд ли си?
	— Спри ти казвам! Тая запалка е всичко, което ми остана от нея…
	Стиснах зъби и заковах колата. Скочихме на пътя.
	— Ето, намерих я…
	Изстрел, един-единствен… Буч залитна, за миг увисна във въздуха като паяк на паяжината си… Завлякох го до насипа. Великият гангстер умираше, но върху златните му зъби още блестеше усмивка.
	— Цигара?
	Пъхнах цигара в устата му.
	— Запалката.
	Приближих пламъка до побелелите му устни. Буч едва забележимо се усмихна на малкото, потрепващо пламъче. Дръпна си веднъж, втори път… беше на края на силите си.
	— Вземи цигарата.
	Взех я.
	— Занеси я на Жозет… Кажи й, че последният ми дъх е в нея… последният дъх на обществен враг номер едно… Нека я допуши и после нека я хвърли, нека ме забрави… Ожени се за нея. Сбогом.
	О, очите ми бяха пълни със сълзи, беше непоносимо. Вземах Жозет в прегръдката си и я целувах дълго, докато музиката свиреше нещо си там, докато публиката ставаше на крака и завесата се спускаше над нас… тогава се събуждах пред афиша, стрясках се, вдигах яката на палтото си и бавно се отдалечавах, заедно с Роксана, която тъжно се влачеше подире ми. Още не бях решил дали да стана велик актьор или прочут гангстер, но бе очевидно, че най-напред трябваше да отида в Америка. Имаше впрочем и други филми, все така чудесни.
	— Гледал ли си „Големият сън“? — попитах Леонс.
	— Естествено, как мислиш? Страхотен филм. Има една сцена, дето наистина трябва да се види! Хъмфри Богарт се бие с един тип, но той не е въоръжен, а Хъмфри има Colt в ръката. И какво мислиш, че прави той?
	— Изпразва го в стомаха му — опитах се да отгатна аз.
	— Съвсем не — тържествува Леонс. — Хвърля заредения револвер между оня тип и себе си. Оня, както можеш да си представиш, скача напред и се навежда да го вземе, а Хъмфри какво мислиш, че прави?
	Аз мълчах с широко отворени очи. Съвсем не знаех какво бе направил Хъмфри. Никаква представа нямах.
	— Отпраща страхотен ритник в мутрата на оня. Ама наистина невероятен, кълна се, това си струва да се види. Право в зъбите. Оня тип стои проснат по гръб, с разкашкани устни, не е нужно дори да го убиваш, стига ти само да се изплюеш отгоре му. Ето това, старче, е изкуство! Не, кълна се, това трябва да се види, наистина е смешно…
	Гледах. Гледах по две, три прожекции и запомнях до най-дребните детайли ритникът на този велик артист; на тръгване погледът ми ставаше зъл, вървях като човек, който халюцинира и от време на време спирах за някой страхотен ритник в нечия въображаема мутра. Роксана ме гледаше тревожно, аз увесвах нос, загръщах се в шлифера си като в черупка и се повличах по улиците с тъжна, увиснала на устните угарка… Опитвах се да изградя цялата си личност около една цигара, стисната здраво между устните, поради което присвивах едното си око и издавах долната си устна напред и всичко това трябваше да придаде на лицето ми особено мъжествен вид, зад който да се скрие и да остане незабелязано онова разтревожено и преследвано животинче — аз. В крайна сметка цигарата стана част от лицето ми, като носа, устата и очите. Без нея се чувствах обезобразен, почти гол, сведен до собствените си размери; така един фас се превръщаше в огледало на емоциите и на душевното ми състояние, изразяваше радостта, тъгата, гнева ми. Външният ми вид ме занимаваше сериозно. Купих си великолепно палто от камилска вълна, мека бежова шапка и копринен шал. Вземах големия Mauser на Леонс и се разхождах в _Krédit Lyonnais_ на Булевар-дез-Италиен със смъкната ниско над очите шапка, стиснал оръжието с потната си ръка. Краката ми омекваха, коленете ми трепереха, в гърлото ми засядаше нещо, което напразно се опитвах да преглътна. „Хъмфри Богарт, спаси ме — молех се трескаво. — Хъмфри Богарт, спаси ме! Не ме изоставяй, не и точно сега!“ Въртях се в кръг с неподвижни, изцъклени очи в голямата зала, сред стотиците хора, намиращи се там, които дори представа нямаха какво ги заплашва. И днес се питам как странното ми поведение и погледът ми на сомнамбул не са привлекли вниманието на персонала на банката: за мое щастие те очевидно не ходеха често на кино. Бях готов да ида в Америка и да изиграя там всички главни роли. Най-напред щях да пратя Роксана. На няколко пъти американски войници ми предложиха да я купят — щом видеха дете с куче те веднага го заговаряха. Винаги отказвах. Знаех много добре, че тя ще бъде по-щастлива в Америка, но все пак — казвах им — човек не си продава приятелите. Това те разбираха добре. Страстта им по кучетата стигаше далеч; понеже им забраняваха да ги транспортират с тях в Америка, близо до Хавър те бяха организирали истински транзитен лагер за всички европейски кучета, към които се бяха привързали. После, със съучастничеството на всички, тайно натоварваха и тях. Но един особено хитър американски войник ми даде идея, която ми се стори гениална. Ставаше дума за един много лесен начин да стигна до Америка. Достатъчно беше да изпратя Роксана с американските войници, а после да напиша писмо до президента на САЩ или до списание Life, или до Time, и да им разкажа историята си, като им предам с вълнуващи фрази желанието си отново да бъда с моето куче. Около историята ми щеше да се вдигне шум, както около всички подобни случаи; при журналистите това е стара традиция — обясни ми той. Щели да публикуват две големи снимки — на едната аз в Париж, на другата — Роксана в Америка, а над тях щяло да пише: „Съберете ги отново“. Нямаше как да не успея — уверяваше ме той — подобен тип истории са им в кръвта, златен случай за всички заинтересовани; той си предложи услугите да ми напише писмото… Първата част от операцията се извърши в едно бистро на Булевар-дез-Италиен. Американците бяха двама. Бях ги избрал грижливо измежду мнозината кандидати. Идваха от Холивуд и правеха пропагандни филми за армията. Единият бе полковник, другият — още ефрейтор.
	— Ще видиш, Лъки, тя ще стане голяма холивудска звезда — каза полковникът като взе каишката.
	— Много е стара, за да стане кинозвезда — отбележи ефрейтор Лустгербирг. — Вярно е, че в Холивуд кучките са забележително издръжливи.
	Роксана ме погледна, после с всички сили задърпа каишката си.
	— Come on, Рокси, come on — каза полковникът.
	— Със сигурност щях да се развълнувам, ако не бях снимал поне двайсет и пет сцени като тая — каза ефрейтор Лустгербирг.
	— Единственото куче в Холивуд, което е участвало в Съпротивата — каза полковникът. — Ще се прочуя с това. Между другото, ще му сменя името, ще го нарека Маки. Come on, Маки!
	Втората част от операцията обаче така и не се състоя. Не можах да пиша нито до Life, нито до Time. Вандерпуте, до който се допитах, се разкрещя и ме попита дали вече не съм сторил нещо непоправимо; след отрицателния ми отговор вдигна признателни очи към небето и с ръка на сърцето се строполи на един фотьойл; като се успокои той ми обясни, че вестниците са писали за моето изчезване и че полицията ме търси, че социалните грижи са по петите ми. Бях в нелегалност, трябваше да избягвам всякаква публичност и изцяло да се посветя на работата си, да се опитам да стана някой. Нещата се развиваха добре, въпреки заминаването на американците и слуховете за акции срещу черния пазар. Но тези пораженски слухове не ни безпокояха. Както казваше Вандерпуте: когато дойде време, ще му мислим; а за момента нещата изобщо не стояха толкова зле. Страната имаше нужда от всичко. Хората купуваха каквото и да е, на каквато и да е цена. Вандерпуте, който беше голям експерт по фармацевтичните продукти — бе участвал в предишната война като ефрейтор фармацевт — ни съобщи с гордост новината за откриването на чудодейно лекарство, стрептомицин, което лекувало туберкулозата „от раз“, както се изрази старият. Това откритие — добави той, правело чест на човешкия гений, карало ни да се гордеем, че сме хора — каза, като си потри ръцете. Чудотворният продукт все още не бил на пазара, но Вандерпуте случайно бе чул една вечер по радио Андора оферти за продажби от самия фармацевт — откривател на лекарството. Той прекара една безсънна нощ в разходки из апартамента и в търсене на най-добрия начин да „удари келепира“ и на другия ден отиде в Екс-ле-Терм, където успя да намери един сериозен контрабандист. Човекът го снабди от Андора с пет килограма стрептомицин, който старият препродаде за пет хиляди франка грамът: таксуваната цена на продукта беше петстотин седемдесет и четири франка за грам. „Това е най-хубавата сделка в живота ми“ — казваше старият и бършеше очите си, толкова беше развълнуван. Обикновено сделките ни бяха по-скромни. Старият имаше неколцина снабдители, които му носеха всякаква стока от града — от резци за стъкло и камъчета за запалки до продукти на йодна основа, които все още трудно се намираха на пазара, и всякакви откраднати предмети и златни монети, за които клиентите бяха особено алчни. Сред тези снабдители имаше едно момче, което наричахме Фриц, защото баща му бе в затвора заради сътрудничество с немците. Сред тях бе и Джони, шестнайсетгодишен, с руси къдрави коси, за когото старият казваше, че имал „лоши навици“. Той често идваше с кола, придружен от напомадени мъже със запомняща се външност и тогава Вандерпуте се разгневяваше, щъкаше като стар плъх сред кутиите си и се оплакваше, че „ще се издадем“. По принцип имаше „снабдители“ от всички социални класи и от къде ли не. Някои от тях живееха с родителите си и учеха в гимназия. Спомням си един, на име Жорж, чието истинско име няма да кажа, защото днес той е завършил образованието си и като ме срещне на улицата, се обръща на другата страна; баща му работеше в снабдяването и затова той разполагаше с достатъчно сведения; нещастният баща вероятно не е имал никаква представа за дейността на сина си, защото си спомням, че един ден Жорж дойде много горд при нас и ни съобщи, че баща му току-що е станал кавалер на Почетния легион, от страна на Министерство на търговията. Ние бяхме посредници на стария, през по-голямата част от времето си аз работех като куриер. Вандерпуте ми поверяваше някой малък пакет и ми казваше да го занеса на тоя и тоя адрес. „Внимавай — добавяше — за един болен е, тук има много рядко лекарство.“ От морална гледна точка, мисля си, а и имайки предвид възрастта ми, той не ми казваше, че въпросните „лекарства“ всъщност са дрога, но Леонс ме светна по въпроса, съветвайки ме между другото да не опитвам от тях: „От това се полудява, старче“. През 1945 и 1946 наркотиците поразяваха живота на мнозина от пласьорите и вестниците водеха толкова активна кампания срещу „отровителите“, че и самият Вандерпуте се развълнува от скандала и ни заръча много да внимаваме. Често аз изобщо не виждах „болните“, само предавах пакета с лекарствата на лицето, което ми отваряше вратата. „Чакам за отговор“ — казвах, прислужникът изчезваше и се връщаше с плик. Но веднъж Леонс ми предложи да го придружа до един от личните му клиенти, „смешна история — добави — ще видиш колко е забавен“.
	— Това е оня, за който ти споменах по повод на Жозет — обясни ми той. — Спомняш ли си великия трагик, който ръководеше училището по драматично изкуство в Медон? Англичанинът.
	Да, спомнях си.
	— Щом спрях да плащам таксата на Жозет, те вече нямаше от какво да живеят. Жена му дойде да ме моли да не съсипвам кариерата на момичето, но на мен тия номера не минават. Най-напред старият се опита да превърне училището си по драматично изкуство в бордел, но полицията не му даде разрешително, защото не е французин. Сега те са в Париж, жена му си намери работа на улица „Юшет“ като помощник-учител, а старият живее на гърба й. Не може да си купи дрога, защото му е скъпо. Но аз им я продавам с отстъпка, защото мога да говоря на английски с него и това е добре за бъдещето ми, да знам добре английски. Той е наистина смешен, най-старият сводник, който съм виждал. Узрял е преждевременно. Ако искаш, ела с мен някой ден…


>>	X

	Сградата на „Обижу“ имаше остъклена врата с решетка; бе висока, на всеки етаж имаше по един прозорец със затворени капаци. Къщата се намираше на мрачна улица, притисната между месарски магазин и бакалница; не бе виждала слънце от векове — откакто между нея и Сена бяха построили плътна редица къщи, която се прекъсваше само на едно място, колкото да остави място на скритата уличка „Ша-ки-пеш“. Отсреща се намираше сградата на фризьорския салон „О пале-дез-ендефризабл“ и фризьорът почти през цялото време седеше пред своя дворец, яхнал един стол, с гребен зад ухото, загледан замечтано в затворените капаци на къщата. Цялата уличка миришеше на влага и на прозорците на всички бакалници — в разстояние от стотина крачки имаше четири запустели къщи и шест бакалници — висяха китки магданоз и на плочите с тебешир бе надраскан носталгичен надпис: „Днес няма стока“.
	— Тук е — каза Леонс.
	Зад вратата бе тясното коридорче, от което почваше огромна, спираловидна стълба. Вляво имаше остъклена врата, зад която някой каза „Наздраве!“. Вратата се отвори, оттам излезе жена и ни изгледа през очилата си, които държеше на дръжка. За пръв път стъпвах в подобна къща, но съвсем не очаквах да видя вътре такава жена. Беше стара и около шията си носеше черна лента, но си спомням, че въпреки това ми се стори като крехко, младо момиче, преоблечено като старица или пък преждевременно остаряло. Беше късогледа и върху неподвижните й устни бе застинала усмивка: човек имаше чувството, че отдавна е там и отдавна е умряла, без някой да забележи и да я свали. Носеше черна рокля с пайети и батистена кърпичка в ръка; белите й коси имаха странен син отблясък. Гледаше ни през очилата си, които държеше с трепереща ръка.
	— Не се притеснявайте — каза Леонс — ние идваме при господин Саша.
	Очилата и косите й затрепериха още по-силно.
	— Бях ви помолила все пак…
	— Носим лекарства.
	— Бях ви помолила все пак да не идвате тук. Вие сте малолетен, а аз не мога да си позволя неприятности с полицията. Ако минат на проверка и ви заварят в стаята… Не съм французойка и няма да мога да си намеря работа. Ще си изгубя хляба и тогава какво ще стане с мен? Познавам полицаите, те във всичко виждат престъпление. Обвиняват Саша, че имал някакви си абсурдни навици, каквито той естествено няма. Все пак първа щях да разбера, ако… Той просто обича младите хора, така си припомня младостта. Но хората са толкова злонамерени… във всичко виждат престъпление. Аз лично никога не гледам на нещата така. Вярвам, че хората са много добри и че злото съществува само във въображението ни.
	Изведнъж тя като обезумяла размаха батистената си кърпичка.
	— Приказвам си, приказвам си, а имам клиенти, които ме чакат. От вас искам само да не идвате повече. Знам добре, че тези лекарства са му нужни, много съм ви благодарна, ще платя каквото трябва. Но ако искате, мога да пращам някого при вас или сама да идвам. Между другото, имаме в града един малък апартамент, исках да му го дам, да се почувства у дома си… но той настоява да остане тук, противно на полицейското постановление. Много добре знам, че е артист, че не може да се превърне в буржоа. Но се опасявам, все пак, че тази атмосфера… той е толкова чувствителен, има толкова деликатна душа…
	Прекъсна я един рязък, пресипнал глас, който се обади отгоре:
	— Нина Ивановна, къде са лекарствата ми? Какво чакате още? Предупреждавам ви, че ще се хвърля през прозореца!
	Тя вдигна очилата си и погледна нагоре. Главата и косите й се разтрепериха.
	— Ето ги, Саша, ето ги… Носим ви ги.
	Тя ни отправи едва забележима усмивка.
	— Нервите му, клетите му нерви! Не стойте много дълго… ще ви платя следващия път.
	Леонс сложи дъвка в уста.
	— Знаете, че вече ми дължите две доставки.
	— Следващия път, следващия път, обещавам ви. Дайте ми още няколко дни, ще измисля нещо. Ще заема от приятели…
	Тя изчезна зад вратата; чух един глас да казва: „Той изгуби там един крак и една ръка, истинска епопея беше“.
	— Не се учудвай — каза ми Леонс, докато се качвахме по стълбите. — Руснаци. При руснаците е така, винаги има драма. С други думи, отегчават се.
	— Мислех, че е англичанин.
	— Не е възможно да се разбере какъв е точно, ще видиш сам — каза Леонс.
	Стълбите се изкачваха почти вертикално между номерирани врати, в съмнителната интимност на обществен писоар, подсилвана от шума на течаща вода.
	— Добър ден, добър ден! Радвам се да ви видя! Тъкмо щях да се хвърля през прозореца… Този тук обаче е затворен. Но да не говорим повече за това. Стръмни са тия стълби, нали? Ето защо не излизам никога. Никога! Стоя тук… Крал на страданието си! Знаете ли, карам кралицата майка да изкачва тези стълби поне трийсет пъти дневно по различни поводи… Отвратително, впрочем. С нейното сърце няма да издържи дълго… Аз съм мръсник. Вие виждате, не се страхувам да изразявам мнение, казвам в очите на хората това, което мисля за тях. Извинете ме за държанието ми… винаги съм се чувствал развратник по душа!
	Носеше женски пеньоар от крепдешин, който стигаше до коленете му. Ръкавите му бяха до лактите, раздвижвани от ръце с изпъкнали вени. Около шията си носеше тънко шалче с цвят на зелено стъкло. Имаше гримирано, скулесто лице под сивите, грижливо пригладени коси. Орлов нос, трептящи, алчни ноздри, вежди, оскубани като на Пиеро, които повдигаше високо, бърчейки чело, и това придаваше възмутен вид на лицето му на старо жиголо.
	— Нося ви лекарствата, господин Саша — каза Леонс.
	Възрастното създание пое пакетчето: ръката му така трепереше, че не успяваше да развърже връвта.
	— Най-сетне! — каза той с хубавия си глас на сопрано. — Точно навреме, имах нужда от вдъхновение. Нужно е вдъхновение, за да се живее, господа! За да понесем всичко това…
	И той направи широк жест с голата си ръка. В съседната стая някой правеше гаргара; скърцаше легло, влачеха се чехли.
	— … от време на време е нужен стимулант. Без него човек може да се удави в този океан от грозота. Моля ви, заповядайте!
	Той затвори вратата след нас. Успя най-сетне да развърже пакета, взе щипка от белия прах и го пое дълбоко с треперещите си ноздри.
	— Ах! — каза с облекчение той.
	Простря се на дивана и се умълча. Изглеждаше така, сякаш чака нещо, загледан в белия пискюл на пантофа, който поклащаше на върха на пръстите си.
	— Ето… — каза. — Аз съм пискюл. А? Впрочем, не ми пука.
	После изглежда ни забрави и изпадна в мрачно вцепенение. Изтегнат на дивана, с лекомислените си пантофи и пеньоар приличаше на карикатура, на собственото си оскърбление. Присъствието му беше подигравка, обида. Не знам защо, но помислих за баща си и се почувствах унизен, оклеветен. Изпитах желание да си тръгна, да се измъкна от тази дупка, от тази сладникава и парфюмирана атмосфера, пълна с развратни навици.
	— Празен — каза той с угаснал глас. — Аз, господа, съм напълно празен. Дори ми се вие свят. Не виждам никакъв изход… Няма начин да се измъкна. Дрогата ли? Да… Очевидно, очевидно.
	Стаята беше малка, но претъпкана с мебели и предмети. Освен дивана, имаше пиано, тоалетна масичка с голямо, елипсовидно огледало, плюшен фотьойл, протрит и проскубан като старо куче; близо до прозореца, чиито капаци бяха затворени, имаше параван, криещ вероятно санитарната инсталация, тъй като оттам се чуваше похъркване на недобре затворен кран. На фотьойла бе захвърлено женско бельо, долни дрехи, сутиен. На пода имаше мръсно килимче, чифт копринени чорапи; над дивана — пукнато по средата огледало, което предано отразяваше всичко, което ставаше на леглото. На стената висеше нарисуван с пастели портрет на мадам Помпадур. Върху тоалетната масичка — огледалце с дръжка и масивна сребърна рамка, перуки, изкуствени бради, изкуствени мигли, моливи за вежди. Гола електрическа крушка над тоалетната масичка осветяваше стаята. Саша лежеше по гръб, виждах само зейналите му ноздри и пискюлите на пантофите му. Изведнъж той се вдигна и се погледна в огледалото.
	— Притиснат ли, драги? Окончателно притиснат, а, дръж се като плъх, мръснико! Мисля, господа, че кралят на бягството, великият Дарлингтън, този път е… окончателно притиснат натясно.
	Той потупа ноздрите си, пое дълбоко въздух.
	— Какво да ви кажа, всеки човек е една Бастилия. Не можеш с една фалшива брада да избягаш от себе си, без да бъдеш разпознат. Всъщност, нуждаем се от един знаменит четиринайсети юли…
	— А урокът, господин Саша? — плахо попита Леонс.
	Господин Саша се оживи.
	— Вярно — каза. — Да видим нашия урок. Може би това ще ме разсее. Може би, казвам. Готов ли сте? Да повторим, тогава, да повторим.
	Той затвори очи и задекламира:
P>
	О Romeo, Romeo! Wherefore
	Art thou, Romeo?…
P$
	— Я да видим, застанете прави. Не така, изправете се. Дишайте дълбоко, ето така… Хайде сега, издекламирайте двата стиха на един дъх, като въздишка, но нека това бъде, господа, въздишка без прецедент в звездната история на човечеството. Знам много добре, че е извънредно трудно да се изразиш с една въздишка. Тя трябва да се види, да се чуе, да можеш да я докоснеш… Хайде, опитайте!
	Ние въздъхнахме.
	— Още!
	Ние въздъхнахме пак.
	— Ама вие не знаете дори да въздишате. А искате да рецитирате Шекспир!
	— Но това е само, за да научим английски — опита се да протестира Леонс. — Ние не идваме, за да се научим да се изразяваме с въздишки: справяме се добре и без вас. Ние искаме само да научим английски. По цял ден слушаме английски в киното, но не разбираме нищо. Научете ни най-прости думи: маса, стол…
	Господин Саша изпусна две-три примерни въздишки.
	— Вижте я, днешната младеж. Маса и стол, колко банално! Каква низост на чувствата! На вашата възраст, господа, аз имах нужда от звезди, които вълнуват, от земя, която трепери, от вулкани, които изригват, а вие… маса и стол!
	Той направи широк жест, с който сякаш помете от повърхността на земята всички настоящи, минали и бъдещи столове и маси.
	— Не, господа. Не можете да искате това от един актьор.
	Все пак той прие — за да изплати дълговете си, уточни — да размени с нас няколко изречения на английски и ние останахме още известно време в компанията му да усъвършенстваме произношението си. „А man“ — казваше той, опирайки пръст в гърдите ми, „а woman“ — и той посочваше стената, зад която се чуваше скърцане на легло, „а leg“ — той повдигаше пеньоара си и гледаше самодоволно крака си. Ние повтаряхме.
	— Имате късмет, деца мои, аз без съмнение имам най-доброто произношение в Стратфорд на Ейвън. Вие знаете, естествено, че съм специалист по Шекспир? Някой ден ще ви покажа изрезки от вестниците: напомнете ми, в момента не са ми под ръка. Нечувано! Ако кралицата майка не ме беше изтръгнала от изкуството ми, сега щях да бъда… нечувано! Наистина нечувано!
	Сега той изглеждаше в чудесно настроение. Очите му блестяха малко.
	— Забележете, аз не й се сърдя: тя ме обича. Ами да, така е. И аз като вас намирам това за учудващо.
	Той взе от нощната си масичка една бонбониера и ни я поднесе:
	— Вземете си захаросан кестен. Един непознат почитател ми ги прати. Често получавам цветя, шоколади… Кралицата майка сама ми ги носи. Не ме забравят. Малко реклама би стигнала… Ликьор?
	Той си сипа в една водна чаша.
	— Да, чудесно, тя наистина ме уважава. От много време. Аз не вярвах, но няма съмнение, няма съмнение: тя ме обича. Това продължава вече двайсет и пет години. Това много ме притеснява. Да, мисля, че истинското чувство, за което толкова се е писало, съществува — трайно, реално, разбирате ли — реално, върху него човек може да построи… отвратително, непоносимо, пълен провал. Това разбива цялата ви система. Изправя ви пред нещо солидно, нещо истинско… Естествено, аз се отбранявах. Опитах всичко, за да си докажа, че тя не ме обича истински, че и чувството е фалшиво като всичко останало — фалшива брада, илюзия. Три пъти я разорих, два пъти от които морално. Първият път — в Санкт Петербург през 1908, тя беше на шестнайсет, когато напусна семейството си заради мен — Мурашкини, аристократи, болшевиките взеха всичко. Аз танцувах тогава в едно заведение, не се срамувам да си го призная, началото на артистичната ми кариера беше доста трудно. Отидох в Русия през 1905 с лорд Балмут, който ме изостави, замина с един казак, но това е друга история. Тъжна, впрочем. За втори път я разорих в Шанхай след революцията. Няма да навлизам в подробности, ужасно, всички много добре знаят — болшевиките, моряшките заведения… трябваше да се живее, тя беше хубавичка. Ах, емиграцията, каква тъга…
	Той отпи още малко ликьор от водната си чаша.
	— Вземете си още един кестен. Питам се какво бих правил без нея, очевидно е, че щях да пукна от глад. Старчески дом за остарели комедианти, какъв ужас! Макар че и сега го изпитвам с тия стълби. Какво да ви кажа, аз държа на свободата си, няма велико изкуство без свобода. Аз имам принципи. Да, принципи, не намирате ли това за изумително? Говорим си по мъжки!
	Той седна пред тоалетната масичка, взе огледалцето в ръка, подръпна с пръсти кожата на врата си, увиснала и набръчкана като гуша на пуйка, и остана възхитен от профила си.
	— С такъв профил съм достоен да играя Наполеон II — отбеляза. — Не намирате ли? Да, имах трудно начало. Но какъв успех после!
	Той се обърна към мен, хвана ме за ръка.
	— Елате някой ден да ме видите насаме, ще ви покажа всичките си изрезки от пресата. Джон Баримор ми каза през 1923, след прожекцията на „Последните дни на Помпей“ — аз играех Помпей, разбира се, тога, лира, осанка, Рим гореше…
	Той дръпна пердето и посочи с драматичен жест улица „Юшет“, където хората се редяха за скумрия.
	— Баримор ми каза: гениално! Вие сте една нова Сара Бернар!
	Той заключи тъжно с гласа си на сопрано:
	— Но появата на говорещото кино ме уби.
	Той спусна отново пердето с театрален жест, сякаш да скрие от очите ни тъжния спектакъл на своя живот след появата на говорещото кино. Потупа си деликатно ноздрите и шумно смръкна.
	— Естествено, все още имам връзки. Запазил съм контактите си. В Холивуд са ми останали няколко стабилни приятелства, на които мога да разчитам докрай. Докрай! В някой от близките дни ще избягам, честна дума. Ни лук ял, ни лук мирисал, ще напусна това място, ще изчезна.
	С пръст на устните, намигайки, съучастнически:
	— Естествено, на кралицата майка нито дума. Тя би направила всичко, за да ми попречи. Но аз съм взел мерки, готов съм.
	Той помете въздуха с костеливите си ръце.
	— Искате ли да дойдете с мен? Холивуд има нужда от млади таланти. Ще се качим на кораба в Саутхемптън, пътьом ще посадя цветя на гроба на родителите ми…
	Той млъкна за миг, разтърка зачервените си клепачи, без съмнение учуден, че е погребал така пътьом родителите си в Саутхемптън. Къде, по дяволите, бяха погребани те? Имал ли бе родители някога? Смътно си спомняше такова нещо. По-късно ми довери, че всъщност пази спомена за едно бедно, мръсно жилище в Уест Енд и за един старшина на кралски войници, който се бъхти над някаква жена. Но в крайна сметка нищо не доказваше, че е бил баща му, може да е бил просто клиент.
	— Ще ида да посадя цветя на гроба на родителите си в Саутхемптън — гладиоли, бедната ми майка обожаваше гладиоли. — Ще вземем кораб, „Кралица Елизабет“, естествено. Ще завържем познанства, няма да откажа някое покерче от време на време, най-известните имена са там — Гулд, Голдуин… Уорнър Брос, чудесно! За осем дни сме в Холивуд, ще намеря Сайдмак благодарение на изрезките си: „Ама как, разбира се, старче, роля? Веднага!“. Нещо скромно като за начало, разбира се, силует, просто един силует, колкото да се адаптирам.
	Той дълбаеше в нищото с пудриера в ръка; кралят на бягствата се катереше по собствените си решетки, плъзгаше се по пръчките, търсеше къде да стъпи…
	— Но това са разходи, трябват пари.
	Внезапно, с неочаквана скромност той каза:
	— Дали не можете да ми заемете хиляда франка?
	Леонс се усмихна и извади портфейла от джоба си.
	— Ето. Забавлявайте се.
	— Един силует на точното място — това понякога е достатъчно, за да ви лансира веднъж завинаги!
	На стълбите попитах Леонс:
	— Той защо се облича така?
	Леонс снизходително повдигна рамене.
	— Той е педал — обясни ми — винаги се облича така. Никога не излиза, стои си винаги в дупката. Понякога, вечер, слиза долу в салона при другите проститутки. Там винаги има пияни войници, арабески или сенегалци. Все се надява да намери някой достатъчно пиян, за да сбърка…
	Той се изплю.
	— Аз харесвам Саша. Нещастен човек е.
	Вървяхме по улица „Юшет“, близо до кея. Стигнахме до Нотр Дам. Спрях да запаля цигара. В ушите ми още кънтеше острият глас на стария трагик и въпреки чистия въздух, въпреки лазурното небе аз все още виждах отвратителното му тяло, пеньоара му, белите пискюлчета на пантофите му… Как беше възможно да съществуват такива мъже в света, заради които бе умрял баща ми? Вдишвах дълбоко дима. Парижката Света Богородица се издигаше с цялата си грамада пред нас и изглеждаше сякаш всеки момент ще отплава с облаците. Не бях влизал никога в църква. Баща ми не беше вярващ, поне така предполагам — никога не бе говорил пред мен за Бог или религия.
	— Питам се каква ли е отвътре една църква?
	— Никога ли не си виждал църква?
	— О, виждал съм куп църкви, разбира се, но само отвън.
	— Ела — каза покровителствено Леонс — ще ти покажа.
	Влязохме; беше хладно и тъмно, няколко човека бяха коленичили пред олтара. Реших, че това място мирише на нещо отминало, че изобщо не принадлежи на настоящето, имах чувството, че ровя в стари чекмеджета. Хората имаха отсъстващ вид и не помръдваха, сякаш се страхуваха да не прогонят нещо.
	— Молят се — обясни Леонс. — Ти католик ли си?
	— Не знам. Никога не съм питал баща си какъв съм.
	— Той никога ли не ти е казвал?
	— Не.
	— Виж ти, не може да се каже, че ти е оставил кой знае какво, твоят баща — каза Леонс.
	— Не е кой знае какво — признах. — Но пък вината не е негова, не е имал време. Много рано го убиха. Истината е, че го прецакаха.
	— И още как! — каза Леонс.
	— Но той изобщо не подозираше — въздъхнах. — Когато идваше да ме види, изглеждаше доволен. Имаше вид на човек, който знае какво прави. Не беше глупак, нали разбираш. Беше учител. Но го уцелили с куршум в окото и не е имал време да се обърне. Ако това не се беше случило, със сигурност щеше да ме научи на куп неща.
	Замълчахме.
	— Именно, не ти е оставил кой знае какво — повтори Леонс.
	Той се поколеба.
	— Наистина ли вярваш, че всичко е свършило? — попита изведнъж.
	— Ей богу! Видях трупа му.
	— Не исках да кажа това…
	— Тогава какво?
	— Накратко, не ти ли се струва странно, че един ден внезапно всичко свършва — прас! — и че си се мъчил за нищо?
	— Не е за нищо — чух се да казвам.
	— Как така — не е за нищо? И за какво е тогава?
	За миг се поколебах. В мен нещо бавно се пробуждаше, някакъв спомен се оживяваше и аз казах, както се произнася фраза, която смътно си спомняме и чийто смисъл ни убягва:
	— Заради другите.
	— Как заради другите? — възмути се Леонс. — Какво значи това? Подиграваш ли се? Заради другите!
	Той понечи да се изплюе, но се спря в последния момент — от уважение към мястото.
	— О, не знам — защитих се вяло. — Мисъл на баща ми е.
	— Твоят баща е бил по-луд, отколкото предполагах — каза Леонс.
	Той изсумтя още няколко пъти, дъвчейки дъвката си. После се успокои и започна да разсъждава.
	— Той никога ли не ти обясни какво иска да каже с това?
	— Не.
	— Какъв глупак все пак!
	— Вината не е негова…
	— Как не е негова? Може би твоя?
	— Недей да викаш.
	— По дяволите, трябва все пак да има друго, освен черния пазар и киното. Нещо друго… Не знам какво. Би трябвало някъде да съществува.
	— Кое?
	— Нещо друго! Нещо друго, разбираш ли? Нещо друго!
	— Казвам ти да не викаш.
	— Вероятно твоят баща е можел да ти обясни. А вместо това се е оставил да го убият, довиждане и благодаря, хайде, малкия, оправяй се… Принуден ли е бил да го направи? Кажи ми, принуден ли е бил?
	— Не знам. Може да е бил принуден.
	— Точно така, защитавай го — сумтеше Леонс.
	Гледах го учудено: трепереше от гняв. Излязохме от катедралата на слънце, на светлина. Но Леонс не можеше да се успокои.
	— Заради другите! — мърмореше, повдигайки рамене, заврял ръце в джобовете. — Обзалагам се на каквото поискаш, че той самият не е знаел много добре какво говори…
	Вървяхме по кея към Конкорд. Беше топло. Шапката ми от камилска вълна ми беше твърде голяма и ме притесняваше. Не бях свикнал да нося шапка и се чувствах неудобно. Панталонът ми беше прекалено дълъг и широк, метеше тротоара. Имах чувството, че хората ми се присмиват. Лицето ми едва се виждаше между дебелия жълт шал и шапката, която падаше до очите ми. Пред института чух един накичен с ордени господин да казва на жена си, докато отминаваха: „ексцентрична младеж“ — и още нещо, което не разбрах. Почувствах се много нещастен.
	— Искам да съм лекар — каза неочаквано Леонс. — Видях един филм с Гари Купър… Лекарят спасява живота на куп хора. Той е някой.
	— Аз по-скоро бих станал учител, като баща си — казах. — Само че няма да се оставя да ме убият в Съпротивата, когато швабите се върнат.
	— Мислиш, че ще се върнат ли? — учуди се Леонс.
	— О, те винаги се връщат.
	— Ама че страна — каза той.
	Размишлявахме още малко за това, загледани във водите на Сена.
	— Знаеш ли каква идея имам — каза Леонс. — Искам да поговорим сериозно. Лошо започнахме, ние двамата. Трябва да променим нещата. За да станеш някой, не трябва да се занимаваш с трафик, несериозно е. Можеш да се издържаш с това, но то не те прави… личност. Е, разбираш какво искам да кажа.
	— Yep.
	Вече винаги казвах „Yeah“ или „Yep“ — както във филмите.
	— Затова ето какво. Много мислих по въпроса и ще ти кажа. Вместо да работим на дребно, по-добре е да направим един голям удар, истински, а после да се оттеглим. Можем да избягаме в Америка и да започнем отначало, въпрос на мангизи. В Америка има знаменити университети, много известни. Например College Girl. Чудесно! Можем да получим образование, да станем известни. Не е толкова късно. Глупаво ли ти се вижда това, дето ти говоря?
	— Не, защо…
	— Аз съм почти на шестнайсет, знам, че не е без значение, но все още мога да наваксам, нали?
	— Със сигурност.
	— Можем да научим още куп неща. Казвам ти, те имат специални университети за „ветерани“. Достатъчно е да платиш и те ще се погрижат за всичко.
	— Yep.
	— Ще платя каквото трябва, не ми пука. Най-много ми се иска да мога да пиша правилно. Да мога да завъртя едно хубаво писмо на някое момиче. После може би ще стана лекар или главен инженер. Зависи как се чувствам.
	— Yep.
	— Може да ми се смееш, но искам да стана свестен тип, обществен благодетел. Нали се сещаш, като оня в Америка, дето не спира да прави добрини — болници, разни такива неща…
	— Рокфелер.
	— Най-сетне, разбираш ме какво искам да кажа. И ти ли мислиш като мен?
	— Yep.
	— Тогава, предлагам ти да направим един голям удар. Естествено, не веднага. Още не сме възмъжали достатъчно. Изглеждаме прекалено млади. Никого не можем да изплашим. Но какво пък, още година и ще остареем. Няма все да сме на шестнайсет.
	— За наш късмет — казах. — За наш късмет.


>>	XI

	Но на шестнайсет не се старее бързо. Напразно си купувах сака до коленете, напразно криех голобрадието си в надиплени шалове, заедно с цигарата си слагах мъжествена гримаса и за по-сигурно криех лицето си зад димна завеса; не можех да излъжа никого. Чувствах се добре само в дъното на тъмната зала. Сгушен в мрака, въздъхвах облекчено, забравях себе си и с обезумял от възхищение поглед следях премеждията на истинските мъже на екрана. Почти всяка вечер Жозет ме мъкнеше по забави. Тя обожаваше да танцува и ме караше да й партнирам; уплашен, аз смело се гмурках на дансинга, въртях се в кръг около нея, около себе си, бързо, бързо, загубвах напълно ума си, музиката спираше, а аз продължавах да се въртя като куче след опашката си, преди всичко не трябваше да спирам и да поглеждам лицата около себе си, още един подскок, още едно завъртане, краката ми в широките панталони не докосваха земята, увисвах като обезумял на огромната си папийонка, която ме стягаше и никога не стоеше както трябва, напълно оглупял от дима и от пируетите, питайки се, в някой кратък проблясък, какво правя там, защо се въртя насред дансинга като пумпал, в каква игра участвам. Впрочем, достатъчно беше някое по-пъргаво момче да се появи на дансинга и Жозет веднага ме зарязваше и се хващаше с него; тогава тъжно се завръщах в ъгъла си, предаден, победен, неспособен дори да остана на висота в този момент и тъжно отпивах от моя джин, който повдигаше духа ми, оправях с трепереща ръка възела на папийонката, който все не държеше. Тази няма и умоляваща любов, която тътрех навсякъде по петите й, само забавляваше Жозет и събуждаше у нея състрадателно любопитство. Въпреки широките ми рамене, грубите ми обноски, мъжественото ми мълчание, прекъсвано само от време на време от някое „Yep“, казано точно на място, погледът ми на вярно куче, който отправях към нея щом се появеше, ме издаваше незабавно. Здравето й не беше в превъзходна форма. Често боледуваше от грип и кашляше много. Нещо в гърлото — обясняваше тя между две цигари — гласът й се бе пречупил, докато се опитвала да имитира Лорън Бакол. Нищо сериозно. Но изпитвах странно съжаление, когато я гледах, огромна нужда да я защитавам, да я закрилям и тогава не знаех, че тази нежност ме правеше много по-зрял и мъжествен, отколкото суровия вид, който напразно се опитвах да си придам. Впрочем, не знаех как да изразя с човешки думи тази нежност, филмите, които гледах, никак не ми помагаха, съвсем не знаех как се превежда „honey“ или „sugar“, или „sweethart“, на френски звучеше глупаво, противно, изветряло. Все пак не можех да й кажа „скъпа“, като на проститутка. Странно — мислех си тогава — френският не е лош език, по-скоро е хубав, но му липсват любовни думи… Понякога нямата любов, която демонстрирах, дразнеше Жозет.
	— Слушай, Лъки, аз не харесвам немите филми — казваше ми тя. — Обичам всичко да се чува! Не можеш ли да кажеш: аз те обичам?
	— Аз те обичам — заеквах, с цигара в уста. — Сега доволна ли си?
	Тя чакаше, гледайки ме критично.
	— Е, това ли е всичко? Няма ли повече? Свърши ли вече?
	— Обичам те, какво.
	— Ама не, вижте го само, този селянин. Само това ли успя да родиш?
	Припомнях си фермерката от Везиер, която все хокаше кравата Фернанд, че не давала достатъчно мляко. О, колко унизен се чувствах! Напразно криех лицето си зад перде от цигарен дим, това се виждаше.
	— Бедният ми — казваше Жозет — вината не е твоя. Много си застрелян.
	— Как така — застрелян? — възмущавах се плахо аз.
	— Ето така, не си чувствителен. Нямаш жлеза.
	— Нямам какво?
	— Жлеза. Там се намират хормоните, които те правят чувствителен. Типовете като Хъмфри Богарт имат такава жлеза, типове като Кари Грант също. Ти нямаш. Вината не е твоя. Така си се родил. Бедното ми зайче — разнежваше се тя.
	Галеше косата ми с майчински жест.
	— О, добре съм — казвах.
	Но бях напълно сразен, смазан от ужас. Ами ако е вярно, мислех си, ако наистина нямам жлезата? Макар че…
	— Понякога е лечимо — успокояваше ме тя. — В Америка има лекари, които го могат. Присаждат ти маймунска жлеза и веднага ставаш сантиментален.
	Една вечер бях влязъл в стаята й да търся списание за кино. Тя лежеше и пиеше горещ ром с аспирин, за да лекува гласа си. Очите й малко блестяха. Червената й коса дремеше до бузата на възглавницата, като предана катеричка.
	— Лъки…
	— Yep?
	— Харесвам ли ти?
	— Yep.
	— Погледни…
	Тя бе разкопчала пижамата си и ми показваше белите си гърди, които се повдигаха: сякаш държеше в ръцете си два пленени гълъба.
	— Хубави ли са?
	Нещо ме стискаше за гърлото и нямах сили дори да кажа Yep.
	— Човек би казал, че искат да отлетят. Лъки…
	Опитвах се да го преглътна, но все не ми се отдаваше.
	— Ела тук…
	Приближих до нея, седнах на леглото, от устата ми глупаво стърчеше цигара, чийто дим ме разплакваше. Гледах ги. Не смеех да ги докосна. Не знам защо обаче имах желание да ги защитавам…
	— Лъки…
	— Yep.
	Тя се усмихна, обърна глава настрани, повличайки косите си и леко се отмести. Те се отместиха също. Тя въздъхна тъжно. Те също въздъхнаха.
	— Нищо. Ти си глупак…
	Косите й ме пленяваха. Усещах топлината, която се излъчваше от тях и ги виждах толкова близо, толкова близо до мен, че можех почти да ги докосна с устни.
	— Махни тая цигара… О, колко си глупав!
	Тя ме отблъсна.
	— Глупав си — повтори. — Но те харесвам.
	Не смеех да помръдна, страхувах се да не ги прогоня. Чаках тя да ми каже какво да направя.
	— Сега си върви. Хайде, върви си.
	Тръгнах си. Прибрах се в стаята си и се хвърлих върху леглото.
	— Какво ти е? — попита Леонс.
	— Нищо.
	— Нещо не е наред ли?
	— Всичко е наред.
	— Имаш една такава физиономия! — каза Леонс.
	Тя продължаваше да се държи майчински, прокарваше ръка през косите ми и ме наричаше „бедното ми зайче“.
	— А жлезата? — питаше ме понякога. — Расте ли?
	Един ден не издържах. Хванах я за ръка.
	— Ела — казах.
	Тя се опита да издърпа ръката си. Но аз стисках здраво.
	— Къде ще ме водиш по това време?
	— На кино — казах.
	— Пусни ме, Лъки, луд ли си?
	Повлякох я по улицата. Отначало тя се дърпаше, после се остави да я водя, впечатлена все пак. Държах я здраво за ръка и я тиках напред. Лицето ми плуваше в пот, а сърцето ми вдигаше такъв шум, че се учудвах как минувачите не се обръщат след мен.
	— Ама ти превъртял ли си? Къде отиваме?
	— Не бери грижа — казах.
	Чувствах коленете си омекнали, треперещи. Заврях цигара в уста. Тя също започна да трепери.
	— Лъки, боли ме!
	Държах здраво ръката й, но то беше, за да не падна. Гърлото ми бе пресъхнало, правех конвулсивни усилия да преглътна сърцето си, което все се качваше към гърлото. Все пак проявих достатъчно разум, за да не избера прекалено оживено място, нито близо до нашата улица. Накрая спрях пред едно магазинче за тютюн на улица „Ниор“, където нямаше никой. За миг помислих да зарежа Жозет и да избягам, но се овладях.
	— Хайде ела… — измънках.
	Магазинът беше празен и лошо осветен. Собственичката подреждаше пощенски марки зад тезгяха. Побутнах Жозет към касата и приближих.
	— Цигари „Baltos“ — казах.
	Не си спомням да съм чул гласа си, но Жозет ме погледна разтревожена. Усетих как от шапката ми потече струйка пот и се изгуби в шията ми.
	— Вземете — каза жената.
	Тя остави цигарите пред мен. Помислих си, че трябва да погледна назад, за да видя дали някой не се кани да влезе, но нямах сили да обърна глава. С трепереща и потна ръка извадих маузера от десния джоб на палтото си. Ръката ми трепереше толкова силно, че се наложи да я опра на тезгяха. Жената тъкмо залепваше една марка. Беше отворила уста и приближаваше марката към изплезения си език. Остана с изплезен език и марка в ръка, отворила широко очи, вторачена в дулото на оръжието. Съзнанието ми бе замъглено, вече не знаех какво искам, исках само да изляза оттам, да побягна, да не се спирам повече и изведнъж се чух да крещя:
	— Кибрит, и бързо!
	Жената остави кутия кибрит пред мен, върху цигарите. Все така стисках Жозет за ръка, държах се, за да не падна. Пуснах я, взех двете кутии и ги пъхнах в джоба си. После отново хванах Жозет за ръка и я повлякох към вратата, отстъпвайки заднешком. На улицата се осъзнах достатъчно, за да не хукна да бягам. Стигнахме спирката на метрото и чак долу, сред тълпата, аз малко се успокоих. Свалих палтото, шапката, копринения си шал, прогизнал от пот. Запалих цигара. Поех дълбоко дима. Погледнах победоносно Жозет.
	— Е? Сега доволна ли си?
	Тя беше малко пребледняла.
	— Скъпи — каза — скъпи…
	Сега тя ме държеше за ръка. Облегнахме се на стената, напълно изтощени и двамата.
	— А касата? — попита ме тя. — Защо не взе парите?
	О, Господи — припомних си — разбира се, забравил бях най-важното. Изправих се. Отместих цигарата с върха на езика си. Наместих възела на папийонката си. Повдигнах рамене.
	— О, виж, въпросът беше принципен — казах.
	Моят подвиг ми завъртя главата. Разхождах се със самодоволен вид из апартамента и веднъж така уплаших стария като заврях моя маузер под носа му, че той побягна и се затвори в стаята си, откъдето дълго ме руга с хленчещ глас. Леонс, малко ревнив от моя напредък, се прояви със светкавичните си удари из ресторантите на Шанз-Елизе: промъкваше се в някой гардероб, откачаше някое кожено палто и незабелязано офейкваше. Беше игра, упражнение по ловкост и стил, изкуство заради изкуството. Един-два пъти го придружих. Тези невинни игри изкарваха Вандерпуте от кожата и всеки път, когато някой от нас победоносно домъкнеше вкъщи някое скъпо палто или парфюмирано манто, той вдигаше ръце към небето, наричаше ни с какви ли не имена, после изтръгваше дрехата от ръцете ни и тичаше да я затвори в стаята си. Що се отнасяше до Жозет, тя бе трогната от моите усилия и се отнасяше към мен с повече нежност. В киното, когато лампите угасваха, тя се притискаше в мен и се оставяше да я прегърна; обгръщах раменете й с ръка и гледах на най-великите звезди като на равни. Често посред някой френетичен танц в някое от заведенията, намиращи се в мазетата на квартала, където ме мъкнеше всяка вечер, тя забавяше ритъма, опираше буза в шията ми и се притискаше към мен с цялото си тяло.
	— Вие ми се свят — прошепваше — вие ми се свят…
	Залиташе, а аз я водех до масата, в натежалия от цигарен дим въздух, от който тя кашляше.
	— Трябва да внимавам за гласа си — тревожеше се тя.
	Беше започнала да взима уроци по пеене. Понякога, когато влизах в стаята й, я намирах да седи на леглото си и да държи на колене една кукла без ръце, с черно лице и изрисувано тяло; с далечния си глас пееше:
P>
	Бях в бар Централ, сред много шум,
	когато той се появи.
	В корема носеше куршум;
	облечен в летен костюм.
	Моят любим се появи,
	На масата до мен се строполи…
P$
	Тя скришом изтриваше сълзите си.
	— Колко хубаво — казваше. — Обичам поезията.


>>	XII

	UNRRA беше наела гаража в двора на нашата сграда и го бе превърнала в склад за лекарства. Разбира се, както винаги в подобни случаи, ние разбрахме последни. Един следобед Вандерпуте си седеше в големия салон с лице срещу папата, който го гледаше от рамката си, вдигнал ръка като за благословия; старият сядаше винаги с гръб към голямото позлатено огледало на камината: не понасяше огледалата. Наметнал шотландското наметало на гърба си, той редеше карти и очевидно комбинацията беше сполучлива.
	— Надушвам нещо — каза изведнъж той.
	Замръзна на място с карта в ръка и помръдна мустак, загледан в папата.
	— Ах, ах, колко хубаво — каза.
	Той стана, изтича до прозореца и го отвори.
	— Етер? Гледай ти, гледай ти! Леонс, иди да видиш.
	Леонс отиде да види и се върна със сензационни новини. Долу пълнели гаража с лекарства, имало за милиони, само докато минавал, успял да зърне хиляди шишенца инсулин. Една каса етер била паднала от камиона, течността се разляла и това обясняваше миризмата.
	— Момчета — каза Вандерпуте — небето ни дава знак.
	Той веднага се оживи, разходи се в кръг из стаята, втурна се към стълбите, сам изхвърча на двора, после се качи, слезе още веднъж — изглеждаше подмладен с петдесет години.
	— Там е пълно с хубави неща — съобщи ни той като облизваше устни — има йод, камфорно масло, сулфамиди… Трябва да направим нещо! Не можем да оставим това там, би било прахосничество!
	Всеки път, когато в двора влезеше камион, старият се спускаше по стълбите с кошчето за боклук в ръка под претекст, че отива да го изхвърли.
	— Арсеник! — стенеше той на връщане. — Концентрат от опиум… цяло богатство!
	От вълнение и завист гласът му зазвучаваше жаловито. Ключалката на гаража беше съвсем обикновена и бързо измайсторихме шперц, но имаше нощен пазач и това усложняваше нещата. Вандерпуте проучи навиците му и откри, че преди да си легне, между единайсет и полунощ, той отиваше да изпие чаша ром. Всяка вечер в единайсет Вандерпуте, Леонс и аз слизахме с котешки стъпки, без да палим лампата; аз заставах на стража пред вратата, а Леонс и Вандерпуте се вмъкваха в гаража и след пет минути излизаха, а кошчето за боклук беше пълно с шишенца, туби, ампули: Вандерпуте предпочиташе да краде по малко стока, вместо да направи голям обир, който веднага да бъде забелязан. Лекарствата се събираха в апартамента ни, задръстваха леглата, трупаха се по шкафовете. Накрая пазачът на гаража бе задържан, но не можаха да намерят доказателства срещу него, което успокои съвестта на Вандерпуте. Все пак след арестуването му ние се принудихме да прекратим доходоносните си походи, но до този момент вече имахме повече от пет хиляди шишенца витамини, хиляди ампули инсулин и морфин, да не говорим за други, търсени на пазара продукти. Разбира се, пласирахме ги на малки дози, за да не привличаме вниманието и да не подбиваме цените. Занаятът ни просперираше. Леонс купи автомобил на името на Вандерпуте, в който обаче старият категорично отказа да се качи. Беше времето на „автомобилните шайки“, по които Леонс си падаше; в сравнение с тях нашата търговия беше, както казваше той, дребна риба. Всеки път, когато прочиташе във вестника за някое нападение, той оголваше почернелите си зъби в широка усмивка и казваше с патриотична гордост:
	— И у нас има готини пичове!
	Знаех да шофирам — едно от малкото неща, на които ме бе научил баща ми, когато, малко преди Освобождението, идваше с камиона да ме види. Но ми липсваше опит и Леонс с удоволствие ми отстъпваше волана:
	— Хайде, забавлявай се. Винаги може да ти потрябва.
	Често идваше с мен да види „как вървят нещата“. С цигара в уста, аз се настанявах зад волана, прекосявах Париж, излизах извън града и засилвах колата по пътя. Засмивах се, държах небрежно волана с ръка и докато асфалтът се разстилаше пред гумите, аз чувах изстрели от всички страни, изпреварвах полицейски коли, пълни с ченгета, които се опитваха да ми препречат пътя и които аз отпращах в канавката с точно премерен удар; преодолявах препятствия под картечен огън. Границата беше близо, трябваха ни само няколко секунди, за да сме извън опасност. Всъщност, не Леонс беше до мен, а Жозет. Щяхме да купим ранчо и да се занимаваме с животновъдство: щях да държа в шах всички крадци на стада, които се подвизаваха от тая страна на Рио де ла Плата. Носех широкопола шапка и кожен панталон, дръжките на пистолетите ми бяха инкрустирани с перли. Понякога дори, за да бъде по-вълнуващо, се оставях да бъда прострелян точно в сърцето и умирах в ръцете на Жозет, прободена с кинжал в сърцето. Понякога се случваше тя да умре, смъртно ранена, и аз взривявах себе си, шерифа и цялата вражеска гангстерска шайка, виновна за случилото се. Или пък претърпявахме ужасна катастрофа и лицето й биваше обезобразено за цял живот, но аз продължавах да я обичам и въпреки това се женех за нея, защото обичах не само физиката й, а всичко. Или пък не биваше обезобразявана, а само губеше зрението си, резултат от силната емоция, но аз оставах до нея, разбира се, и й четях на висок глас специалната книга за слепи с брайлово релефно писмо.
	— Ей, ей, хлапе, намали малко — казваше Леонс.
	Неохотно забавях и се връщах към живота.
	Снабдих се с фалшива шофьорска книжка и документи. Понякога, за да осъществя мечтата си, канех Жозет да направим едно кръгче с колата.
	— Не обичам природата — казваше тя — ще се изцапаме.
	Все пак успявах да я убедя, въпреки отвращението й към чистия въздух.
	— Ама колко бързо караш — повтаряше с възхищение тя. — Колко бързо караш!
	Натисках газта докрай. Тя леко се притискаше до мен. Гмурках се в парка на Фонтенбло.
	— Не те ли е страх?
	— Не ме е страх от нищо — уверявах я.
	— От нищо? Ами ако прихвана някоя болест на белите дробове и умра, както в „Дамата с камелиите“?
	— Знаеш ли, в живота винаги всичко свършва добре. За разлика от филмите.
	— Отговори ми, Лъки. Ако прихвана някоя болест на белите дробове?
	Знаех какво точно трябва да й отговоря. Играех по правилата.
	— Ще се грижа за теб, ще направя някой голям удар, а с пари, знаеш… всичко е възможно. Ще намеря някой голям специалист да те лекува. Ще докарам със самолет най-големия специалист от Америка и накрая той ще те спаси. В подобни случаи спасението винаги идва.
	— А ако твоят специалист се влюби в мен?
	— Няма да позволя.
	Тя се замисляше, сбърчила вежди. Вятърът развяваше червените й коси — единственото есенно листо сред зеленината.
	— А ако ти каже: окей, ще я спася, но после тя е моя, тогава?
	— Няма да те дам.
	— Какво, ще ме оставиш да пукна?
	— Колко си глупава, разбира се, че няма да те оставя да пукнеш. Първо ще му кажа: окей, съгласен съм. А после, когато те спаси, ще го разкараме.
	— А ако той излезе по-хитър и поиска първо да се омъжа за него? — питаше тържествуващо тя. — Преди да ме излекува! Хитрец е той.
	Полека намалявах. Невъзможно бе да се разреши толкова деликатен проблем с такава скорост. Естествено, много добре знаех накъде бие тя. Последният филм, който беше гледала, бе „Застраховка смърт“.
	Тя ме наблюдаваше с подозрение.
	— Всъщност, в „Застраховка смърт“ престъплението извършвам аз, а накрая залавят Макмъри. Той признава всичко.
	— Той е глупак — уверявах я. — Аз нищо няма да кажа. Можеш да спиш спокойно.
	Тя обгръщаше шията ми с ръце и ме целуваше. Без малко не се удрях в някое дърво. Рядко се случваше да е така разточителна в чувствата си. Беше така само защото току-що бях убил заради нея и се бях справил с трупа, без да оставям следи — мислех си…
	Беше жадна за героизъм.


>>	XIII

	Ходех често при великия трагик от улица „Юшет“. Той ме очароваше по странен начин, плашеше ме, едновременно ме привличаше и отблъскваше; днес, като се обръщам назад, намирам голяма доза суеверие във всичко това. От другата страна на улица „Мадам“, срещу нашия апартамент, имаше книжарница и на витрината, между книгите по изкуство и археология, се полюшваше една ужасна кукла на конци. Върху етикета на чудовището пишеше: „Талисман, фетиш от Новохебридските острови“. Понякога пресичах улицата специално, за да го погледам. Лицето му, заобиколено с панделки, беше почерняло и обсипано с червени, зелени и сини точки, каменното му тяло бе оцветено в светли тонове; ръцете му, скрити под пъстрите парцалчета, завършваха с подострен дървен накрайник вместо с пръсти и приличаха на две счупени дръжки на метла. Този талисман бе толкова грозен, толкова абсурден, че още преди да съм прочел етикета, аз веднага разбрах, че между него и живота има някаква връзка, някакво дълбоко, тайно съучастничество и че държиш ли в ръце единия, държиш и другия. Затова един ден го купих и го подарих на Жозет, която дълго го гледа, без да каже и дума.
	— И това носи щастие? — попита накрая.
	— Нали виждаш, там пише.
	Тя не се осмели да оспорва такова доказателство и сложи талисмана на леглото си като кукла… Според мен Саша Дарлингтън също приличаше на талисман, на жив талисман, който се криеше в малката стаичка на улица „Юшет“ и тайно играеше игра, която се състоеше в това да дърпа конците, които определят съдбите на хората. Друго обяснение нямах: той бе прекалено грозен и отблъскващ… Бях на петнайсет и имах огромна нужда да вярвам в нещо; в продължение на месеци вярвах в Саша Дарлингтън. Никога не ходех при него с празни ръце, винаги му носех дребни подаръчета, приношения: американски цигари, шоколад, за който той беше винаги ненаситен, дори една златна монета, а нощем, когато малкото глождещо ме насекомо ми пречеше да заспя и когато се опитвах да намеря някакво обяснение за хаоса около мен, аз призовавах бедния Саша, отправях му молитвите си и го умолявах да ме закриля. Старият пискюл вероятно не си даваше сметка колко дълбоко ме бе впечатлил, приемаше всички мои приношения като нещо съвсем нормално, с достойнството на грандама и в крайна сметка започна да става капризен и взе да ми струва скъпо. Несъмнено бе сигурен, че се възхищавам на „великия актьор на нямото кино“; впрочем, постоянно ми говореше за Холивуд и за своите приятели „Еуфрат Коен, великия грък Пападопулос и скъпия Макинтош Файн“, и то толкова убедително, че те редовно се появяваха в сънищата ми, и тримата ниски, плешиви, дебели и с цигари в уста; казах на Саша за този сън и той се провикна, вдигнал високо пръст и оскубаните си вежди:
	— Точно така, много добре! Изобщо не са се променили. Не обърнахте ли внимание дали Еуфрат Коен водеше кучето си, както винаги, една хубава датска овчарка, много зла на вид, но със златно сърце? Не, не бях обърнал внимание дали Еуфрат Коен води кучето си, но на следващата нощ пак го сънувах и той наистина водеше куче, наистина беше датска овчарка, което доказваше — ако изобщо бяха нужни доказателства — че великият трагик никога не лъже. На другия ден казах на Саша за новия си сън, но той беше много изненадан и попита: „Какво куче?“, вдигайки високо вежди. Мисля, че наистина го обикнах. Достатъчно ми беше, изкачвайки стълбите, да чуя хубав женски глас да декламира от №16 на третия етаж:
P>
	Не вулгарната отрова на мелодрамата уби
	херцог Райхщад: а тази на душата му. Уви!
P$
	— … за да се почувствам по-малко сам. Саша имаше манията да се дегизира и си измисляше разни ужасни физиономии, с които да впечатли момичетата от дома. Той казваше: „да офейкам“ и изглежда обичаше много тези невинни опити за бягство. Естествено, клиентите, които се готвеха да се отдадат на скромното си удоволствие и срещаха на стълбите едноок пират или някоя мадам Помпадур, се успокояваха само донякъде от обясненията на момичетата, че „няма страшно, това е само един възрастен човек с порочни навици“. Един ден, по обяд, докато се качвах, чух иззад вратата на №16 гласа на кралицата майка да казва:
	— Все пак, Саша, можехте и да не четете на масата. Това е единственият момент през деня, когато ви виждам.
	Почуках на вратата и след като не получих никакъв отговор, както обикновено, влязох. Распутин седеше пред супата си и четеше Лабиш.
	— Добър ден, добър ден — каза приятелски той. — Лабиш е велик актьор — добави. (Настрани: Кой ли го вярва!)
	Той се прекръсти и шумно духна в лъжицата супа, половината от която полепна по изкуствената му брада.
	— Казахте ли нещо, Ниночка? (Настрани: Тя ме отегчава!)
	Ниночка сбърчи вежда, както само тя го можеше, и се усмихна с трепкащата си скромна усмивка на младо момиче. Седеше на стола изправена, кръстосала ръце върху батистената кърпичка пред себе си; само главата й лекичко потреперваше.
	— Помолила ви бях също, Саша, да не се показвате повече пред клиентите в този си вид. Ще си изгубя работата.
	— Шантаж? (Настрани: Ще сложа цианкалий в супата й.)
	— Саша, моля ви…
	— Оставете ме на мира. Ако не ме бяхте изтръгнали от изкуството ми преди трийсет години, нямаше да съм принуден да живея на ваш гръб. Провалих живота си заради вас. Чудесно, това обяснява всичко. Няма нужда да се търси надалеч. Най-сетне имам пред себе си човек, който е отговорен, изцяло отговорен за моя провал. Защото, в края на краищата, това си е провал, нали? (Настрани: наистина не знам какво ме задържа още.)
	Тя стана и без да каже дума се отправи към вратата, нервно притискайки кърпичката към устните си; плачеше.
	— Ето — каза Распутин. — Отмъстих си. Много е удобно да имаш така някой под ръка… (Настрани: Не съм щастлив.)
	Той стана и се просна върху дивана. Мълчахме. Знаех, че се бе върнал зад решетките си, в малкото си, тъмно укрепление.
	— Четохте ли вестниците?
	— Не.
	Той внезапно се изправи и седна.
	— Обезпокоен съм. Новините са лоши. Питам се дали наистина Западът… Виждате ли, аз съм преди всичко западняк. Имам съзнанието, че принадлежа на определена култура, на определена традиция. Ето защо, макар и либерал, дълбоко в себе си винаги съм смятал рухването на Германия за истинско бедствие. Става дума не само за мен, но за целия Запад. Болшевиките ще бъдат тук всеки момент и нищо не може да ги спре. Атомната бомба? Ха, ха, ха, оставете ме да се посмея. Вие изобщо не познавате човешкия фактор. Казвам ви: те ще бъдат тук. Естествено, бих могъл да се приспособя… Макар че, запознат ли сте с директивите на Жданов относно артистичната дейност? Нечувано!
	Той стана и направи малка разходка от канапето до бидето.
	— Има все пак някои дисциплини, които не мога да приема. Все пак не мога да предам изкуството си… Всичко, което поискате от мен, но не и изкуството ми. От друга страна, привързаността ми към руската аристокрация е известна на всички.
	Той се спря пред тоалетната масичка, взе ножицата и отряза набързо стърчащите от носа си косъмчета.
	— От друга страна… един велик френски писател го е казал: марксизмът връща на индивида неговата плодовитост. Това ще бъде чудесно, чудесно! На шейсет години ще започна да раждам плодове като младо ябълково дръвче…
	Той се погледна внимателно в огледалото, сякаш да види дали вече не е цъфнал…
	— Всъщност, марксизмът, а? Той е като една голяма пролет за цялата земя. Много примамливо… Топенето на снеговете. На всички снегове, забележете: включително и вечните…
	Като се посочи:
	— Говоря за себе си.
	Саша размишляваше върху много и неопределени философски идеи. Спомням си добре една от тях, която той наричаше „теория на симетрията“. „Страхотно, драги, истинска революция, употребявам тази дума съвсем съзнателно, защото Господ знае колко ме отвращава!“ Според тази теория всеки от нас живееше едновременно в два свята и всеки път, когато извършеше някакво действие в единия свят, извършваше точно обратното действие в другия. Така бялото в този свят ставаше черно в другия „и обратното“ — казваше Саша и ми намигаше съучастнически. На няколко пъти го чух да излага теорията си в бара, сред момичетата, с които обичаше да се събира вечер, „след представлението“. Главното предимство на неговата теория се състоеше очевидно в това, че бе достатъчно да си убиец или неудачник „тук“, за да се превърнеш автоматично в ангел или светец „оттатък“. Беше наистина много удобно. Както правилно бе отбелязало едно от момичетата „това поощряваше консумацията“.
	— Да предположим — викаше Саша, вдигнал високо показалеца си — че в този живот, който е пред очите ви, аз се държа като човешко същество — само една хипотеза! — че водя нормален, спокоен, бих казал дори — щастлив живот!… Ужасно! Давате ли си сметка за последствията? Автоматично „оттатък“ аз се превръщам в отрепка, в боклук, измет, знам ли какво още? Хомосексуалист! А? Ужасно! Следите мисълта ми, нали? Аз провалям живота си отсреща. Но ако, напълно съзнателно, се търкалям тук в калта и низостта и предумишлено прахосвам живота си, отсреща ще имам колосален, безпрецедентен успех. Следите ли мисълта ми? Ако тук съм беден актьор, несретник, отсреща може би играя Хамлет пред президента на републиката, навсякъде цветя и какви овации, чуйте! Президентът излиза от ложата си и казва: „Прекланям се!“ — и лепва на гърдите ми кръста на Почетния легион! „На всекиму заслуженото!“ — казва той и после отиваме на вечеря в Елисейския дворец. Забележително! Всичко се развива с шеметна бързина! Навсякъде раци, хайвер, червен плюш, прислуга с бели перуки и по средата аз, на дивана, с чаша шампанско в едната ръка и череп в другата, играя Хамлет за президента на републиката! Нечувано! Такава минута струва много в живота на един трагик. И вие искате да се лиша от това — защо? В името на някакво мъгляво благоприличие, на някакво човешко достойнство — това на вас познато ли ви е? — морал, който между другото бих пожертвал с удоволствие, всичко това само заради някакъв мъгляв провинциален успех!
	Беше се опитал да убеди момичетата от дома в теорията си и беше успял. Спомням си лучената супа, която ядохме късно една вечер с момичетата и надутата пледоария на стария пискюл.
	— С две думи — заключи едно от момичетата, което се казваше Джени — когато правя оная работа с някой клиент тук, значи оттатък се омъжвам?
	— Точно така! — възкликна Саша, с парче хляб в едната ръка и с лъжица в другата. — В църква, цялата в бяло! Навсякъде портокалов цвят!
	— Добре — каза бавно момичето. — А какво се случва оттатък, ако тук оправям по четирийсет клиенти на ден?
	Великият трагик отвори уста, но не намери какво да отговори и напъха парче хляб в устата си. После изломоти, че ще „поработи по въпроса“. Дояде супата си много бързо и се измъкна, без да ни пожелае лека нощ, отправил язвителен поглед към Джени.


>>	XIV

	Това момиче Джени не беше като другите. Беше ниска, закръглена, яка жена, много мургава, с похабено и подпухнало лице, върху което тъгата, странно защо, беше избрала да се въплъти в усмивка. На улица „Юшет“ момичетата седяха почти голи на бара, само по чорапи, по гащи и сутиен, в зависимост от това какво искаха да скрият от клиентите. Джени носеше сутиен и черни чорапи: имаше разширени вени, което впрочем не пречеше да бъде обичана; спомням си един следобед, когато Джени беше заета, един носач от халите бе дошъл за нея и тъй като не успяваше да си спомни името й, беше казал:
	— Нали знаете, онази с разширените вени.
	В този си вид Джени обикновено седеше до зацапаното стъкло на бара и четеше. Щом дойдеше клиент, бързо скриваше книгата си „за да не обезкуражава срамежливите, които не обичат интелигентни жени“ — обясняваше тя. В дома идваха студенти от Сорбоната и Джени бе успяла да измъкне от тях няколко класически произведения, но най-често книгите, които четеше, бяха популярни научни текстове, най-вече на Жан Ростан, когото тя смяташе за „извънредно ерудиран“; казваше, че очаква много от биологията. Бях забелязал, впрочем, че повечето от момичетата на улица „Юшет“ очакваха нещо или някого — и те самите не знаеха какво: писма, истинската любов, биологията, но редовно идваха само клиентите. Приказвах си често с Джени и тя ми говореше за биологията и за науката изобщо, „която ще промени всичко“. Смяташе, че нищо в обществото не може да се промени, преди да се промени самият човек и че при някои зеленчуци, преди всичко при доматите, вече са постигнати окуражаващи резултати в тази посока и щом е възможно да бъдат променени доматите, защо да не може да се направи същото и с човека, следователно — надежда имаше. Вече има домати без семки — казваше тя. Очевидно се надяваше на същото и при мъжете. Приятелките й я смятаха за малко смахната и може би имаха право; казваха й, че биологията, с която по цял ден се тъпче, ще „изпие любовната й страст“. Такава беше Джени, мислите й не бяха характерни за домовете от третото съсловие, като този на улица „Юшет“, където набираха момичета без особено възпитание. Четеше, четеше и щом влезеше клиент, тя го поглеждаше с надежда — като да бе някой от онези домати, които, отглеждани по нов начин, един ден щяха да родят чудото на любовта и на самопожертвователността. Обичаше много и поезията, веднъж я заварих със сборник на Жак Превер върху голите си колене.
	— Ако бях поет — казваше с въздишка тя — щях да пиша така.
	Бях забелязал, че от известно време Леонс посещава улица „Юшет“ не само от приятелски чувства към Саша Дарлингтън. Знаех също, че предпочитанията му клоняха към Джени. Между тях имаше почти двайсетгодишна разлика и Джени проявяваше майчински чувства към Леонс; щом той беше до нея, тя не се тревожеше за нищо. Един или два пъти отидохме заедно в Бют Шомон; те вървяха хванати за ръце, без да си говорят; мислех си за Жозет и се чувствах сам. Джени току-що бе открила басните на Лафонтен и онзи следобед, на тревата, тя ни прочете около двайсетина. Накрая попита Леонс:
	— Кажи, мили, би ли научил една басня наизуст заради мен?
	— Ама не, ти си луда! — възмути се Леонс.
	— Ще направиш ли това заради мен? Ето една, която е много хубава…
	Тя прочете:
	_Два гълъба се обичаха нежно…_
	Когато свърши, въздъхна, затвори книгата и каза:
	— Няма съмнение, че любовта е хубаво нещо понякога…
	Бях забравил за този случай, но няколко дни по-късно, когато заедно със стария Вандерпуте влязохме в салона за инсулин, заварихме Леонс седнал на фотьойла с книга в ръка, да повтаря със затворени очи:
P>
	Два гълъба се обичаха нежно.
	Но единият се отегчи у дома,
	бе така неразумен да предприеме
	пътуване в далечна страна…
P$
	Аз, естествено, знаех много добре кой е другият гълъб, но старият Вандерпуте го разбра по съвсем друг начин. Той седна на един стол, извади кърпичката си, избърса си носа и каза жално:
	— Нали няма да ми причиниш това, Леонс? Нали няма да ме напуснеш? За какво са тези стихове, искаш да ме сплашиш ли?
	Мисълта, че старият Вандерпуте се бе взел за единия от двата гълъба на Лафонтен ни се стори толкова невероятна, че ние избухнахме в смях, който предизвика неочаквана реакция у стария. Той ни погледна: устата му зейна, през очите му мина сянка на неразбиране. За миг той остана неподвижен, изгледа единия, после обърна глава към другия, заслушан смаяно в подигравателния ни смях, после бавно вдигна ръка, стисна я, безмълвно размаха юмрук, опнал тяло, все още неспособен да изрази с думи гнева си, после скочи от стола, наведе се и все така размахал юмрук, ревна с треперещ от гняв глас, в който от време на време проплакваха сълзливи нотки:
	— Значи аз не струвам? Не мога да разбера една басня, това не е за мен, прекалено нищожен съм? Тайфа малки нехранимайковци!
	Бяхме само двама, но в гнева си той вероятно виждаше милиони врагове наоколо и те всички го ненавиждаха и се подиграваха с него, сочеха го с пръст…
	— Хулигани, разбойници! Лафонтен е за всички! Глупаци! Това се отнася и за мен, аз не съм изключение, и аз съм човек като другите… аз съм като всички други и точно това е отвратителното! И ако ме нямаше мен, нямаше да го има и Лафонтен, нямаше да има басни, нищо, нищо нямаше да има! А вълкът, а, вълкът може би не съществува при Лафонтен? А лисицата, може би и тя не съществува? Ами мишката, чуйте, мишката? Какво би направил Лафонтен без вълка, без лисицата и без… без мен? Тайфа малки, невъзпитани момченца! Ако Лафонтен беше тук, щеше да ми благодари, щеше да ми целува краката! Без мен нямаше да напише нищичко, той ме обичаше, запомнете го добре, той ме обичаше, както обичаше всички други… животни! Това е естествено. Тайфа малки, егоистични албигойци, тайфа малки мъртвородени!
	По бръчките на лицето му се стичаха едри сълзи, но отчаянието му беше смешно и безсмислените фрази, които бълваше в гнева си, засилваха още повече лудия ни смях.
	— А може би не е възможно да ме обичат? Е, добре, през 1912 аз бях обичан, както вие никога няма да бъдете обичани, мога да ви покажа снимки… тайфа сенегалци! Какво изобщо знаете вие! Не виждам защо си губя времето да разговарям с вас. Вие сте само малки трафикантчета без възпитание, пяната на черния пазар. Аз имам диплома за образование, ходил съм на училище до четиринайсетгодишна възраст, знам ги наизуст тези басни и ако не ми вярвате, мога да ви ги изрецитирам, ето чуйте!
	Той се опита да си припомни, огледа се отчаяно и запелтечи:
P>
	Парченце сирене захапал с човка,
	на клон висок се гарванът люлял.
	Дошла лисицата… дошла лисицата…*
	[* Превода на Ивон и Стефан Тодорови.]
P$
	Той замълча. Ние вече не можехме да се овладеем. Гледката на стария Вандерпуте, по жилетка и с шотландско наметало на раменете, който ни заплашваше с юмрук и напразно се опитваше да си спомни баснята на Лафонтен, сякаш за него това бе въпрос на живот и смърт, ни довърши. Леонс се превиваше от смях на дивана, аз се бях повалил на един фотьойл…
	— Тази не мога да си спомня — изкрещя бесен Вандерпуте. — Но знам една друга… ще ви засрамя. Бил съм в колеж, при отците, дори получих поощрителна награда по ботаника! Чакайте, чакайте малко, чуйте!
	Той тържествено се наклони към нас:
P>
	Перета вървеше към града.
	С гърне мляко на главата.
	Стъпваше внимателно…
P$
	Тази наистина я знаеше. И когато стигна до „Сбогом теленца, крави, прасенца, пиленца!“, той сниши глас, прегърби се, млъкна, обърна ни гръб и се отдалечи на късите си крачка. В продължение на няколко дни не излезе от стаята си. Легна болен. Оставяхме му овесената каша пред вратата, той изчакваше да си тръгнем и тогава я вземаше. Накрая се появи, но се движеше крадешком из апартамента, без да ни говори. Наблюдавах го скришом. Впрочем, той винаги усещаше, че някой го гледа. Един ден задържах погледа си малко по-дълго върху лицето му — ядеше кашата си — когато той вдигна рязко глава и улови погледа ми. Спря да яде, застина неподвижен с пълна уста, после преглътна и изпадна в едно от онези редки яростни състояния, които го обземаха, когато се страхуваше или когато се чувстваше унизен.
	— Забранявам ви да ме гледате така! — изкрещя той. — Не искам да ме шпионират в собствения ми дом, ясно ли е? Тук съм си вкъщи и имам право да ме оставят на мира!
	Той грабна чинията си и изтича да се заключи в своята стая. Започнах да прикривам любопитството си, доколкото бе възможно, но не престанах да го наблюдавам. Имаше странни привички. Например — прибираше всичко, що намереше. Когато вървеше по улицата, погледът му винаги бе забит в земята, никога не гледаше небето, защото там рядко се случвало да намериш нещо. Стаята му беше пълна със странни предмети без абсолютно никаква стойност; безполезни неща, изгубени като него. Там имаше ръждясали медальончета, парченца канап, мръсни панделки, копчета, капачки от бутилки, празни шишенца от лекарства, счупени брошки, всякакви невероятни боклуци, които той грижливо пазеше като фетиши, сякаш обожаваше и най-скромните следи, оставени от човечеството — чак до останките, с които то обсипваше пътя си. Виждах го да мечтае с часове пред някой ключ, на който държеше само защото беше ръждясал и вече не отключваше нито една врата. Бе украсил стените със стари пощенски картички, някои от които датираха отпреди първата война. Всичко в стаята му беше старо, единственото произведение на съвременното изкуство, приютено там, бе една цветна снимка на маршал Петен, не толкова от патриотични съображения, колкото от желание да бъде като всички. Един ден се загледах в пощенската картичка над леглото му, на която великолепен артилерист стоеше до оръдието си, когато Вандерпуте каза:
	— Това съм аз.
	— Как така — вие?
	— Артилеристът, това съм аз. Променил съм се малко, а?
	Казах му, че наистина се е променил.
	— Да — каза старият, като гледаше картичката — естествено, цветовете са избелели.
	Той въздъхна.
	— Позирах за един производител на пощенски картички. Единствено заради семейството, никога не съм искал да ме снимат за глупости. Можех да попадна в какви ли не ръце.
	Той клекна, издърпа с пъшкане изпод леглото един голям куфар и извади оттам огромна купчина пощенски картички, които хвърли върху леглото. На тях можеше да се види двайсетгодишният Вандерпуте да танцува валс, Вандерпуте в люлка, Вандерпуте да пише поема под розов абажур, Вандерпуте на велосипед, в компанията на покрита с облачно було муза. На всяка картичка имаше по някой и друг прочувствен стих и старият ми ги четеше на глас, мърдаше мустаци и ми подаваше картичките една по една, сякаш ми показваше семеен албум.
	— Когато някой ви липсва, целият свят опустява — рецитираше той така, както се казва: — Това са мама и татко в Шателгийон.
	Той разрови отново в куфара, откъдето се вдигна прах и в носа ми удари силна миризма на нафталин.
	— Погледнете, млади момко — каза победоносно той. — Това също съм аз… Виждате, че и аз съм бил млад.
	Беше снимка, на която съвсем голо бебе, легнало по корем, гледаше учудено обектива.
	— Това съм аз — гордо каза старият Вандерпуте.
	Погледнах бебето и после онова, което беше останало. Старият седеше на един стол, с шотландското наметало на раменете и с каскет на главата. Лицето му бе подпухнало и бледо, носът — смачкан и покрит с червени петна, две дълбоки бръчки, като изсечени с нож, слизаха напряко през другите бръчки чак до опърлените от тютюна мустаци, които трепереха от затрудненото дишане на хронично болен от хрема човек; с костеливи, треперещи пръсти той чешеше посивялата си буза, по която следобедно време набождаше брада. Очите му бяха влажни, мътни, с натежал от дълбоко безпокойство поглед — човек се питаше как изобщо виждаха, защо непрекъснато бягаха насам-натам, сякаш търсеха изход или дупка, за да се скрият; той постоянно ги бършеше с голямата си носна кърпа, но може би така искаше просто да ги скрие.
	— А?
	— Наистина има нещо — пророних аз със стиснато гърло.
	— Нали? — каза жадно Вандерпуте.
	Стана и се наведе над рамото ми, като ми дишаше във врата.
	— А? — настояваше той.
	Не знаех какво очаква от мен, нищо не можех да направя за него.
	— Винаги остава по нещо, нали? Не всичко се изпарява. Не напълно, не напълно. Вижте очите, например, вземете очите… А?
	— Да, да, очите — промълвих.
	Избягвах да гледам лицето му, гледах снимката.
	— Те не са се променили толкова, а? Всичко друго, естествено… Това е животът.
	— Да, това е животът.
	Той изтръгна снимката от ръцете ми, погледна я.
	— Тежал съм седем фунта и половина, когато съм се родил…
	Той нервно се засмя.
	— Спечелих конкурса за най-хубаво бебе в Останц през 1877 — каза.
	Той изведнъж се спусна и завъртя копчето на радиото до леглото си; чу се пращене, после оперна музика, после нечий смях, откъс от песен, вик, после той го спря — човек би казал, че, обхванат от непоносимо съмнение, той бе поискал да се увери, че хората наоколо съществуваха, че не бе сам, че светът си бе на мястото и продължаваше да излъчва… После взе пощенските картички и снимката и бързо ги прибра на дъното на куфара си.
	— Това ще си остане между нас, нали млади момко? Нали мога да ви имам доверие?
	Обещах. Не разбирах добре какво иска да скрие, но почувствах, че окончателно бях допуснат между старите пирони, парченцата връв, празните шишенца от лекарства и всичките безполезни неща, които го заобикаляха.
	В примитивната му любов към излезлите от употреба предмети, в братската загриженост, която им даряваше, имаше нещо трогателно и едва когато за пръв път го видях как се спира на улицата, как вдига един гребен с изпочупени зъби и го пуска в джоба си — чак тогава си дадох сметка до каква степен този човек е сам. Старинните красиви предмети с изящна изработка не го интересуваха: той се привързваше само към непотребните останки. Те се трупаха в стаята му и я превръщаха в огромен боклукчийски кош, старчески дом за стари шишенца и стари пирони. Този безпорядък изкарваше Кул извън кожата му. Спомням си, че малко след пристигането си при градските мишоци, когато вестниците ликуваха заради опустошенията, нанесени от атомната бомба над Хирошима предния ден, Кул и Вандерпуте се скараха до смърт заради едно парченце канап, което Вандерпуте поиска да вдигне от улицата. Кул побледня от гняв, втурна се, настъпи парченцето канап и отказа да се помести.
	— Позволете — каза Вандерпуте, побутвайки го лекичко — тук, драги ми приятелю, има едно парче канап…
	— Не — каза глухо Кул.
	— Което ще рече, как така — не, драги ми приятелю? — запротестира Вандерпуте. — Защо не? С какво право не?
	— Не! — Задоволи се да изръмжи Кул, стиснал юмруци, а зад пенснето очичките му на дебелокожо животно блестяха като диаманти.
	— Но, драги приятелю, дявол да го вземе, позволете, все пак! Аз преди вас видях това парченце канап!
	— Не — пое си дъх Кул, който се задушаваше от гняв — абсолютно нищо не позволявам! Няма да бъда приятел с вехтошар!
	Като разбра, че въпросът е принципен, Вандерпуте окончателно си загуби ума. Той заподскача като полудял скакалец около Кул, заплашвайки го с юмрук, а като видя, че елзасецът отказва да се помръдне, той го хвана с ръце за глезена и се опита да повдигне крака му като крещеше, а в това време Кул, с изопнато тяло и вдигната глава, нанасяше бързи удари с чадъра си по главата му. Пред стойката на Кул, пред огромното му тежко тяло Вандерпуте изглеждаше като човек, настървен срещу бронзова статуя; той пъшкаше, задъхваше се, а Кул пребледняваше все повече и повече; накрая и двамата бяха в такова състояние, че се наложи да потърсим аптека; на Вандерпуте му течеше кръв от носа, а Кул трепереше от нерви и дори се наложи да остане в леглото си няколко дни. Препирните им почти винаги свършваха така, пред чашата вода, в която с трепереща от гняв ръка и с шепнещи устни отброяваха внимателно няколко капки. Когато ставаше дума за здравето на някой от тях, те проявяваха религиозно уважение и си засвидетелстваха нежна и бащинска загриженост. Вече казах, че Вандерпуте беше диабетик и имаше язва на стомаха; от април до към средата на юни той страдаше от сенна хрема и от екзема; Кул имаше астма и някаква сериозна болест на сърцето. Често му се налагаше да лежи. Тогава Вандерпуте отиваше да го види или пък ме пращаше да му занеса специални лекарства и овесена каша — предпочитаното им ястие. Квартирата на Кул се намираше на улица „Сол“, в „Монмартр“. Спомням си, че първия път, когато влязох там, стаята му създаде у мен странно впечатление за празнота, за отсъствие: човек би казал, че в нея не живееше никой. Всичко беше подредено, нищо не издаваше човешко присъствие, като изключим лежащия Кул: впрочем, не можеше да се каже, че просто е легнал, той беше подреден в леглото си. Очевидно беше, че основната грижа в живота му е да не оставя следи и да не цапа. Дадох му лекарството, което носех; той го изпи с малко вода, отбелязвайки веднага точния час в малкото си тефтерче с кожена подвързия. Обясни ми, че има болест на сърцето; изглеждаше притеснен — знак, че безпорядъкът, от който се срамуваше, бе вътре в него. После ми каза, че ако отворя второто чекмедже на скрина, вътре, на дъното, между една кутия с гуми за триене и една кърпичка, ще намеря възкисел бонбон, който мога да изям. Отворих чекмеджето и на посоченото място наистина намерих бонбон; един-единствен, грижливо увит в хартия; изядох го. Канех се да си тръгна, когато той неочаквано каза:
	— Седни.
	Седнах; не бързах за никъде и си помислих, че иска нещо да ми каже. Но той не отвори уста. Вероятно просто имаше нужда от компания. След петнайсетина минути изглежда си припомни нещо и ме помоли да отворя гардероба; там, на рафта, съм щял да намеря лачени обувки и в дясната, точно в нея — половин парче шоколад; можел съм да го изям. Наистина намерих парче шоколад в обувката; изядох го; беше стар и имаше вкус на мухъл; вероятно с месеци бе стоял в обувката. Кул се извини за безпорядъка и ми обясни, че сложил шоколада в обувката, за да го скрие от домашната прислужница, която крадяла всичко. Останах още около час; всеки път, когато понечвах да си тръгна, Кул ми даваше по нещо. Последното, което ми даде, бе един портокал, съвсем изсъхнал — беше го скрил в една кутия, под купчина медицински списания преди повече от година и го беше забравил. Този безпорядък толкова го притесни, че побързах да си тръгна, за да му дам възможност да скрие смущението си. Той веднага ми нареди да бръкна във вътрешния десен джоб на вълненото сако, сгънато в скрина, и да взема един билет за метрото — за връщане. Двамата приятели колекционираха в жилищата си една поредица медицински списания. Вандерпуте се интересуваше от изследванията на един съветски учен, възнамеряващ да удължи човешкия живот; заговореше ли за това, очите му се овлажняваха от преждевременна благодарност; той вадеше голямата си носна кърпа и шумно се секнеше; припомняше всички ония неща, които човек би могъл да свърши, ако можеше да доживее до сто двайсет и пет години; цялата мъдрост, която би могъл да придобие и да предаде на себеподобните си; Вандерпуте започваше да говори по различен начин, издигаше се на известна поетична висота, понасяше се над върховете; впрочем — уточняваше той — тук не ставаше дума за него самия, а за човешкия вид по принцип и Кул кимаше глава в знак на съгласие, вадеше лулата от устата си, изпускаше облак дим и го проследяваше с поглед — за човешкия вид, да, за интересите на човешкия вид, на човечеството, хуманизма — двамата приятели се умълчаваха замечтано, издигането на такава висота им се отразяваше добре, чувстваха се дълбоки и безкористни. Впрочем, въпреки теглото си Кул беше сантиментален, макар да го криеше, защото над определено тегло бе смешно да показваш чувствата си; само при думата „човечество“ обаче той ставаше съвсем мек отвътре, нещо в него се отваряше деликатно като стрида и секретираше от вълнение; колкото до Вандерпуте, той избягваше да изговаря тази дума пред свидетели, това го притесняваше. Щом разговорът им поемеше в тази посока, те ме молеха да изляза. Веднъж обаче не сдържах любопитството си и застанах до вратата да подслушвам; чух Кул тихо да казва, че трябва да жертваме настоящето в името на бъдещето и да се издигнем над известни, хуманитарни на пръв поглед съображения; нужно беше най-напред да се пречистим, и едва после да се размножаваме, като попречим по този начин на биологичния упадък да се превърне в политически; нужно е — казваше той, повишавайки тон — още отсега да дезинфекцираме човечеството, да го пречистим — той не изпускаше от очи Вандерпуте — да го отървем от всички чужди частици, които се промъкват и затрудняват неговия ход — Вандерпуте боязливо отместваше поглед. — Нужно е — тук Кул вдигаше чашата си с чай от лайка и я гледаше на светлината — нужно е да се направи така, че да не се отделя никаква утайка — той отпиваше една глътка, разбъркваше отново захарта със сребърната лъжичка, която после внимателно оставяше на чинийката — и заключаваше, че чак тогава бихме могли да го канализираме, да му осигурим редовен дебит и спокоен исторически вървеж, накратко — да му придадем смисъл. Той отпиваше още една глътка от лайката, която духаше, защото бе гореща. Сега — въздъхваше той — цялото човечество е затънало в тресавище… Той млъкваше, замисляше се дълбоко, забравяше за лайката и я оставяше да изстине. Нужно е — започваше отново той, снижавайки поверително глас, без съмнение не от страх да не бъде чут, но от почти религиозно уважение към темата — нужно е в света да се създадат постоянни комитети по прочистването — филтри, да, филтри — които да бдят за хигиената на водите и без жал да елиминират всички инертни частици и телца. Вандерпуте, който бе станал съвсем блед и нервно се наместваше във фотьойла си, изведнъж скочи.
	— Позволете, драги приятелю, позволете! — извика той. — Това е съвършено непоносимо! Не позволявам да ми се говори с такъв тон в собствената ми къща! Вижте ме, драги приятелю, започвам да треперя, получавам сърцебиене, спазми…
	Той изхвръкна от салона и се затвори в стаята си, като превъртя два пъти ключа. Кул не изглеждаше особено изненадан, изкикоти се два-три пъти, изчака известно време, дръпна от лулата си, после стана, доближи се до вратата и се заслуша: от стаята не се чуваше никакъв шум, нещастната частица материя вероятно се бе свряла в някой ъгъл и бе притаила дъх. Кул се ослушва няколко минути, после доволно се изкикоти, взе си шапката, чадъра, кутията с овесената каша, която старият му бе приготвил, а също и плика, който Вандерпуте му даваше всяка седмица — и си отиде. Този неизменен ежеседмичен плик много ме озадачаваше. Един ден попитах стария за него.
	— Е, да, млади момко, да — отговори ми той с въздишка — добре е човек да има един истински приятел в живота.
	Той веднага уточни какво искаше да каже:
	— В живота, да, а също и в полицията, по принцип…
	Той ми намигна. Впрочем, отнасяше се с недоверие към елзасеца и започна да заключва вратата на стаята си след деня, когато Кул се промъкна там в негово отсъствие и всичко инвентаризира подробно, прилежно описвайки всеки предмет в малкия си тефтер с кожена подвързия. Не се бе стърпял да не въведе малко ред преди да излезе и при завръщането си Вандерпуте беше намерил стаята си подредена, почистена, излъскана, проветрена — човек би казал, разказваше по-късно ужасен старият, че някой циклон е отнесъл всичко. Изправен пред такова бедствие, Вандерпуте бе надал ужасен рев, а после бе припаднал, та се беше наложило да викат практикуващия лекар. На стария бяха нужни няколко месеца тежък мравешки труд, за да създаде наново обичайния безпорядък около себе си; впрочем, част от карфиците, от часовниковите стрелки и пружинките с особено интересна форма така и не бяха намерени. Дълго след това Вандерпуте все още се ужасяваше от постъпката на Кул: „Човек би си помислил, че съм умрял и стаята ще се дава под наем“. Кул на няколко пъти бе идвал да поднесе извиненията си и да прибере плика за седмицата, но така и не бе допуснат. В крайна сметка Вандерпуте, който не беше злопаметен, все пак го прие — седнал на един фотьойл, със снизходителната усмивка на човек, който е прекалено засегнат, за да го е грижа за нещата от света, което впрочем не му попречи да нарече Кул убиец и дребен нехранимайко — последното, отнесено към внушителното тегло на елзасеца, беше произнесено високо и ясно, като обвинение. Ужасът си от новото, вкуса си към останките Вандерпуте проявяваше дори в начина си на обличане. Той се снабдяваше с дрехи втора употреба от един вехтошар от крайбрежните улици. Понякога, когато го виждах как избира в магазина някой съвсем протрит панталон, как грижливо опипва всяко копче, как внимателно изчегъртва с нокът петната или обръща джобовете, за да изсипе в шепа остатъците от тютюн и някоя мухлясала кърпичка, виждах как между стария човек и старата дреха веднага се установяваше дълбока интимност, симпатия, разбиране. Спомням си едно вълнено сако, с което Вандерпуте бе влязъл във връзка един ден, защото бе изпитал нужда да разшири семейния си кръг. Вехтошарският магазин се намираше на крайбрежието, между два магазина за птици; на прозореца пишеше: „Нови дрехи, дрехи втора употреба и дрехи под наем“. Вехтошарят, господин Журден, беше възрастен човек; на главата си на брадат мислител носеше черно велурено кепе, извънредно мръсно; беше издател, главен редактор и единствен сътрудник на едно анархистко, силно антиклерикално издание — „Страшният съд“, което раздаваше безплатно всяка неделя пред църквите и което от трийсет и пет години изпращаше редовно на кюрето от Парижката Света Богородица, с когото се бе сприятелил. Той ни посрещна с мрачен вид, оплака се от липсата на въглища — беше средата на юни — и на въпроса за здравето горчиво се оплака на Вандерпуте от пикочния си мехур, от простатата си и от Народното събрание, чието лошо управление и пагубна роля описа с дълбоко прочувствени думи.
	— Човекът, човекът вече не струва нищо — заключи той, докато ни въвеждаше в магазина си. — Представете си, драги господине, снощи, точно преди да затворя, идва един индивид да си вземе фрак под наем. Давам му фрак, чифт лачени обувки и, естествено, намеквам за цилиндър. „Мислите ли?“ — казва. Аз го питам: „За сватба ли?“. Той се замисли — нямаше вид на човек, който знае добре къде отива, не трябваше да му се доверявам. „Не — отвърна накрая — по-скоро за развод. В крайна сметка, ще взема и шапката.“ Питам да му ги загъна ли. „Не — каза той и добави тоя странен израз: — Ще го изям веднага.“ Не трябваше да му се доверявам! Той отива зад паравана, облича се. „Дали нямате някой бастун със сребърна дръжка?“ Намирам му бастун със сребърна дръжка. Накратко, той отива на „Пон Ньоф“ и се хвърля в Сена. Какви времена, добри ми господине: съвсем нов фрак!
	— Не го ли извадиха?
	— Да, но на другия ден и, естествено, той се беше събрал. А бастунът бе изчезнал… това си е чиста загуба.
	— И какво го е накарало да…
	— Страхът от комунизма, ей богу. Истинска епидемия. Хората скачат в Сена, пръскат си черепите, гълтат отрова или директно се втурват да се запишат в партията. Паника, това е. Но да не преувеличаваме, питам ви — защо така изведнъж фрак, бастун със сребърна дръжка… защо искаш да повлечеш и друг в нещастието си? Не разбирам!
	— Няма съмнение — предположи Вандерпуте, вероятно припомняйки си думите на Кул — французинът е голям индивидуалист, прекалено загрижен за себе си. Впрочем — добави — ще имам нужда от сако. Нещо сериозно, разбира се.
	Господин Журден опря показалец на брадичката си и се замисли няколко секунди. Имаше вид на човек, който наум прави инвентаризация на магазина си и преобръща всяко чекмедже в търсене на желания артикул. После със сръчно движение извади от гардероба си нещо, което миришеше на нафталин.
	— Това сако принадлежеше на един съветник от Сметната палата — отбеляза той, чистейки стоката.
	Вандерпуте веднага погледна сакото отвътре, сякаш да провери дали предишният собственик не е още там.
	— Казвате, уважаван човек?
	— Съветник в Сметната палата, не какво да е. Погледнете, виждате ли тук, на ревера, това протрито място?
	— Отличие някакво, несъмнено — каза почтително Вандерпуте.
	— Кавалер на Почетния легион — сряза го вехтошарят.
	Двамата продължиха да опипват сакото, вехтошарят галеше подплатата, Вандерпуте плъзгаше длан по лицето, пръстът му се спря на една немалка дупка и пропадна в нея.
	— Молците бяха особено хапливи тая година — отбеляза господин Журден. — За щастие американците са нащрек, измислили са ново оръжие, което ще разреши всички наши проблеми и…
	— Знам, знам — прекъсна го нетърпеливо Вандерпуте. — Няма значение, една дупчица. Мога ли да узная името?
	— Жестар-Фелюш — каза вехтошарят с поверителен глас. — Много хубаво семейство. Вероятно сте чували за тях. Но какво да се прави, има дупчица…
	Той издърпа сакото от ръцете на Вандерпуте, нави го на кълбо и го запрати на дъното на гардероба.
	— Позволете, позволете — възпротиви се Вандерпуте.
	Той се наведе, вдигна сакото и го разгъна, като изглади гънките с ръка. Помежду им се раждаше едно хубаво приятелство. Вандерпуте облече сакото и застана пред огледалото. Жестар-Фелюш безспорно беше имал невзрачен вид. Малко го стягаше под мишниците; освен това леко лъщеше.
	— Пенсионира се само преди два месеца — каза вехтошарят. — Оттегли се в Ница със семейството си. Там имат имот. Трийсет хектара. И мимози навсякъде.
	— Деца?
	— Една дъщеря, омъжена за индустриалец от Лион — каза господин Журден. — В копринената промишленост. Много голямо богатство.
	Вандерпуте все още се колебаеше; господин Журден го наблюдаваше с крива усмивка, мърдайки нервно дългите си, костеливи пръсти. Той приближи до Жестар-Фелюш и опипа джобовете му със загрижен вид.
	— Помислих си — каза той — дали Жестар-Фелюш не е оставил някои лични вещи в джобовете си, една клечка за зъби от слонова кост, едно цигаре…
	Вандерпуте бързо сложи ръце върху джобовете на сакото.
	— Оставете, оставете — каза — после ще видим.
	— Ако позволите, веднага ще…
	— Ама не, оставете, казвам ви — разсърди се Вандерпуте, отстъпвайки назад и бранейки джобовете си. — Впрочем, вземам сакото.
	— В крайна сметка, както искате — каза господин Журден. — Мисля дори, че там има и някакво сребърно украшение с ключалка и верижка с мъничко ключе накрая, много личен предмет, нещо като медальон… Да ви го загъна ли?
	— Ще си тръгна с него — побърза да каже Вандерпуте с развълнуван глас.
	Той побърза да плати и да си тръгне с новото си съкровище. Господин Журден ни изпрати до вратата, после се прибра като молец при старите си дрехи. Имах работа в квартала и се разделих с Вандерпуте. Направих няколко крачки и се обърнах: старият бързаше със ситни крачки, галейки с ръка ръкава на Жестар-Фелюш; бях сигурен, че му говореше. Понякога някой ексцентричен младеж, притиснат от безпаричие или неуспех в сделките, задигаше нещо от някой дрешник или гардероб и занасяше откраднатата вещ на Вандерпуте. Последният изпитваше ужас да не бъде замесен в дела, които гордо квалифицираше като „непочтени“ и решително отказваше да укрива крадени вещи. Но ако ставаше дума за някоя лична вещ — палто, ръчна чанта, чифт ръкавици — гневът му минаваше веднага, той измърморваше нещо в мустаците си — заради принципа, завърташе се около предмета, после го вземаше и тичаше да го затвори в стаята си, където той оставаше завинаги. Така стаята му малко по малко бе заприличала на дрешник: щом влезеше, човек виждаше палта, натрупани върху облегалките на столовете, захвърлени сака, шапки и безброй чифтове ръкавици. Всички те бяха грижливо струпани около леглото, което сякаш съзерцаваха, и неудържимо припомняха едно далечно, невидимо човечество, бидейки едновременно негова карикатура и олицетворение. Всеки път, когато влизах в стаята му, изпитвах неприятно чувство и бързах да изляза. Поглеждах към този голям дрешник, към тази сбирщина от палта, шапки и сака, които заобикаляха леглото и си казвах: старият явно наистина има нужда от компания. Той събуждаше у мен странна смесица от съжаление и непреодолимо отвращение. На няколко пъти го сънувах. Веднъж ми се яви като плъх. Беше се сгушил в един ъгъл, върху купчина стари дрехи, мърдаше мустаци и ме гледаше.


>>	XV

	От няколко дни имах чувството, че Леонс иска да говори с мен, че ме наблюдава крадешком, захапал замислено цигарата, изглежда се колебаеше: всеки път, когато погледът му срещнеше моя, той отхвърляше глава назад и небрежно изпускаше дима. Най-сетне се реши.
	— Е, хлапе, как е, гила ли?
	— Аха.
	Той завъртя цигарата между пръстите си и я заразглежда с внимание.
	— Добре ли се справяш с тая кола?
	— Yep.
	Леонс ме погледна, поколеба се, после хвърли цигарата.
	— Хайде ела, искам да те запозная с един човек.
	Нареди ми да седна до него. Свирукаше си, докато караше, и не ми казваше нищо.
	— Къде отиваме?
	— Не се притеснявай… вече стигнахме.
	Спря колата пред един бар. Преди да слезе, се обърна към мен.
	— Или се съгласяваш, или не. Не те насилвам. Постъпи както искаш. Ако не ти харесва, ще намеря някой друг, кандидати има. Приятели сме, ще си останем приятели дори и да откажеш. Това няма нищо общо.
	Той повтори бавно:
	— Това няма нищо общо, нали разбираш.
	Не казах нищо. Влязохме в бара. На една маса един мъж четеше вестник. Имаше добродушно кръгло лице, щръкнал като четка мустак; видът му ме върна към стари спомени: приличаше малко на г-н Жан, наричан „Мариус“. Обзе ме смътно разкаяние, краткотрайно угризение на съвестта… Какво ли беше станало с него?
	— Господин Мамий, представям ви Лъки, приятелят, за когото ви говорих — каза Леонс.
	Човекът ме погледна с добрите си, кафяви очи и остана изненадан.
	— Добър ден, добър ден, млади човече… Ще пийнете ли един аперитив? Келнер, две Cinzano, а за мен четвърт Vichy.
	Той сгъна вестника и го пъхна в джоба си. Изглеждаше притеснен.
	— Доста млад е — каза на Леонс. — Знае ли поне да шофира?
	— Ако съм го довел — каза Леонс — не е за уроци по шофиране.
	— Добре, добре. Това потвърждава теорията ми, впрочем. Всичко се руши, всичко се клати, няма вече и една здрава греда. Всеки гледа себе си в днешно време. Всеки момент всичко ще рухне и при тези обстоятелства наистина не си струва да се притеснява човек.
	Той опря ръце на тлъстите си бедра и се наведе към мен.
	— Имам едно дребно предприятие… о, нищо особено. Скромна работа. Сега започваме. Двама работници. Разполагаме само с една работилница в предградията. Съвсем в началото сме: преди два месеца все още се занимавах с търговия на зеленчуци. Накратко, вие прибирате колите, карате ги в нашата работилница. За доставка плащам двайсет процента от цената, посочена в Аргюс. Практически няма никакъв риск.
	Той пийна малко вода.
	— Знаете ли — каза замечтано — навсякъде е такъв безпорядък, такава каша, че понякога се питам дали хората забелязват, че са им отмъкнали колата. Уверявам ви, това остава незабелязано. Катастрофата е пълна; ако питате мене, вероятно никой не обръща внимание. Страната затъва, а вие искате хората да се занимават с колите си; кой гледа клончето, когато върху главата му падат греди? Във всеки случай, моята гледна точка е такава. Повече от всякога хората не се интересуват от нищо. Мислят само за себе си. Смятам, че можем да им се доверим. Между другото, това е и моят принцип: да се доверяваме на хората. И така, вие какво ще кажете за това?
	Той ме погледна изпитателно и откровено: вече не бях сигурен за какво изобщо ставаше дума — за доверието към хората или за краденето на коли. На тръгване казах на Леонс:
	— Ще ни сгащят, старче. Нали знаеш, накрая винаги успяват да те сгащят.
	Леонс се изплю, повдигна рамене:
	— И какво?
	Наистина, помислих си — какво?
	Аз също се изплюх.
	— Не бива и да се вярва, че животът е кино — каза Леонс. — Виж Лудия Пиеро, него да са го сгащили някога? Ако беше на кино, отдавна да е седнал на електрическия стол. Във филмите винаги те хващат накрая, правят го нарочно, за да те сплашат. Знаеш, заради морала. Така е в Америка.
	Известно време вървяхме мълчаливо. Замечтано премятах цигарата си между зъбите; смъкнал шапка над очите, метях тротоара с широкия си панталон. Опитвах се да не обръщам внимание на тревогата, която разяждаше сърцето ми, нито на коварния въпрос, който не ми даваше мира. Защо? Защо беше всичко това? За какво беше умрял баща ми? Опитвах се да се задържа на повърхността, да контролирам жестовете, думите, поведението си, да не поглеждам вътре в себе си. Леонс имаше право. Бях го чел в едно списание за кино: ако гангстерът умре в края на филма, то е единствено заради морала. Всички знаят, че в истинския живот не се случва както във филмите. Има голям шанс да се измъкнеш.
	— Освен това, по дяволите — каза Леонс — мъже ли сме ние или не?


	Работех заедно с едно момче на моята възраст, което Мамий ни представи и което наричахме Плъхчето, защото беше алжирец; мургаво, дребно и пъргаво момче, което говореше с мелодичен акцент и непрекъснато лъжеше. Той просто се нуждаеше от това, лъжите сами излизаха от устата му; човек дори не би казал, че лъже, толкова истински бяха лъжите му.
	— Ей, момчета, Лудият Пиеро току-що свали един тип точно пред мен!
	— Да бе, да — казваше Мамий и повдигаше рамене.
	— Да пукна, ако лъжа. Приказвам си с него на кея Бетюн, точно срещу газостанцията — Пиеро ми е приятелче — когато изведнъж на стълбите се появява едно ченге. С наметало, нищо че е пролет. Пиеро тутакси скочи и вече бъркаше в джоба си. Ченгето ни видя, смигна ни и после се обърна към стената, разкопча си панталона и започна да пикае. Аз се успокоих, но Пиеро се ядоса, помисли, че е от презрение, извади патлака и преди да имам време да кажа „уф“, вече го беше направил. Старче, куршумът му влезе точно където трябва…
	Той се хвана за сърцето.
	— Обаче продължи да пикае още няколко секунди. После падна. „Хвърли го във водата“ — каза Пиеро. Не се пазарих, хвърлих го във водата. Известно време той плава, наметалото му се бе надуло от въздуха, лицето му в средата приличаше на водна лилия. После потъна. „Вече никога няма да пикае“ — каза Пиеро.
	Понякога и Плъхчето шофираше, но основно отключваше вратите на колите, правеше го само за секунди. Когато се навеждаше с триончето си над някое устройство, приличаше на гризач. На мен не ми оставаше друго, освен да седна на волана и да закарам колата в работилницата на Мамий. Плъхчето се настаняваше до мен и непрекъснато дърдореше.
	— Я кажи, Лъки, вярно ли е, че баща ти е участвал в Съпротивата?
	— Да, всъщност го убиха.
	— Браво! Моят също. Партизанин ли е бил?
	— О, не знам, остави ме на мира.
	— Моят също! Три пъти беше залавян от германците — ама не, какво говоря, чакай да преброя — пет пъти, но все успяваше да се измъкне. Последният път го затвориха във Френ. Веднага му пратих трион в бутилка с вино и той преряза решетките. Докато чакал удобен момент, залепил решетките с трохи от хляб, за да не се вижда, че са прерязани. Само че една сутрин швабите дошли в килията му и започнали да претърсват: точно в съседната килия предната вечер някакъв си кръцнал гръкляна. Баща ми стоял спокойно, защото бил изхвърлил триона навън, а решетките били добре залепени с трохички хляб и нищо не се виждало. Но изведнъж чул птичи песни, погледнал към прозореца и какво да види? Старче! Врабчетата лакомо кълвели хляба по решетките пред очите на фрицовете. Истинска гощавка, старче! Били поне двайсетина, боричкали се и се тъпчели, честна дума! Още малко и съм загубен — казал си баща ми. А фрицовете били прекратили претърсването и гледали птичките — на всички е известно, че те обичат природата… за щастие не видели нищо, тръгнали си навреме.
	— Не може да бъде! — правех се все пак на учуден аз. — Това наистина ли се е случило?
	— Заклевам ти се, виж, да пукна на място, ако те лъжа!
	Той скришом плюеше през прозорчето, защото беше суеверен като всички нас, дето лесно давахме фалшиви клетви срещу предпазната мярка да се изплюем веднага след това. В работилницата намирахме Мамий седнал на бидон с бензин, с вестник в ръка. Винаги четеше някой вестник. Вдигаше изумен поглед към нас.
	— Деца мои, това повече не може да продължава така. Видяхте ли Берлин? Ще избухне, ще избухне! Знаете ли, че всяка година на черния пазар се продава бензин за двайсет и пет милиарда? Това е чиста загуба за държавата. Естествено, тя се опитва да си го върне чрез данъци. Как искате при тези обстоятелства да се измъкнем? Всичко ще рухне. Ето защо онова, което правим, е без значение. Живеем в преходен период и няма смисъл да се притесняваме. Напротив, помогнем ли му да рухне, по-скоро ще можем да започнем от нулата, всичко да заличим и да почнем отново. Ако всеки французин се понапънеше малко, като мен, ако всеки удареше оттук-оттам, вместо спокойно да си стои в магазина и да чака всичко да отмине, отдавна да сме сринали всичко до земята, и сега да строим един нов свят, чист. Но хората са егоисти. Не се жертват. А аз по душа съм филантроп, жертвам се, искам всичко да се промени, бутам напред. Аз също бих могъл да си стоя в магазина и да продавам зеленчуци, не е ли така? Но искам да дам едно рамо на дървената барака и после да я построя наново. Затова бутам. Впрочем, тя всеки момент ще се сгромоляса. Затова няма защо да се притесняваме.
	Двамата му работници се подсмиваха, докато разглобяваха сръчно колата на части, които после извозваха с камион към града. Бяха безмилостни към Мамий и го наричаха „прогнил капиталист“. Единият от тях, младо, русо момче, чието име не знаех и когото Мамий наричаше просто „хлапе“, ми казваше:
	— На мен ми е все едно, аз не съм замесен в тая работа. В действителност, същото е като при швабите по време на окупацията: просто саботираме системата. Мамий има право: колкото повече помагаме, толкова по-бързо тя ще хвръкне във въздуха. Надявам се и той да хвръкне заедно с всичко. Във всеки случай не се упреквам. Съвестта ми е спокойна. Тая работа не ме засяга. Аз работя срещу системата… Известен период на анархия е необходим.
	Но Леонс не беше доволен, вече търсеше друга работа.
	— Не е това — казваше. — Това не е истинска работа. Само се хабим. С кражба на коли няма да се измъкнем. Трябва да направим един-единствен удар, но голям, а после да офейкаме. Всъщност, ти знаеш моето мнение.
	Беше пораснал много, но беше все така слаб като пирон и прегърбен, с безкрайни ръце и крака, които излизаха отвсякъде. Палеше нервно безброй цигари, които хвърляше недопушени. Очите му непрестанно шареха наоколо с изражение на напрегнато безпокойство, сякаш се чувстваше притиснат в ъгъла, сякаш търсеше изход… Погледът му все повече заприличваше на погледа на Вандерпуте.
	— За да направим истински удар — засмя се веднъж той — ще ни трябва атомна бомба.
	Самият Вандерпуте бе ужасен от новото ни занимание, което определяше като „непредпазливост, лекомислие“. Умоляваше ни да се откажем.
	— Помислете за мен — стенеше — скоро ще ви хванат, вие ще ме издадете и ще умра в затвора… О, Господи!
	Той се свличаше върху някой фотьойл с ръка на сърцето и гълташе хапче.
	— Няма да ви издадем — успокоявах го. — Ние не сме такива.
	Вандерпуте ме гледаше със съжаление.
	— Нещастно момче — викаше. — Вие не познавате полицията. Ужасна работа е полицията, ужасна работа! Те ще го ударят на чувства, ще бъдат мили с вас и понеже вие не сте свикнали с това, ще ме издадете веднага.
	Той тържествено потвърждаваше:
	— Не е възможно другояче.
	— А вие откъде знаете — питаше Леонс, присвивайки очи — издали ли сте вече някого?
	Старият се правеше, че не е чул, внимателно гледаше в земята, встрани. Погледът му сякаш винаги търсеше мишка по паркета.
	— За да издадеш някого, млади човече — казваше бавно той с хремавия си глас — трябва най-напред да си имал приятели… Тогава бихме могли да поспорим. Но когато винаги си бил сам на тоя свят…
	Мустаците му потреперваха, той вадеше голямата си карирана кърпа и си бършеше очите.
	— Аз съм сам на света, аз съм един беден старец, когото никой не обича и ще свърша дните си в затвора заради двама малки нехранимайковци, които съм приютил в момент на великодушие. Вие сте млади, животът е пред вас, можете да си позволите да прекарате няколко години в затвора… Но аз? Аз? Помислихте ли за мен?
	Той взимаше ръката ми.
	— Млади момко, вие би трябвало да се срамувате. Припомнете си господин баща ви. Той също се е подлагал на ненужен риск и вие добре знаете до какво е довело това. И после, ако на шестнайсет крадете коли, какво ще правите, когато станете пълнолетен? Ще убиете някого, очевидно, ще убиете някого. Най-напред мен, може би, а?
	Той ни гледаше уплашено, подръпваше нервно шотландското наметало върху раменете си и тичаше да се заключи в стаята си. Събираше в едно куфарче „само най-необходимото“ и ни молеше да го предупредим за „престъпните си действия“ поне двайсет и четири часа по-рано, за да предприеме мерки. Вече не живееше. Всеки път, когато някой звъннеше на вратата, той пребледняваше, свличаше се на някой фотьойл, слагаше ръка на сърцето си и пиеше хапче.
	— Полицията е! — шепнеше. — Предчувствам, че е полицията. Загубен съм.
	Понякога влизах в стаята на Жозет, сядах на леглото й и казвах учудено:
	— Знаеш ли, току-що откраднах още една кола. Всъщност, правя го заради теб.
	Не можех да й предложа кой знае какво. Тя ме галеше по косата.
	— Да, зайчето ми — казваше. — Много добре разбирам.
	— Още не съм станал Хъмфри Богарт — казвах. — Но кой знае, може и това да се случи. Аз съм само на шестнайсет, имам извинение. Може би с малко повече късмет скоро ще убия някого, като в Холивуд.
	— Да, зайчето ми.
	Тя говореше с тих, едва доловим глас. Почти винаги беше пресипнала, лежеше в стаята си и трепереше с шал на раменете, помежду кутиите с лекарства; от време на време Вандерпуте влизаше да вземе от тях. Пердетата винаги бяха спуснати; лампата светеше дори денем. Тя ставаше от леглото едва следобед, за да иде на кино и се връщаше късно вечер, след последната прожекция.
	— Малката не води здравословен живот — казваше важно Вандерпуте. — Би трябвало да се грижи за гласа си. Аз съм за чистия въздух, за слънцето, изобщо не разбирам как може човек да води такъв живот… освен ако, хе, хм! не е принуден от независещи от волята му обстоятелства.
	Една вечер Мамий ме докара до вкъщи с колата си. Пожелах му приятна вечер и се качих по стълбите. Отключих вратата, беше тъмно; изведнъж усетих леко докосване и чух задавен вик.
	— Кой е там?
	Запалих лампата: беше Вандерпуте. Стоеше прав посред вестибюла, с куфарче в ръка. С каскет, топъл шал около шията, с палто и чадър под мишница. Беше смъртно блед, очите му примигваха и ме гледаха с ужас.
	— Какво има?
	— Аз изчезвам — каза бързо той — изчезвам!
	Погледна страхливо към вратата на салона.
	— Жозет…
	— Какво, по дяволите, какво има?
	— Жозет получи криза. Нещастие… кръвоизлив. Аз я вдигнах…
	Изведнъж той извика с уплашен, жален глас:
	— Нещастие! Знаех си аз, млади момко, че нещастието дебне някъде тук! Отдавна го чувствах. Аз, млади момко, съм извънредно чувствителен към нещастието… Веднага го прихващам. Никога не ме е отминавало. Затова ето какво: аз изчезвам. Ще се скрия. Ще замина в провинцията.
	Аз го стиснах за гушата, разтърсих го.
	— Къде е тя?
	— В стаята си… Пуснете ме, млади момко. Това, което правите, не е хубаво. Аз не съм виновен: нали ви казвам, нещастие. Всички ще го прихванем, ако останем тук. Трябва да изчезваме веднага. Нещастието, млади момко, е извънредно заразно.
	Изблъсках го в стаята му и затворих вратата. Прекосих тичешком апартамента и влязох в стаята на Жозет. Тя лежеше на леглото със затворени очи. Лицето й беше страшно бледо. Струйка кръв течеше по бузата й.
	— Жозет?
	Тя отвори очи.
	— Нищо ми няма — каза. — Гласът ми…
	— Не говори, почакай, ще ида да потърся… някого.
	Поколебах се, изобщо не знаех кого бих могъл да повикам. Всъщност, ние не познавахме никого.
	— Не се притеснявай, зайчето ми. Няма да умра. Човек не умира просто така. Много по-сложно е.
	Изтичах да събудя портиерката. Тя ми препоръча един лекар, който се грижел за нея от двайсет и пет години. Беше възрастен човек, ръцете му трепереха, цветът на лицето му беше лош, бледен; твърдата яка около врата му подчертаваше още повече отпуснатото му лице.
	— Мислиш ли, че я опипва? — попитах Леонс.
	— Не знам. Носи Почетния легион. Вероятно я опипва.
	Лекарят беше разтревожен, предложи спешно да закара Жозет в клиника. Можел да ни препоръча една, където цените били умерени…
	— Не — отсече Леонс. — Искам най-доброто. Ние имаме средства.
	Придружихме я в линейката. Докато пътувахме, тя малко се оживи.
	— Лъки.
	— Yep.
	— Какво дават по киното?
	— О, нищо особено. Точно сега не губиш нищо.
	Успокоена, тя затвори очи. Повече не напуснахме клиниката. На няколко пъти лекарят се учуди на непрекъснатото ни присъствие.
	— Не можете да стоите денонощно тук — каза ни — пречите на всички. Впрочем, не е хигиенично.
	— Ще си платим — каза простичко Леонс и лекарят изглеждаше шокиран, но повече не настоя. Така че останахме там, дъвчейки мълчаливо дъвките си — бяха ни забранили да пушим — гледахме вратата, заспивахме за кратко върху фотьойлите, свити на топка в палтата си.
	— Ама това е невероятно — каза на сутринта лекарят. — Какво правите тук? Имате ли родители?
	— В Америка са — каза Леонс.
	— Не можете да останете така. Може да продължи дълго.
	След лекарската визитация сестрата ни пускаше за малко в стаята. Намирахме я все в същото положение, легнала по гръб, с ръце върху одеялото, в легло, което ми се виждаше прекалено чисто, прекалено подредено. Лицето й се губеше в голямото гнездо от червени коси, а очите й гледаха прекалено втренчено тавана. Тя обръщаше глава към нас, усмихваше се.
	— Имаш ли нужда от нещо? — питаше я Леонс.
	— Не, от нищо.
	— Значи всичко е наред?
	— Наред е.
	Излизахме, отивахме навън да изпием по едно топло кафе, да изядем по един сандвич, после се връщахме. Очакването започваше наново. Говорехме малко, нямахме какво да си кажем… Впрочем, тя изглеждаше по-добре. Вече не лежеше така неподвижно в леглото. Гласът й бе по-силен.
	— Лъки?
	— Yep.
	— Кога ще дават „Отнесени от вихъра“?
	— Скоро — казах й — скоро.
	— Не ми се ще да го изпусна, нали знаеш…
	— Няма да го изпуснеш. Няма причина.
	— Не искам да го изпусна, Лъки!
	Стисках малката й, влажна ръка…
	— Хайде, хайде — казваше сестрата — трябва да оставим нашата болна сама. Няма да я уморяваме.
	Излизахме, отново се свивахме на фотьойлите, в палтата си.
	— Тя е по-добре, а? — казваше Леонс.
	— Yep.
	Понякога Плъхчето идваше да ни види. Говореше надълго за някакъв тип, когото познавал и който лекувал всичко с ръце. Казва се йога — обясняваше той. Американска работа. Кул дойде да ни види два-три пъти. Не говореше, сядаше на един фотьойл, кискаше се мило, после си отиваше. Плъхчето ни каза, че Вандерпуте бил избягал в провинцията „докато това мине“. На четвъртия ден не ни позволиха да влезем в стаята на Жозет. Сутринта лекарят бе минал с добре обръснато лице и на излизане ни беше отправил извънредно враждебен поглед.
	— Няма да можете да я видите днес — каза ни сестрата. — Получи малка криза.
	Открих, че ако преместя фотьойла си в ъгъла на помещението, мога да виждам купчината червени коси върху възглавницата, когато сестрата отваря вратата на стаята. Не виждах лицето й, нищо, освен косите. Те не помръдваха. Изведнъж започнаха да ни обръщат внимание. Предложиха да ни сложат легла в съседната стая — „понеже държите непременно да останете“. Когато излизаше от стаята й, лекарят дори си правеше труда да ни заговори.
	— Кой от вас двамата е брат й?
	— Аз — казваше Леонс и ставаше.
	— А вие?
	— Приятел.
	— Добре, чудесно. Впрочем, правим каквото можем.
	Позволиха ни да пушим. Сега лекарят идваше по няколко пъти на ден. Вече не ни говореше, правеше се, че не ни вижда, обръщаше глава и отминаваше с високомерен вид… Треперех, свит на топка в моя фотьойл, сврял нос в шала и скрил ръце в ръкавите на палтото си.
	— Леонс.
	— Какво?
	— Ти вярваш ли, че ония хора наистина съществуват?
	— О, я ме остави на мира.
	Къде впрочем бяха те, тези славни хора, за които ми бе говорил баща ми, за които всички толкова говореха? Понякога ставах от фотьойла, приближавах до прозореца и ги гледах. Те вървяха по тротоара, купуваха вестници, качваха се на автобуса — малки, подвижни късчета самота, които се поздравяват и се избягват, пустинни островчета, които не вярват в континенти; баща ми ме беше излъгал, хората не съществуваха и това, което виждах на улицата, бе само дрешник. Свлечена кожа, износени дрехи — светът беше един огромен Жестар-Фелюш с празни ръкави, откъдето нито една братска ръка не се протягаше към мен. Улицата беше пълна със сака и панталони, с шапки и обувки, един огромен изоставен дрешник, който се опитваше да измами света, да се накичи с име, адрес, мисъл. Напразно притисках парещото си чело към стъклото да търся тези, заради които бе умрял баща ми, виждах само един жалък дрешник и хиляди лица, които наподобяваха човешкия образ и го клеветяха. Кръвта на моя баща се събуждаше в мен и биеше в слепоочията ми, тласкаше ме да търся смисъл в премеждията и нямаше кой да ми каже, че животът няма да ми разкрие смисъла си, а трябва аз да му припиша такъв, че празнотата около нас е само нашия отказ да я запълним и че цялото величие на премеждията ни е в този живот, който идва при нас с празни ръце, но ни напуска обогатен и преобразен. Аз бях един малък плъх, един беден плъх, сврян в дупката на една ограничена до крайност епоха и нямаше кой да вдигне капака и да ме освободи, да ми каже простичко: трагедията на човека не е в това, че страда и умира, но че от страданието и смъртта изгражда собствените си предели… Мина още един ден, прекарахме го сгушени във фотьойлите, в прекалено големите си палта, захапали цигари, които забравяхме да запалим; гледахме как се отваря и се затваря вратата, как хората влизат и излизат, все по-забързани, как сестрата тичешком прекосява чакалнята…
	— Нали не могат да ни сторят това? — каза Леонс. — Не могат да ни сторят това?
	Лекарят излезе от стаята и свали очилата си. Сестрата също излезе, заедно с асистентите.
	— Не можем да направим нищо повече — каза лекарят.
	И добави с рязък, малко сърдит тон:
	— Прекалено късно ни я доведоха. Малката е туберкулозно болна от години.
	Станах. Влязох в стаята и приближих до леглото. Взех ръката й. Стори ми се, че тя ми се усмихна. Но може усмивката да е била вече на устните й, не знам. Във всеки случай, очите й бяха отворени. Те гледаха тавана така, сякаш се блъскаха в похлупак… Останалото не си спомням. Спомням си само, че стоях там часове и държах ръката й, и че усмивката не слезе от устните й, не помръдна, също както и очите й… Някой ми говореше, някой ме дърпаше за ръка и си спомням гласа си на малък плъх, който хълца в мокрия шал, изпълнен с неизмерима ненавист:
	— Yep. Yep. Yep.


>	Втора част
>	Дюдюлите

>>	I

	„Тежал съм седем фунта и половина, когато съм се родил“ — каза Вандерпуте. Разхождаше се насам-натам край леглото, забол палци в жилетката си; имаше високомерен вид. „И не забравяйте, че спечелих конкурса за най-хубаво бебе в Остенд през 1877.“ Беше облякъл хубавия си Жестар-Фелюш, наметнал бе шотландското си наметало и бе нахлупил каскета си, но островърхите му ушички, кръглите му очи, мустаците и опашката му, която се влачеше по земята, го издаваха: той беше плъх, добре охранен плъх, най-големият градски плъх, който някога съм виждал. „Е, и после? — каза той. — Ние сме много. Впрочем, мога да попадна в какви ли не ръце. Никога не съм искал да ме снимат за глупости.“ Той спря пред леглото, извади няколко шишенца от джобчето на жилетката си и ми показа хапчето в шепата си. „Глътнете това, млади момко, предписано ми е от лекар. За секунди ще се почувствате добре. Много е добро, вижте, аз също ще си взема…“ Той схруска едно хапче, като мърдаше мустаци. „Вкусно — каза — превъзходно!“ Усетих в устата си горчивия вкус на лекарството. После старият изчезна, около мен имаше само захвърлени по столовете и фотьойлите дрехи; сака и палта ме гледаха, въздишаха, повдигаха рамене, вдигаха празните си ръкави към небето. „Чудесно — казваше Жестар-Фелюш, някога аз бях млад като вас, а някой ден вие ще бъдете едно старо сако като мен.“ „Аз никога няма да стана като вас, никога! — извиках. — Ще направя всичко възможно това да не се случи!“ „И какво трябва да се направи, млади човече?“ — попита лукаво той. „Не знам — смотолевих — не знам“, а Жестар-Фелюш извика победоносно: „Нищо не може да се направи, драги, това е животът, това е животът, това е животът!“ Вандерпуте се появи отново и се разходи пред леглото ми с чиния овесена каша в ръце. Изглеждаше загрижен. „Лоши новини — каза тихо. — Питам се дали наистина Западът… Разбира се, аз съм преди всичко западняк. Имам съзнанието, че принадлежа към определен елит, към определена традиция. Но се питам дали Кул все пак няма право и дали не е по-добре да се присъединя към комунистическата партия. Просто предпазна мярка. Средство за оцеляване. Много добре се виждам като член на комисията по снабдяването. А? Вие какво ще кажете за това, драги приятелю?“ Той хапна малко каша. „Видяхте ли снимките ми?“ Извади от вътрешния джоб на Жестар-Фелюш купчина пощенски картички и ми ги бутна под носа: плъхове с всякакви размери и на всякаква възраст ме гледаха с кръглите си очи. „Шшт — рече Вандерпуте — не казвайте на никого. Разчитам на дискретността ви.“ Огледах се и видях муцуни и мустаци да се подават от всички ъгли; те ми правеха знаци и се скриваха в една дупка. „Мога ли да ви имам доверие?“ — каза Вандерпуте. Погледнах стената пред мен и видях, че хубавият портрет на маршал Петен бе изчезнал от рамката; сега на мястото му имаше един стар плъх с тъжни мустаци. „Е, това е животът, това е животът, това е животът!“ — изкрещя Вандерпуте. Той отново изчезна и аз се видях да излизам от клиниката, да вървя по улицата, залитах, виеше ми се свят насред този голям, безразличен дрешник, сред тези хубави дрехи без никой, който да протегне ръка отвътре; те дори леко се отдръпваха, когато минавах край тях. „Остават ти всички други хора“ — каза един далечен глас и аз сядах в леглото си, но виждах само стари плъхове да се разхождат между старите дрехи. „Покажете ми ги, млади момко — каза той с хремавия си глас — искам само да ги видя.“ Падах пак на възглавницата, виеше ми се свят, чувствах се като повлечен от водовъртеж, бяха ме хвърлили зад борда, бавно потъвах в морето… Когато треската ми мина и за първи път се огледах с нормални очи видях, че лежа в стаята си и че Вандерпуте седи до леглото ми. Той ме погледна накриво, изглежда беше в лошо настроение.
	— Е, доволен съм, че поне един от нас двамата е по-добре. Много ме уплашихте, млади момко. Лекарят идва три пъти, всички тези емоции ми причиниха втвърдяване на аортата.
	Още не знаех сънувам ли или кошмарът е свършил. Лицето на стария бе по-сиво и по-хлътнало от обичайното. Той дишаше шумно и имаше шал около шията си. Направих усилие да стана.
	— Не мърдайте, не ви е позволено — каза Вандерпуте.
	— Къде е Леонс?
	— Заряза ни — съобщи старият. — След погребението избяга. Отиде да живее в града… в една гарсониера. Дори не ми остави адреса си. Изостави ме — на моята възраст и в моето състояние, след всичко, което направих за него… Всички бягат, погледнете, хората вече нямат никакви чувства.
	Той стана, придърпа наметалото на раменете си.
	— Ще ида да полегна. Не се чувствам добре. Сърцето ме свива… Но да оставим това, на вас ви е все едно. Починете си. Лекарят ще дойде следобед. Имахте мозъчна треска.
	Той ме погледна накриво.
	— Навсякъде ви се привиждаха плъхове. Ако имате нужда от нещо, само ме повикайте.
	— Точно така. Ще ви повикам и вие незабавно ще избягате в провинцията.
	Той въздъхна.
	— Грешите като ми се сърдите. Аз съм на шейсет и шест години. Ще ми се да ви видя на тая възраст. На тая възраст, млади момко, инстинктът за самосъхранение… Накратко, това е неизбежно. И толкова лесно хващам хрема…
	Чух шляпането на пантофите му, което се отдалечаваше. Затворих очи. Сърцето ми биеше, сякаш бях тичал, задъхвах се и нямах сили да изправя глава. Заспах почти веднага. Лежах няколко дни. Лекарят ми бе разрешил да ставам: „при условие че не се уморявате и не бързате за учебните си занимания. Имате малко… болнава чувствителност, рискувате повторно да се разболеете“. Старият му бе казал, че уча в лицей, „блестящ ученик, блестящ ученик, докторе, аз съм много горд с него, аз самият също бях блестящ ученик някога. При нас това е наследствено“. Но аз нямах желание да ставам, нито смелост да изляза от дупката си. Спуснал пердетата, забил нос във възглавницата аз се опитвах да надхитря мъката, да се гмурна в миналото си и да извадя на повърхността някои от редките радостни мигове, които то ми бе позволило.
	— Лъки.
	— Yep.
	— Очите ти са толкова светли, толкова прозрачни… На човек му се иска да скочи в тях.
	— Това от кой филм е?
	— Това не е от филм. Филмите не казват такива неща. Казват само „honey“, скъпа, не искам да ме наричат така, много е лепкаво.*
	[* Honey — мед; скъпи (англ.). — Б.пр.]
	— Honey — прошепвах.
	Тя се усмихваше.
	— Вярно, с теб не лепне.
	— Honey… Honey…
	Понякога хитрувах. Вземах я в ръце, обсипвах с целувки лицето й, косите й. Знаех, че нямам право, защото тя не обичаше това. Но бях толкова нещастен… Накрая, когато вече не ми оставаха сълзи, заспивах. Плъхчето идваше всеки ден да ме види. Нахълтваше в стаята ми, сядаше по турски на леглото ми и ме гледаше състрадателно.
	— Хайде, хлапе, не плачи — казваше ми. — Това е mektoub, нали знаеш. Inch’Allah.
	За да ми повдигне духа, той ми разказваше, жестикулирайки като вятърна мелница, последните подвизи на Лудия Пиеро и Рене Американеца.
	— Ще видиш, хлапе — казваше ми — тия дни собственикът ще се върне и ще направим голям удар.
	Той се опитваше да ме развлича. Един-два пъти ме завари да чета загадъчната книга, която баща ми ми беше оставил и веднага ме засипа със смешни предупреждения.
	— Внимавай, хлапе, внимавай — припяваше — книгите са много опасно нещо. Човек може да полудее, всички го знаят. Никога ли не са ти разказвали историята за продавача, който започнал да чете без каквато и да било причина?
	— Не, разкажи.
	— Според думите на сина му в началото семейството му нищо не подозирало. Бил малко тъжен и после започнал да чете. Една вечер майката и децата отишли на кино и когато се върнали, намерили го в един ъгъл с книга в ръка. Ернст — казала жената — какво правиш там? Чета, скъпа — казал спокойно той. Естествено, те всички хукнали да му вземат книгата от ръцете. Това се повторило два или три пъти, накрая те се разтревожили и повече не го оставили сам. В началото всичко било наред, но после забелязали, че много дълго се заседява в тоалетната, понякога два-три часа. Трудно било да се узнае какво точно прави. Какво правиш, татко? — питали го. Нищо, тишина, никакъв шум. Най-сетне един ден, тъй като никой не отговарял, те разбили вратата; той седял вътре с книга в ръка. Изгонили го от работа, защото започнал да чете на работното си място. Не успял да си намери друга, всички знаели, че не е нормален и че е под надзора на семейството си. Вкъщи винаги оставал по някой, за да го държи под око, а когато всички излизали, го връзвали за леглото. Това продължило една година, макар че нямали пукнат грош и се наложило по-голямата му дъщеря да започне работа. Била шестнайсетгодишна… малка, закръглена женичка. Естествено, всичко свършило много зле. Една вечер, когато всички били отишли на кино, той се отвързал и взел автомата на сина си изпод възглавницата и когато те се прибрали, застрелял всички, включително клиента на момичето. После взел една книга и чел цяла нощ, а на сутринта се предал.
	Аз се смеех, а Плъхчето отместваше черната къдрица, която все падаше на челото му, и изглеждаше очарован.


>>	II

	Все още нямах новини от Леонс и понякога Вандерпуте се размечтаваше за сметка на „нашия приятел“. Беше си създал навика да пие в стаята ми своя чай от лайка преди лягане. Сядаше на фотьойла, мяташе наметалото на коленете си — беше пролет, но той винаги умираше от студ — и пиеше отварата, шумно подсмърчайки след всяка глътка.
	— Ще видите, млади момко — казваше ми с чаша в ръка — някоя сутрин Леонс ще се върне с голям капитал. Винаги съм вярвал в това момче, то ще стигне далеч — винаги съм се опитвал да му предам най-доброто от себе си.
	Той отпиваше малко лайка и въздишаше, а мустаците му трепереха.
	— Ще се върне, казвам ви, с много пари. Времената са благосклонни към младите, енергични и предприемчиви хора. Всички тези милиони, откраднати посред бял ден под носа на полицията — те не са загубени за всички.
	Той ми намигаше.
	— Ще отидем да живеем в Калифорния.
	Редовно купуваше американските издания Life и Time, за да се осведомява за условията на живот в Съединените щати.
	— Въпросът е да разбера дали на моята възраст ще мога да се адаптирам — тревожеше се той. — Вие какво мислите, млади момко?
	Казвах му, че ще се адаптира лесно, най-вече в Калифорния, при положение че не се излага много на слънце. Той ме слушаше и пареше устните си с лайковия чай.
	— Мислите ли? — питаше доволен. — Смятате, че не съм прекалено стар? Сигурно имате право, по принцип. Колкото до останалото… Аз винаги съм бил гражданин на света. Естествено, обичам Франция: човек не може да разкъса веригите си, очевидно е. Но ние тук сме прекалено… как да кажа…
	Той триеше палец и показалец, сякаш пипаше невидима тъкан.
	— Прекалено цивилизовани, прекалено… декаденти, ето я думата, правете каквото искате с мен. Нуждаем се само от присаждане. Аз, например. Да вземем мен. Няма съмнение, аз съм прекалено изтънчен, прекалено чувствителен, прекалено… погълнат от мисли. Но ви уверявам, че ако ме присадят на нова почва, по-корава, все още бих могъл да пусна корени и да дам достатъчно добри плодове… Говоря в преносен смисъл. Сигурен съм, че много добре бих понесъл пресаждането. И съм убеден, чуйте, че органите ми ще функционират по-добре в Америка. След една определена възраст е много трудно да се обновим със собствени сили. Вътрешните ни богатства не са неизчерпаеми. Само една голяма промяна може да разкрие у нас нов източник на сили. Би било много освежаващо. Понякога, знаете ли, се чувствам… пресъхнал. Съвсем пресъхнал.
	Любимото му издание беше „Readerʼs Digest“ и той настойчиво ми препоръчваше да го чета.
	— Вместо да лежите в леглото и да мечтаете, би трябвало да прочетете това. Извънредно насърчително е — обясняваше ми той — има много хубави примери на преданост, на себеотрицание. И после, ако не сте щастлив, има страници за религията, за задгробния живот, за прераждането. Отбележете, според мен да се вярва в отвъдния живот, в прераждането, е наистина малко прекалено песимистично… Аз не държа да започна отначало!
	Парите започнаха да не достигат. Вандерпуте се оплакваше: работите вървяха зле, Кул скоро щеше да се пенсионира и ставаше все по-взискателен. Естествено, той не ме насърчаваше да подновя предишните си занимания: напротив, беше много щастлив да ме гледа как безделнича в апартамента. Но все пак, на мойта възраст, това безделие рискувало да се превърне лесно във вроден мързел, което неминуемо би довело до отслабване на всички мои интелектуални и морални способности. Трябвало много да внимавам — било единствено в мой интерес. Той не се оплакваше, о, не — беше готов по-скоро да пукне от глад, отколкото да се оплаква, всеки си има достойнство, какво — макар че харчеше последните си спестявания, няколкото гроша, които беше заделил с надеждата да прекара старините си на прага на някоя къщичка, скрита в сенчеста долина, на брега на някоя лъкатушна рекичка… Той вадеше голямата карирана кърпа от джоба си, дълго си бършеше очите и си отиваше с приведен гръб, несъмнено убеден, че е разбил сърцето ми. Обсипваше ме с дребни подаръци, за да ме разчувства: някой бонбон, счупен часовник, стара цветна пощенска картичка, изобразяваща доктор Екхарт, стъпващ на Матерхорн, на фона на залязващото слънце; последното очевидно съдържаше известна поука:
	— Добре е да си припомним, млади момко, че всеки е имал своите завоевания, че човечеството има нещо в актива си. Без това положението би било отчайващо.
	Когато започнах да ставам, той употреби наистина енергични мерки: покани ме на обяд в един ресторант на кея. За случая бе сменил каскета си с едно ръждиво на цвят, мръсно бомбе, в продължение на половин час бе четкал Жестар-Фелюш, беше обул лилави чорапи и беше навил крачолите на панталона си, несъмнено, за да изложи чорапите си на възхищението на минувачите; вместо чадъра си носеше бастун с изваяна дръжка от слонова кост, представляваща глава на баварски селянин: „спомен от един гостувал приятел“ — обясни ми меланхолично той с вид на изоставена млада кокетка. На улицата продаваха теменужки и старият сложи едно малко букетче на бутониерата на Жестар-Фелюш и на всеки няколко крачки се спираше и смъркаше с нос в букетчето. Смъркаше шумно заради хроничната си хрема и упорито се опитваше да усети аромата, издавайки странни звуци и похърквания. Сякаш искаше да щурмува букета с бруталност, да го покори със сила — въпрос на навик, вероятно. В ресторанта той тъжно изяде сварените зеленчуци и се оплака от капризите на Кул, който възнамеряваше да иде да се лекува във Виши и искаше пари.
	— Знаете ли, с възрастта той става все по-лош — като стар, самотен слон; способен е да направи някоя глупост.
	— Шантажира ли ви?
	Старият бавно отклони поглед и притеснено разтърка върха на носа си, който като пръстите му бе пожълтял от тютюна.
	— Ама не, млади момко, не — възпротиви се едва-едва той. — Не знам откъде ви идват такива мисли. Човек може да работи в полицията и въпреки това да си има принципи, нали? Всъщност, вие знаете, ние не сме си чак толкова чужди. Всички сме братя, е?… И ако почнем да изтъкваме разликите, ще си останем сами в живота, а това не е смешно.
	Той въздъхна.
	— Въпреки всичко, Кул е приятел.
	— Хайде, хайде, кажете ни какво сте направили? Отвлекли сте някое малко момиченце?
	— О, не, млади момко, не — жаловно каза той. — Никога не съм си падал по онова нещо…
	Той сведе очи към яденето си от варени моркови и с виновен вид заекна с хремавия си глас:
	— Нямате ли предвид някоя сделчица, млади момко? Нещо така… по-тлъстичко? Все пак не мога да започна да разпродавам обзавеждането, то принадлежи на един заточеник, все още е възможно той да се върне… Човек никога не знае, в тия времена! Ако можехме само да завъртим някоя сделчица и после да се оттеглим… Бихме могли да започнем нов живот! Все още бих могъл да се почувствам щастлив, уверявам ви. От петдесет години насам все имам усещането, че щастието ме дебне… Нищо ли нямате предвид?
	— Шефът не е тук. Да почакаме да се върне, все ще намерим нещо.
	Кул идваше все по-често вкъщи. Беше много остарял. Остриганата му почти до кожа коса бе побеляла съвсем, около очите му, зад пенснето, се бяха образували безброй дребни бръчки, бузите му висяха по-ниско от брадичката. Той все така се грижеше за външния си вид, изкуствените му яки бяха все така безупречни, но тялото му беше грохнало: той вървеше наведен, превил гръб, ръцете и главата му трепереха и дългото му черно пардесю приличаше на безформена, издута чанта. Той с мъка изкачваше стълбите, подпрян на бастуна си, влачейки единия си крак, който отказваше да му служи и се спираше задъхан на всяка площадка. Настаняваше се във фотьойла, гледаше ядосано Вандерпуте и казваше:
	— Принуден съм да се лекувам. Вие много добре го знаете.
	— Престанете, Рене — стенеше Вандерпуте. — Оставете ме да си стъпя на краката. Ние преживяваме труден период.
	Кул удряше бясно с бастун по паркета.
	— Трябват ми сто хиляди франка. Давам ви срок до средата на юни. След този срок не отговарям за нищо.
	Той извади малкия си бележник и го отвори.
	— Ето, отбелязвам си датата.
	— Впрочем, вие ми досаждате! — ядосваше се тогава Вандерпуте. — Всеки съд би ме оправдал! Аз съм патологичен случай, това е очевидно! Ще поискам медицинска експертиза, ето какво ще направя!
	— Петнайсети юни, последен срок — повтаряше кратко Кул със задъхания си глас.
	Той ставаше и си тръгваше, без да се сбогува; чувахме почукването на тояжката му да се отдалечава по коридора. Вандерпуте тъжно бродеше из апартамента и гледаше картините, мебелите, говорейки, че „всичко ще продаде“. Но една сутрин той се втурна в стаята ми много развълнуван, със смъкнати презрамки и насапунена буза: някой ме търсеше по телефона и според него това беше Леонс. Скочих от леглото. Старият се затътри след мен и зачака, с четка за бръснене в ръка.
	— Ти ли си, Лъки?
	Сърцето ми подскочи: бях забравил колко много този дрезгав, задъхан глас прилича на гласа на Жозет.
	— Аз съм.
	— Как си?
	— Добре.
	— Мамий ми каза, че не те е виждал отдавна…
	— Зарязах тая работа.
	— Търсиш ли друга?
	— Yep. Търся друга.
	Настъпи тишина. Вандерпуте гледаше телефона и разсеяно сапунисваше бузата си с четката.
	— Ела да ме видиш, ще поговорим.
	Той ми определи среща същия следобед. Затворих.
	— Какво каза той? Какво каза той? — оживи се веднага Вандерпуте.
	— Нищо.
	— Дори не ви попита как съм?
	— Не.
	Старият наведе глава и си отиде, влачейки презрамките си. Облякох се и в пет часа изкачих стълбите на улица „Волне“. Хотелът изглеждаше пуст. От време на време шум от чешма. На втория етаж почуках на вратата.
	— Можеш да влезеш.
	Първото, което видях, бе едно момиче, седнало на фотьойла, което се обличаше. То дори не вдигна глава и продължи да опъва чорапите си. Леонс седеше на дивана, вдигнал яката на палтото си, с шапка на главата. Пушеше. Апартаментът не изглеждаше обитаван. Диванът дори не бе разхвърлян. Имаше син мокет на пода, празни вази, спуснати сини пердета, нито една лична вещ на тоалетната масичка, само един голям пепелник с марката на „Galeries Lafayette“; една лампа светеше над огледалото. Седнах на другия фотьойл и зачаках. Момичето се пъхна в роклята си, закопча я, взе чантата си и се обърна към Леонс.
	— Дали имате цигара?
	— Вземи.
	Тя си взе цигара, запали я.
	— Довиждане, господине. Беше ми приятно.
	Тя излезе, полюшвайки чантичката си.
	— Е, добре, ето какво — каза Леонс. — Извинявай, че те каня тук, но нямам постоянен адрес. И това ще стане… Постоянен адрес, рискувам и това да ми се случи някой ден!
	Той се разсмя и аз отново разпознах веселите му, присвити очи, покритото с лунички лице.
	— Радвам се да те видя пак, хлапе. Старият добре ли е? Все така налудничав?
	— На неговата възраст, знаеш, човек се променя.
	— А ти? Ти променил ли си се?
	Повдигнах рамене.
	— Да, при всички е така — каза Леонс. — Иска ни се, но не знаем как, това е животът.
	Той пое дима и бавно го изпусна, с отметната назад глава, като ме наблюдаваше скришом.
	— Туберкулозен съм — каза той изведнъж, без никаква връзка. — Направих си изследвания след смъртта на Жозет. Само че моят случай не е толкова тежък. Имам един удивителен лекар, който се грижи за мен. Освен това ще трябва и да ида на планина, но не е спешно… Планината няма да избяга.
	Той извади една снимка от портфейла си и усмихнат я погледна.
	— Спомняш ли си?
	Подаде ми снимката. Висока, блеснала планина, самотен връх, покрит със сняг, който пронизва облаците: Килиманджаро. Сега снимката бе цялата изпомачкана.
	— Спомням си — казах му. — Това е в Африка.
	Засмяхме се. Хубаво беше, че отново сме заедно. Леонс грижливо прибра снимката в портфейла си.
	— Мойто предложение все още е в сила — рече. — Какво ще кажеш?
	Вдигнах рамене.
	— Когато поискаш.
	— Добре. Слушай тогава…
	Той заговори с резкия си глас, който заповядваше…
	— Не е сложно. Спомняш ли си, когато сваляхме палта от закачалките в гардеробните и се измъквахме незабелязано? Всъщност, става дума за същото. По-рисковано е. Трябва да се действа бързо, това е всичко. Шофьорите и охранителите не се съпротивляват, защото са много зле платени. Това е техният начин да стачкуват, общоизвестно е.
	Той се палеше, въодушевяваше се, разтърсваше рижите си коси, които не искаха да стоят мирно под шапката. Не беше се променил. Беше такъв, какъвто го познавах открай време — с черните си зъби, прегърбените си рамене и прекалено широките си дрехи…
	— Само че аз не искам франкове като всички, искам долари. Трудничко е, разбира се. Но ще се поинтересувам. Все пак сме по-хитри от другите, нали? Доларите значат свобода. Можеш да купиш всичко, да отидеш навсякъде, винаги си уважаван. Сега това е единственият начин да се отбраняваш. И после…
	Той млъкна и съсредоточено се загледа в цигарата си.
	— После, ти знаеш, не бихме го направили само за пари.
	— Тогава защо? — учудих се аз.
	— Заради развлечението — каза.
	Знаех за какво говори. Нямахме нужда от много думи, за да се разберем. Все пак казах:
	— Нали няма да се оставим да ни хванат?
	— Ти познаваш ли много хора, които са се оставили да ги хванат? Достатъчно е да четеш вестници.
	Той се засмя.
	— И после — ще има война, тя ще измие всичко.
	Той поклати глава.
	— С руснаците или с американците — и аз вече не знам. Не намираш ли странни техните истории?
	— Да.
	— Казвам ти, хората са напълно смахнати, изобщо не бива да им се обръща внимание. Всичко може да се прави, сега е подходящото време. Отмъкваме, каквото можем, и изчезваме. Можем да си купим цяла плантация ром в Ямайка или нещо подобно. Ако ни хванат, поне ще знаем защо. Не е като да ти разбият мутрата. Тия мръсници всички имат атомни бомби.
	Той сбърчи вежди и ме погледна.
	— Е, по принцип съгласен ли си или не? Защото мога да намеря и друг… Кандидати колкото искаш.
	— По принцип съм съгласен, разбира се. Само питам… Всичко трябва да се предвиди.
	— Добре. Видях Плъхчето тази сутрин и той ми каза, че ако ти си навит, той също е навит. Ще ни трябва още някой, но аз познавам един страхотен тип, старче, истински американски убиец, като във филмите…
	— Сериозно?
	— Да. Избягал от Америка, защото го разкрили и го издирват за убийство. Постъпил в армията под фалшиво име и заминал с окупационните войски за Германия. Там участвал в окупацията, преди година дезертирал и дошъл в Париж. Снабдих го с фалшиви документи и от време на време му помагам, защото не върши нищо. Казва се Джони Слайвън. Ела с мен утре сутрин, ще те запозная с него. Още нищо не съм му казал за това, но той със сигурност ще е съгласен. Сигурно си без пукнат грош?
	— Почти.
	Той извади от джоба на палтото си пачка банкноти и я хвърли на дивана.
	— Вземи си. Взех ги от едно бюро на спортния тотализатор на улица „Шарон“. Чете ли вестниците?
	— Не.
	— Жалко, беше добре написано. Чакай, би трябвало да нося вестника.
	Той започна да рови из джобовете си.
	— Няма го… Накратко, вътре имаше поне десетина клиенти. Отидох направо на касата. Изобщо не ми се опънаха. При това бях сам и, право да си кажем, още нямам такава външност. Видът ми не е много респектиращ. Дори си личи, че съм на осемнайсет.
	Излязохме заедно от хотела. Висок, слаб мъж се разхождаше пред вратата, с ръце зад гърба; очевидно чакаше Леонс, защото когато се появихме, той се втурна към него.
	— А, ето ви и вас, ето ви и вас… Представете си, вече започнах да се притеснявам, казах си, че хотелът може би има друг изход и че сте ме изоставили.
	Той нададе кратък, конски смях и показа пожълтелите си зъби.
	— Изпитанията, на които бях подложен в Будапеща ме изнервиха!
	— Представям ти Рапсоди — каза Леонс със собственически вид.
	Човекът свали шапка и направи няколко поклона с услужлива усмивка.
	— Приемам, приемам… Естествено, господине, това не е истинското ми име. Но в крайна сметка… Приемам! Готов съм на всичко за една добра шега в името на науката.
	Носеше мръсна риза, черно измачкано палто — сякаш бе спал облечен поне няколко дни.
	— Рапсоди е лекар — каза Леонс. — Той ме лекува.
	— Закопчайте се — каза оня — духа слаб режещ вятър, въпреки привидностите… дали не бихте искали да изпием заедно по чашка, за да се стоплим? Много е препоръчително.
	Той стисна още веднъж ръката ми, хвърляйки наоколо боязлив поглед.
	— Аз съм не само лекар, но и велик учен. Имах център за научни изследвания в Будапеща. Тъкмо щях да получа Нобелова награда, когато дойдоха болшевиките. Не знам дали сте запознат добре…
	Погледът му неспокойно скачаше от Леонс към мен; все така държеше шапката си в ръка.
	— Но приятелят ви, господине, е велик човек, велик човек и има голямо сърце! Аз нямам никакви средства и не познавам никого в тази страна. Той ме осинови, нахрани ме, напои ме… Той е филантроп! Не знам какво щях да правя без него… Аз съм политически бежанец… Аз имам принципи, аз съм за свободата. Той ще ми помогне да продължа изследванията си, ще ми оборудва лаборатория… Велик човек!
	Той подтичваше около нас с шапка в ръка и разтревожено лице.
	— Направих сензационни открития, касаещи лечението на туберкулозата. Тук, в джоба си имам свидетелства, статии от вестници, които доказват…
	— Знаеш ли — каза Леонс — Рапсоди е бил известен в страната си.
	— Бях преследван заради политическите си убеждения — каза оня. — Принуден бях да изоставя жена си и четирите си деца в Будапеща, в ръцете на врага. Всичко пожертвах, за да продължа изследванията си. Ако искате да хвърлите поглед на моите вестници…
	Очевидно искаше да спечели доверието ми, да ме съблазни — без съмнение си даваше сметка, че съм приятел на Леонс и че може да го изместя. Извади от джоба си няколко вестника и ми ги показа. Наистина видях снимката му на първата страница, но беше на унгарски, възможно бе и да е убил някого.
	— Имах няколко забележителни случая на оздравяване — отчаяно каза той.
	Казах на Леонс:
	— Дали не си сгрешил, като си се оставил на този тип да те лекува?
	Леонс повдигна рамене, изглеждаше ядосан.
	— Отегчаваш ме, човек все на някого трябва да се довери.
	Уговорихме се да се срещнем на другия ден по обяд: Леонс щеше да ме представи на Джони Слайвън.


>>	III

	Слайвън седеше на леглото и ядеше череши. Носеше тиранти, риза без яка, от която се подаваше дебела и къса шия. Имаше кръгло лице, малки месести устни с голям златен зъб между тях. Дребните му черти, преди всичко малкият му нос, правеха лицето му по-широко и по-мазно, отколкото всъщност беше. Лекият пролетен бриз, който повяваше от отворената балконска врата, разбъркваше русолявите му коси и от време на време Слайвън ги приглаждаше, като несръчно вдигаше ръце, които винаги изглеждаха прекалено къси за това, което прави. Седеше на леглото и ядеше череши, а костилките плюеше през балкона. Прозорецът гледаше към Сена, от стаята се откриваше изглед към Парижката Света Богородица, корабчетата, небето. Кръглите свински очи на Слайвън наблюдаваха внимателно всичко това, докато устните му на лакомник плюеха костилки върху главите на пешеходците. Леонс стоеше облегнат на стената, до балкона. Разкопчано палто, ръце в джобовете, кръстосани крака — той наблюдаваше Слайвън. Седях на един стол до Плъхчето, който си гризеше ноктите и гледаше Слайвън с респект. Беше три следобед, Слайвън бе ходил да обядва на кея и ние чакахме в стаята му от час. Той се прибра с кило череши, седна на леглото и започна да яде черешите и да гледа навън, с идиотския си златен зъб, който блестеше на слънцето. Беше препасал голям немски маузер в зелен калъф на американската армия, който бе прихванал за тирантите си.
	— В съседната стая — каза Слайвън — има едно момиченце, двайсетгодишно може би. Учи за художничка.
	— Тя ли ти го каза? — попита Леонс. — Може би си й казал, че ти също си художник.
	— Точно така — каза Слайвън. — Казах й, че и аз съм художник.
	— Казал си й: името ми е Джони Слайвън, издирват ме за убийство, измъкнах се от Съединените щати като се записах под фалшиво име във войската, изпратен бях в Германия — и оттам избягах, дойдох в Париж и си наех стая с хубав изглед, където живея от година, без да се занимавам с нищо, само гледам пейзажа?
	Слайвън изплю една костилка.
	— Точно така, казах й кой съм. Един тип от Ню Йорк, който се казва Стивънс, който е дошъл в Париж да учи френски и се интересува от живопис.
	— От какво? — попита Леонс.
	— От живопис — каза Слайвън. — Тя обеща да ми дава уроци.
	Той ни намигна.
	— Какво ще кажете, деца мои, ако видите някой ден стария Джони Слайвън на брега да мацоти някой хубав пейзаж?
	Той се засмя безгласно. Маузерът се затресе върху дебелите му гърди. Ние го гледахме зяпнали.
	— Слайвън — каза Леонс с отвращение.
	Слайвън бе доял черешите. Той избърса устата и ръцете си с празния плик, смачка го на топка и го захвърли през прозореца.
	— Странна страна е това — каза. — Тази хлапачка не е проститутка. Този хотел се ползва с добро име. Тук живеят свестни хора, като Джони Слайвън.
	Той показа златния си зъб.
	— Има туристи, възрастни дами с дантелени якички. Дотук добре, но всеки ден в стаята на хлапачката идва един негър, истински негър, който също се представя за художник и хората намират това за нормално, нито я изхвърлят, нито нищо. А най-странното е, че негърът също намира това за нормално.
	— Слайвън — каза умолително Леонс.
	Слайвън взе цигара. Извади я дискретно от джоба си, запали я със запалката си, устата му за миг остана отворена и пълна с дим, с идиотска златна усмивка, която плаваше между устните му като тапа по вода. Той разходи по нас малките си сини очи.
	— Дали някой от вас е пил…
	Той произнесе с необикновено усилие:
	— „Pou-illy Fuisse“ 1929?
	— Слайвън — каза Леонс — навит ли си или не си навит?
	От балкона полъхна бриз с аромат на здравец. Слайвън приглади косите си.
	— На брега можеш да видиш разни типове с въдици. Те никога нищо не улавят. Рибата идва, изкльопва яденето и после си отива. И оня веднага слага друго парче на кукичката и започва отначало. Някой може ли да ми каже защо го правят?
	— Може би им плащат, за да хранят рибите — каза Плъхчето.
	— Един-единствен път видях един тип да улови нещо — каза Слайвън. — Беше един старец с пречупена якичка и сламена шапка; понеже беше пролет, бе събул обувките и чорапите си. Наблюдавах го в продължение на два часа и накрая една риба клъвна. Старият хвана рибата с ръка, откачи я и я погледна. Внимателно я погледна в очите. После се засмя и я хвърли обратно във водата. Някой може ли да ми каже защо го направи?
	— Може рибата да е била скапана — каза Плъхчето.
	Слайвън пушеше, а бризът гонеше дима в косите му.
	— Е — каза Слайвън — какво бихте казали вие сега, ако утре видите стария Джони Слайвън без чорапи и обувки, със сламена шапка и въдица, да храни рибките?
	Беше непоносимо. Избягвахме да се гледаме, имахме чувството, че присъстваме на смъртта на един човек, на кастрирането му. И този човек дори не съзнаваше падението си. Изглеждаше щастлив. Усмихваше се.
	— Пиян е — каза отчаяно Леонс. — Слайвън, съгласен ли си или не?
	— Само че ако аз уловя риба — обяви Слайвън тържествено — ще я изплюскам, дори и да е малка. Ще я донеса тук и собственоръчно ще я опека в кухнята и после ще я изплюскам съвсем сам. И заедно с нея ще изпия бутилка…
	Той направи усилие.
	— „Pou-illy Fuisse“, без което не мога да преглътна френските риби…
	Плъхчето продължително подсвирна.
	— Е добре, ако това са американските гангстери, нищо не ни остава, освен да идем да си легнем — каза.
	Леонс каза тихо, присвил очи:
	— Гледах едно анимационно филмче, което се казва „Фердинанд Бикът“. Беше бик, който приличаше на бик, но отвътре беше мекушав, беше заек и каквото още си поискаш; Фердинанд Бикът си седеше на задника и миришеше цветята… Това е.
	Той ни направи знак.
	— Хайде, момчета, да си тръгваме.
	Вървяхме мълчаливо по крайбрежието. Бяхме обезверени, дори Плъхчо изглеждаше отчаян. Никак не беше хубаво това, което току-що бяхме видели. Леонс изгледа с ненавист корабчетата и облаците, които плаваха около Парижката Света Богородица, небето над един гол до кръста скитник, седнал на брега да стърже татуировката си на слънце…
	— Свършено е с Джони Слайвън — изсумтя той. — Не иска вече да работи. Това е заради страната. Съвсем скоро ще стане комунист, ще видите. Бедната Франция!
	Той се изплю във водата.
	— В края на краищата, ще го направим и без него, достатъчно опитни сме.
	Добави, че впрочем имал и друг предвид.
	— Жюло, познавате го, работеше за Мамий. Впрочем, имаме време да решим. Работата още не е готова. Само трябва да почакате. Аз ще уредя всичко.


>>	IV

	Чаках. Вандерпуте ме обсипа с въпроси, но не получи никакъв отговор. Предпочитах да не го осведомявам и така да си спестя ново негово бягство в провинцията. Бродех из апартамента, а стария, който подтичваше след мен от стая в стая, ми се пречкаше непрекъснато, притиснал грейка с гореща вода към корема си.
	— Криете нещо от мен! — стенеше. — Кроите ми някой мръсен номер, чувствам го!
	Той демонстративно започна да приготвя куфара си, да го тъпче с прашасали вехтории, с безброй непотребни предмети, които звънтяха, скърцаха и пукаха.
	— Заминаваме, приятелчета! — говореше им.
	Всяка вечер посещавах стария трагедиен актьор на улица „Юшет“ и му носех подаръци: емайлирана табакера, отмъкната от апартамента, плодове, цветя: така се опитвах да купя закрилата му. Достатъчно ми бе да погледна изрисуваното лице, пъстроцветните дрипи на това абсурдно създание, тържествено — епичните му физиономии, които в рамките на петнайсет минути изобразяваха и Ландрю*, и Хамлет, минавайки през мадам Бътерфлай, за да бъда обзет от суеверен страх — струваше ми се, че пред мен стои единственият бог, създаден по мярка на човека — единственият, отговарящ на представата за света, която си бях създал. Обаче, когато един ден отидох по-рано от обичайното, намерих малката къща в оживление. Момичетата на бара седяха мълчаливи и уплашени; някои от тях хлипаха, само Джени, седнала до мръсния прозорец, четеше спокойно. Веднага разбрах, че се е случило нещо сериозно: момичетата бяха напълно облечени. Самият Саша носеше твърде приличен костюм от син вълнен плат, който бе достатъчно доказателство за сериозността на ситуацията. Той стоеше сред дамите като оскубан и възмутен петел.
	[* Анри Ландрю (1869–1922) — френски криминален престъпни, убил десет жени и едно младо момче, осъден на смърт и екзекутиран. — Б.пр.]
	— Хайде, хайде, дами, не се отчайвайте, ще се борим! Лично аз ще се сражавам до последния патрон. Кралицата майка е в префектурата, ще ни издейства поне отсрочка, в противен случай няма да се занимавам с нея! Официално я предупредих: ако се върне с празни ръце, ще бъда неумолим! Не-у-мо-лим. Впрочем, ако се случи най-лошото, ще ви взема с мен в Южна Америка! Честна дума! Цялата трупа ще замине на турне с мен. Обещавам ви тържествен прием навсякъде, дами! Всеизвестно е, че там липсват жени, ще имаме повече възможности, отколкото тук…
	Раздирателните ридания на момичетата заглушиха гласа му и старият пискюл се размърда, разтича се от момиче на момиче, като ги потупваше тук и там с ръка, раздавайки се безмерно.
	— А, това сте вие — извика той като ме видя и се втурна да ме посрещне с разтворени обятия. — Знаете ли? Голямо нещастие, скъпи, голямо нещастие! Изхвърлят ни на улицата. На тротоара. С моя талант, давате ли си сметка, с моя талант! Правителството затваря всички домове. Това е демагогия! О, бедната ми приятелка…
	Той се върна да утешава едно момиче, на което бе призляло. Приближих до Джени.
	— Вярно ли е, затваряте ли?
	— Да. Ще работя в един хотел. Това, което правят там, е идиотщина. Само ще увеличи венерическите болести.
	Саша се върна, размахвайки белите си фини ръце във въздуха.
	— Ужасно, драги мой, ужасно… Имам мигрена… бедната ми глава! Тази нещастна страна — аз винаги съм обожавал Франция, смятам я за моя трета родина — наистина е на ръба на пропастта. Вместо да разпуснат комунистическата партия, те затварят публичните домове, не намирате ли, че това все пак е малко прекалено! Все половинчати мерки, по пътя на най-слабата съпротива. Вместо да ударят Торез, удрят Саша. Ще признаете, драги ми приятелю, че това е истинско безредие. Изобщо не зная какво ще правим. Кралицата Майка най-напред реши да отвори модна къща или салон за чай… Ужасно! Лично аз впрочем съм решил да емигрирам. Винаги съм считал Съединените щати за моя четвърта родина, а и после, единствено те успяват да възпрат болшевиките, имат атомна бомба — бих се чувствал закрилян. Аз самият започвам да изпитвам нужда от закрила, след като цял живот съм закрилял другите. Хайде, дами, хайде, малко спокойствие! Не всичко е безвъзвратно загубено. Кралицата майка е в префектурата, ще ни дадат малко отсрочка, ще имаме време да решим, да се съвземем. През това време нещата могат да се наредят, може би ще има война, катастрофа някаква, която ще анулира това проклето постановление. (Настрани: казвам им това, но всъщност не храня никаква надежда). Всичко, което искам, е едно разрешително за емиграция в Съединените щати, като бежанец. Докато чакаме, ще се настаним в семеен пансион, ето адреса, елате да ме видите някой ден: ще ви изиграя Хамлет! Хайде, дами, хайде, всичко ще се нареди! (Настрани: и дума не вярвам от всичко това!)
	На тръгване попитах Джени:
	— Не си ли виждала Леонс тия дни?
	— Не — каза тя — не съм го виждала от месеци.
	Тя ми се усмихна тъжно.
	— Нещата винаги свършват така.
	Прибрах се вкъщи. Заварих Плъхчето курдисан на мойто легло, с дъвка в уста.
	— Утре — каза.


>>	V

	Станах в пет сутринта и си направих кафе. Не бях спал цяла нощ. Облякох се, сложих си перука и започнах да обикалям из апартамента, да влизам във всички стаи, трескаво да търся нещо, без да си спомням вече какво. Всеки път, когато минавах пред стаята на Вандерпуте, чувах звучното хъркане на стария и изпитвах желание да го извикам, да го събудя, натисках дръжката, но вратата беше заключена. Почуках плахо един-два пъти, но старият продължи да хърка, не посмях да почукам по-силно, все пак не исках да изглеждам като човек, който вика за помощ. После влязох да чакам в стаята на Жозет, пушех и гледах пред себе си. Гледах бялото легло, студената възглавница, куклата талисман, оставена с разперени ръце на една възглавничка и снимките на кинозвезди, които ме гледаха от стените с блеснали очи… извадих малката книжка от джоба си и я отворих. „Хората се променят с решението си да умрат за нещо… И обърканото човечество бавно върви в посоката, в която се хвърлят те…, заради която умират“. Не разбирах онова, което чета, но думите не бяха от значение: при гледката на този почерк смелостта ми се връщаше и се чувствах по-добре. „Няма черни епохи, има само епохи на сблъсък… Човечеството винаги е прогресирало благодарение на собствения си трагичен опит.“ Камионът, който товареше боклука, мина по улицата и металическото и кухо дрънчене на изпразнените кофи отекна в стомаха ми с чувство на тревожен страх. Гледах непонятните думи, които танцуваха пред очите ми в полето на книгата и си казвах само: може би е дошъл моментът и мен да убият, като баща ми. „Едно-единствено нещо има значение: да не оставаш сам. За да живееш, достатъчни са няколко братски грешки. Колкото до истината…“ Времето напредваше, чувствах как растеше празнината в корема ми, как сърцето ми се уголемяваше, заемаше всичкото място, после се свиваше в болезнен спазъм… „Истината за човешкия род, нашата истина, има може би толкова жестоко лице, че е достатъчно само веднъж да я погледнем, за да се превърнем на прах. Човек може да бъде погубен и от узнаването на съдбата си. Тогава ще умре атрофиран, безжизнен и без съпротива…“
	Напразно се опитвах да следвам думите, написани в полето на книгата, обезумелите ми очи препускаха във всички посоки. Ясно беше, че в това състояние не можех да шофирам. По-добре бе да оставя Леонс да шофира и да се опитам аз да свърша работата. „Опитвам се да построя един по-добър свят за моя син и…“ По улицата мина кола, пъхнах бързо книгата в джоба си и станах, но колата не спря. Останах прав до прозореца, с измъчено сърце, загледан в първите меки шапки, първите палта, вървящи по улицата…
	В седем и двайсет Плъхчето дойде да ме вземе. Този път поне беше мълчалив и дори не отвори уста да ми каже „hallo“. Взех шапката си и жълтото шалче, после оставих шалчето — прекалено биеше на очи. Автомобилът чакаше пред вратата. Леонс ми отстъпи шофьорското място. В дъното на автомобила забелязах едно високо, слабо момче на около двайсет години, което бях виждал два-три пъти при Мамий. Седеше свряно в своя ъгъл, с ръце в джобовете на палтото си, нахлупена над очите шапка, устните му трепереха малко.
	— Това е Жюло — каза Леонс. — Той ще вземе камионетката.
	— Надявам се да няма система — каза Жюло. — Тя блокира всичко и има аларма.
	Адамовата му ябълка подскачаше конвулсивно по тънката му шия.
	— Все още имаш време да биеш отбой — каза Леонс.
	— Сега е моментът.
	— Не, ама ти за кого ме вземаш? — възмути се типът. — Щом казвам, че съм навит, значи съм навит. Просто си говорим. И без това всичко е прекалено… прекалено тържествено. Все едно сме на погребение.
	— От петнайсет дни все говориш. До гуша ни дойде.
	Чакахме, вперили очи в часовниците си. Отброихме близо десет минути, докато стигнем до улица „Ла Боеси“. Трябваше да почакаме още десет минути, преди да потеглим. Това бе най-трудния момент. Чувствах как стомахът ми изтръпва, свива се.
	— Странно, боли ме корем.
	— Мен също — каза Плъхчето.
	Жюло не продума. Него сигурно всичко го болеше.
	— Хванало ви е шубето — каза Леонс. — Редовно се случва.
	В дъното на колата Плъхчето се размърда. В огледалцето за обратно виждане видях покритото му с пот лице.
	— Ей, момчета, никаква стрелба, ясно ли е?
	— Стреляме само в краен случай — каза Леонс.
	Гледах профила му. Усмихваше се. Погледнах часовника си. Без двайсет. Дадох си още пет минути.
	— Сигурен ли си, че са само двама? — попита Плъхчето.
	— Ще видим — отвърна Леонс. — Знаеш да броиш, нали?
	Жюло седеше неподвижен, свит, с ръце в джобовете. Дишаше учестено. В огледалцето виждах палтото, което се повдигаше и спускаше заедно с гърдите му.
	— Е, тогава какво чакаме? — изкрещя той. — Накрая ще ме хване бъзето!
	— Вече те е хванало — отвърна Леонс. — Прекалено късно е да офейкаш сега. Вътре си.
	— Ох, стига вече — каза Жюло.
	Без осемнайсет. Обърнах се към Леонс.
	— Дай ми патлака.
	— Какво?
	— Аз ще се заема с ония двамата.
	— Луд ли си? Нямаш опит. Нали се бяхме разбрали?
	— Хайде, дай ми патлака. Ела на волана. Сега е моментът.
	— Ей, момчета — обади се Плъхчето — какво ще кажете да отложим за утре, а?
	— Затвори си плювалника.
	Леонс ми подаде оръжието. Слезе бързо от колата, заобиколи, седна зад волана, потегли.
	— Добре — каза през зъби. — Сега без гафове. В играта сме. Лъки и Жюло ще вземат камиона. Аз оставам тук, Плъхчето също. Без шегички.
	Тишина. Не чувах дори шума на мотора. Само от време на време усещах учестения, горещ дъх на Плъхчето, който се навеждаше напред, между мен и Леонс. Извадих револвера от джоба си, огледах го: Леонс беше махнал предпазителя. Сложих го отново. Все пак оставих пълнителя в оръжието. За кураж.
	— Внимание — каза Леонс.
	Карахме бавно покрай тротоара, после Леонс отдалечи малко колата, за да освободи колелото, и спря. Улица „Боеси“ се намираше на пет метра пред нас. Гледахме право пред себе си с неподвижни очи. Зад себе си чух Жюло да заеква:
	— Господи, дано всичко мине добре. Господи, дано всичко мине добре.
	— Свърши ли с молитвите? — попита Леонс. — Не сме в църква.
	Още няколко минути глуха, мъртва тишина…
	— Внимание, ето ги…
	Видях бялата камионетка да минава бавно пред нас. В същия миг Леонс потегли, зави наляво. Камионетката тъкмо спираше — паркираше вдясно. Леонс спря на три метра зад нея, аз отворих вратата…
	— Полека, момчета.
	Обърнах се. Жюло ме следваше. Лицето му бе смъртно бяло и приличаше на сомнамбул. Отидох до вратата на камионетката, отворих я…
	— Хайде слизайте; бързо, защото нямаме време.
	Двамата седяха вцепенени, с отворени уста. Единият от тях, шофьорът, вдигна бързо ръце горе: рефлекс.
	— Навън!
	Те се опомниха, слязоха несръчно. Шофьорът, който все така държеше ръцете си вдигнати, за малко да се просне на земята — наложи се да го задържа. Видях Леонс, застанал прав посред тротоара, да наблюдава минувачите. Държеше едната си ръка в джоба. Още един — помислих… Единият от задържаните пристъпи към мен.
	— Не мърдайте — изкрещях.
	Той се понаведе, направи ми знак.
	— Браво, момчета! — процеди през зъби. — Успех! От все сърце ви го пожелаваме. Подпалете всичко, това е най-доброто, което можете да направите!
	Жюло вече потегляше. За малко да ме отмине. Скочих на стъпалото навреме.
	— Глупак…
	— Света Дево — заекваше той. — Света Дево.
	Надвесих се през вратата. Видях тичащи насам-натам хора и нещастния шофьор, смаян, все така неподвижен, с вдигнати ръце… Колата беше вече пред нас.
	— Хайде, карай след нея. Полека, никой не стреля.
	— Леле — каза Жюло — дано само всичко мине добре…
	Леонс караше бързо, най-напред към „Шанз-Елизе“, после към Конкорд. Виждах лицето на Плъхчето, който ни наблюдаваше през задното стъкло. Карахме на десетина метра след него. Всеки път, щом светваше червено, лицето на Жюло болезнено се изкривяваше.
	— Следващия път по-добре си стой вкъщи — казах му.
	— Със сигурност ще си остана вкъщи. Край. За пръв и последен път. Света Дево, пак червено.
	При всяка полицейска свирка едва не изпускаше волана. В главата му имаше само една мисъл: по-скоро да слезе от камионетката.
	— Къде в крайна сметка отива? — стенеше. — Защо не спираме, по дяволите? Ще се издъним!
	Още пет минути.
	— Спирам! — изхриптя. — Не мога повече! Зарязвам всичко. Прекалено глупаво е да се издъним сега!
	Той вече натискаше спирачките. Лекичко опрях револвера в него, заради принципа.
	— Хайде, Жюло, бъди послушно момче. Няма страшно. Всичко мина много добре. Всичко е ОК.
	— Да чукаме на дърво. Още не сме свършили.
	Той извика отчаяно:
	— Къде отива той, в крайна сметка! Човек би казал, че се разхожда! Не мога повече! Ужасно ми се пикае!
	Леонс вече спираше и ние за малко да се блъснем в него. Намирахме се насред „Тюйлери“, на авеню „Дерулед“. В края, срещу статуята на Жана дʼАрк, която блестеше на слънцето, с гръб към нас стоеше регулировчик. Жюло изскочи навън, сякаш камионът се беше запалил.
	— Спокойствие — каза Леонс. — Качвай се в колата, имаш вид на човек, който се готви да вика полицията.
	Той се обърна към мен.
	— Заключили са с ключ. Трябваше да вземеш ключа от шофьора. Но Плъхчето ще се справи.
	Той ми подаде огънче. Минаха една-две коли, едната от които последен модел „Studebaker“ и ние завистливо я изпроводихме с поглед.
	— Не беше най-доброто решение — каза Леонс. — По-добре да бяхме оставили задържаните вътре и да се бяхме качили при тях. Така се вдига по-малко шум, хората не забелязват нищо и печелим поне половин час преднина пред полицията.
	— Я кажи — отбелязах — не мислиш ли, че ония се забавляваха?
	— Ниско платени са — каза Леонс. — Така си отмъщават. Казах ти, че навсякъде е хаос, не рискуваме нищо.
	Двама полицаи на велосипеди минаха бавно край нас. Смееха се на нещо и дори не ни погледнаха.
	Видях лицето на Плъхчето, плувнало в пот, със залепнали за челото къдрици, да се подава зад камиона.
	— Готово — съобщи той.
	Натоварихме четирите платнени чанти в колата. Седнах зад волана.
	— Хайде, момчета, бързо! — каза уплашено Жюло.
	— Наистина би било много глупаво, ако…
	Карахме към статуята на Жана дʼАрк. Не можах да се сдържа да не се усмихна подигравателно на полицая. Напрежението бе паднало. Жюло вече си тананикаше, а Плъхчето бъбреше като сврака.
	— Ах, момчета, това се казва работа! Браво, Лъки, браво, хлапе! Леонс, ти си по-силен от Лудия Пиеро, казвам ти! А оня регулировчик… о, майко мила!
	Той избухна в луд смях.
	— А шофьора, момчета, видяхте ли шофьора? — извиках аз. — Остана с вдигнати ръце и след като тръгнахме!
	— Фасулска работа! — викаше Жюло. — Фасулска работа! Готов съм пак да пробвам, когато поискате! Ама видяхте ли как я подкарах тая камионетка, а?
	— Добра работа — каза Леонс. — И в Америка не биха я свършили по-добре!
	— Ще си купя цяла плантация тютюн в Куба — крещях аз.
	— Ей толкова дебели пури, старче…
	— Ама не, видяхте ли само как карах камионетката! — възхищаваше се Жюло. — Бихте могли все пак едно мерси да кажете!
	— Искаш ли да спрем да се изпикаеш? — предложих му.
	— А, не, мога да почакам — уплаши се той.
	Разсмяхме се още по-силно. Качихме се в апартамента на улица „Мадам“. Във вестибюла ни посрещна Вандерпуте и се хвърли на шията на Леонс.
	— Леонс! — извика. — Малкото ми момче! Знаех, че ще се върнеш… Знаех, че няма да ме изоставиш в нужда!
	Беше велика сцена. Той дори извади карираната си кърпа и си избърса очите, хвърляйки към чантите дискретни погледи.
	— Какво е това? — полюбопитства той. — Какво има в тия чанти?
	Той протегна алчно ръка да пипне.
	— Не се притеснявайте — каза Леонс. — Не са стари парцали, не ви интересува.
	Той му затвори вратата под носа и закачи шапката си на дръжката. От другата страна на вратата чухме приглушени възклицания: старият се опитваше да надникне през ключалката. Плъхчето отвори чантите… Отпуснахме ръце.
	— Франкове — каза Леонс. — Мамка му…
	Гледахме мълчаливо парите.
	— По-добре от нищо — каза Жюло.
	Леонс хапеше устни.
	— В понеделник и петък централата обикновено им изпращаше долари. Имах поверителни сведения…
	— Очевидно не всички са верни — каза Жюло.
	Той си отмъщаваше.
	— Наистина сме кутсузлии — каза Леонс.
	— Сигурно все пак има по два-три милиона на човек — каза Плъхчето, за да го окуражи.
	Леонс повдигна рамене с раздразнение.
	— Какво можеш да направиш с това в чужбина?
	Той запали цигара.
	— Трябва да опитаме пак — каза.
	— Без мене — каза Жюло. — Аз не съм придирчив, задоволявам се с малко. Без мене, хлапе, без мене.
	Леонс ме погледна.
	— Когато кажеш — отвърнах.


>>	VI

	Седмиците, които последваха, са останали в паметта ми като поредица от мъгляви картини, несвързани помежду си, носещи нереална атмосфера, поредица от звуци, от бързо изречени думи, от затваряни с трясък автомобилни врати, от смаяни или уплашени лица и все същото усещане за празнота, което започва от корема и свършва в главата, помитайки мислите и оставяйки чувство на тревожен страх. Страхът изкривяваше образите, преувеличаваше жестовете, изтъкваше незначителни подробности и им придаваше прекомерно значение в спомените ми. Ето с такава необикновена яснота си спомням постоянното хвърляне на карти в опитите си да разбера как ще се развият нещата следващия път. Поповете, валетата, дамите все още често ми се присънват и еднооките аса втренчено ме гледат. На фона на всичко това още по-ясно си спомням лицето на Леонс, подигравателния му поглед, блясъка на червените му коси, които все не застават мирно под шапката, цигарата между стиснатите му устни и също вкуса на влажния тютюн в устата ми и умоляващия глас на Плъхчето, който казва: „Добре, момчета, още веднъж, но този път за последно, честна дума, нали?“. На 22 март 1947 ние „задигнахме“ парите за заплатите на служителите на метрото, площад „Клиши“. Използвахме една нова техника, подсказана ни от вестниците: вместо да сваляме шофьора и охраната, ние се качвахме при тях в камиона и отивахме на някое спокойно място. Спомням си гласа на шофьора, свестен дюдюл, силно развълнуван, който ни гледаше и повтаряше:
	— Бих могъл да съм ви баща, бих могъл да съм ви баща…
	Така че преди да си тръгнем, Леонс му каза, затръшвайки вратата на камиона:
	— Довиждане, татко.
	Вестниците сериозно заговориха за „юношеската гангстерска банда“ и се подиграваха на полицията. Чувствахме се поощрявани. Чувствахме се като обект на възхищение и многословно одобрение, което вестниците, от дискретност, не изразяваха явно. На 3 април се качихме в камиона на пощенските служби, докато шофьорът спокойно чакаше на червен светофар при Инвалидите. Когато усети опряния в него револвер, охраната каза:
	— Най-сетне, дойдохте все пак. Вече се чувствах пренебрегнат.
	Франковете се трупаха в апартамента на улица „Мадам“, за голям ужас на Вандерпуте, на когото все пак трябваше да кажем всичко. Той бродеше из апартамента с треперещи крака и вече дори нямаше сили да избяга в провинцията. Наложи се да легне на легло. Всеки път, когато се връщахме от операция, той ставаше, приготвяше си куфарчето, но се принуждаваше веднага отново да си легне, рухваше с овесен мустак под кирливия си балдахин, заобиколен от дебелобузести ангели.
	— Заради вас ще ме арестуват! — стенеше. — Нали си давате сметка, че ако полицията ме подложи на разпит, ще им кажа всичко, абсолютно всичко?
	— Това, което правим, не е тайна — отвръщаше Леонс. — Всички вестници пишат за нас… Юношеската гангстерска банда. Ето, четете…
	Старият затваряше очи. Лицето му посивяваше, сбръчкваше се още повече.
	— Не говоря за това — мънкаше.
	Като изключим акциите, ние почти не излизахме от апартамента на улица „Мадам“. Имахме чувството, че всички познават лицата ни, страхувахме се да не ни разпознаят. Зад заключени врати и спуснати капаци трите плъхчета се криеха сред благородническите мебели на големия салон, с безучастни лица, с нахлупени над очите шапки, пред празните погледи на „великите ни класици“. Леонс беше взел и Рапсоди, унгарецът ни служеше като човек за всичко, изхвърляше боклука, помиташе от време на време и ходеше на пазар. Ядяхме преди всичко консерви и колбаси направо от мазната хартия. Понякога унгарецът заставаше пред Леонс, гледаше го с възхищение и отронваше — достатъчно силно, за да бъде чут:
	— Велик човек! Много велик човек! Далеч ще стигне!
	Леонс сърдечно го наричаше „стар сводник“ и Рапсоди, очарован, мигновено изчезваше с износеното си голямо палто, което никога не сваляше. Всяка сутрин той тичаше да купи вестниците, които говореха на първа страница за дейността ни и се учудваха на крехката ни възраст.
	— Вижда се, че обществото е на наша страна — казваше Леонс. — Помисли за всички ония нещастни татковци, които изкарват по петнайсет хиляди кинта на месец, имат семейство, деца и които сутрин отварят вестника и прочитат, че „юношеската гангстерска банда“ — както ни наричат — пак е завлякла милиони. Сигурно се кефят. Сигурно поглеждат с надежда към синовете си и им дават сто кинта за кино. И после вероятно си казват, че сигурно и нашите родители са изкарвали по петнайсет хиляди кинта на месец, затова е така. Разбираш ли, все едно правим революция.
	Понякога ни се случваше да излезем от нашата дупка, да се влачим по барове и сутринта да се приберем пияни. През една такава нощ Плъхчето осинови един истински полски барон, бежанец. Беше го намерил в един бар на улица „Понтийо“, в напреднал стадий на алкохолно вцепенение и го доведе на улица „Мадам“, въпреки несъгласието на Леонс, самият той също пиян. В джоба му намерихме билет за влака до Рим и писма, адресирани до кардиналите.
	— Отивал да види папата — заекваше Плъхчето, като се клатушкаше редом с новия си приятел. — Не е ли вярно, бароне, че отивахте да видите папата?
	— Псзпсзпсз — свиреше баронът с грейнало от радост лице.
	На сутринта поизтрезня и попита къде е, какво прави тук и дали Негово Светейшество ще го приеме; две чаши вино бяха достатъчни, за да го приведат във форма. Нарекохме го Папски и решихме да го запазим за талисман, докато трае операцията. Плъхчето го обличаше, слагаше го да спи, купуваше му копринени ризи, Леонс му слагаше пура в устата, а аз — карамфил на бутониерата… Понякога, като гледах как баронът се люлее на стола си, се питах дали се вцепеняваше така от пиенето или просто от живота.
	— Я кажи, бароне — питах го. — Наистина ли само пиенето ти действа така? Дали нямаш болезнена чувствителност, и ти като мен?
	— Пиш — казваше жално той.
	— Ето пак! — възкликваше Плъхчето. — Не беше го правил отдавна!
	Той го водеше до тоалетната. Стигнахме дотам, че започнахме да го водим с нас на акции, въпреки протестите на Леонс, който накрая призна, че „ни носи добро“; така че настанявахме Папски в колата, на предната седалка, и баронът, весел, чакаше там, докато ние бутахме револвера под нечий нос. Така на 2 април спряхме в Болонския лес колата, която превозваше прихода на хиподрума. Този път шофьорът се опита да протестира, без съмнение бе по-добре платен от другите.
	— Я кажете, момчета, дали да не спрем? — тревожеше се Плъхчето. — Не че ме е страх. Но имам майка и седем братя и сестри. Аз съм най-големият, пращам им пари. Ако ме опандизят и те не получат вече нищо от мен, ще си помислят, че не съм успял в живота.
	Капаците и прозорците бяха затворени и апартаментът вонеше на сяра и амоняк: Рапсоди бе превърнал банята в лаборатория, откъдето от време на време излизаха облаци дим и отвратителна смрад. Понякога той излизаше от дупката си, приближаваше се до Леонс и го умоляваше да не се безпокои: щял да намери лек срещу туберкулозата, било въпрос на минути. Баронът седеше на фотьойл в стил Краля — Слънце, много важен, с леко опулени очи, с цигарата и карамфила си; бяхме го разположили точно срещу портрета на папата, който го гледаше от позлатената си рамка и от време на време баронът понечваше да стане и да тръгне към портрета. Понякога и Вандерпуте минаваше през салона с обезумял поглед:
	— Искат да ме одимят! — викаше. — Искат да ме опушат като плъх! Аз обаче няма да им се дам!
	Скоро прибрахме още един нещастник, един италиански тенор, появил се внезапно на вратата на кафенето, в което седяхме; бе дошъл да пее и да проси. Беше дребен, слаб мъж, с гъста черна коса и хубави засукани мустаци; предложихме му пиене и той ни разказа, че се опитва да стигне Гърция и понеже няма пари, пее по пътя, за да си изкара прехраната.
	— Какво ще правите в Гърция? — попита го Леонс. — Нали има война?
	— Точно затова — каза синьорът — ще се запиша доброволец.
	— На чия страна?
	— Как на чия страна? — възмути се той. — На страната на партизаните, естествено. Най-сетне, една от истините е вярна, синьори: или са болшинство и следователно ги потискат, или са малцинство и следователно ги преследват. Не може да се сбърка.
	Леонс ми направи знак. Очевидно бе, че синьорът трябваше да дойде с нас. Тъй като вече пиеше третия си аперитив и не беше ял от три дни, той ни последва до улица „Мадам“ без да се противи, но след като се наяде започна да негодува и се наложи няколко дни да го държим под ключ. Между другото, той свикна с това положение много бързо и дори се опита да ни достави удоволствие: пееше ни неаполитански песни, умееше също много добре да имитира животни, особено кокошка, която снася, магаре и прасе — и ние го слушахме с удоволствие…
	— Ама — възмущаваше се Вандерпуте — какъв е тоя цигански катун? Вече не се чувствам у дома си! Никой не уважава моята самота!
	— Синьор — на свой ред го упрекваше италианецът — не оставайте сам. Правете като мен: приобщете се към нещо. Знам, че е трудно на вашата възраст, вече сте само парче мъртво дърво, но то все още може да послужи за един голям огън!
	— Позволете! — викаше Вандерпуте. — Няма да се оставя на един дребен италиански сводник да ме обижда!
	— Синьор — отвръщаше сводникът — аз съм тосканец. Впрочем, не исках да ви обидя. Напротив, в епохата на прекомерен хуманизъм, вашето приобщаване ще бъде оценено високо. В моята страна, в Тоскана, се разказва историята за дървото, което се приобщило към хората. Било бук, от семейство… всъщност, няма значение; било от много добро семейство, на което за първи път се случвало такова отстъпничество. И така, очовеченото старо дърво пристигнало в един град, където било много добре посрещнато от населението. След неговия случай хората направили голяма пропаганда, публикували статии във вестниците, за да докажат, че отбелязват точка срещу природата и че при тях животът е по-добър. Навсякъде дървото било възторжено приветствано, направило триумфални турнета във всички страни, френското правителство дори го наградило с ордена на Почетния легион в качеството му на чужденец. Тъй като било уморено от пътуванията, засадили го в една обществена градинка и заковали отгоре му мраморна плоча с надпис: „Уринирането забранено!“. Естествено, всички гори в света обявили дървото за предател и повече нито една птичка не кацнала на клоните му. Но все пак дърветата имали последна дума. Един ден в градинката дошъл старец. Вероятно дълго бил вървял, защото изглеждал уморен и дрехите и обувките му били покрити с прах. Той дълго гледал дървото и после избухнал в смях. Смял се три дни и три нощи, но полицията не се намесила, тъй като не знаела на какво се смее. Накрая старецът спрял да се смее, разкопчал се, изпикал се върху дървото и после се обесил на един от клоните му… О, Sole Mio!
	В полза на душевното спокойствие на Вандерпуте се случи нещо, което го принуди временно да напусне апартамента на улица „Мадам“ и промени мислите му: Кул получи апоплектичен пристъп, след който остана наполовина парализиран. Вандерпуте се показа много загрижен и не се отдели от леглото му. Отидох при елзасеца, на улица „Сол“. Лежеше изрядно подреден в леглото, но в стаята цареше забележителен безпорядък: всичко беше нагоре с краката, навсякъде се търкаляха най-различни неща: мръсно бельо, разхвърляни дрехи, подът бе осеян с хартийки. Не знам защо, но си спомних деня, в който, преди три години, елзасецът бе проникнал в стаята на Вандерпуте и бе въвел ред: хрумна ми мисълта, че сега, възползвайки се от състоянието на своя приятел, старият си отмъщаваше. Вандерпуте седеше на стол до леглото, събрал колене; чакаше с мрачно изражение на лицето и от време на време се прозяваше. Понякога Кул помръдваше и Вандерпуте ставаше и му поднасяше легена. Парализата бе засегнала също езика му и като ме видя, Кул се опита да каже нещо, но не успя. Лежеше по гръб, скован, мъртвоблед, само малките му блеснали очи даваха признаци на живот. Когато приближих, той се опита да помръдне и да каже нещо:
	— Асс… сс… сс…
	— Хайде, хайде, Рене — каза Вандерпуте като се размърда на стола си.
	— Повикахте ли лекар? — попитах аз с известна доза недоверие.
	Вандерпуте направи отегчена физиономия.
	— Задавате ми глупави въпроси, млади момко.
	— Е?
	— Никаква надежда — каза старият с висок и ясен глас.
	Извърнах бързо глава и ясно прочетох в очите на елзасеца омраза и гняв.
	— Ще му направя билков чай — каза Вандерпуте. — Обича.
	Той стана и отиде в банята, където беше сложил един спиртник. Тъкмо беше излязъл, когато Кул направи страхотно, но напразно усилие да се повдигне на лакът и наново се опита да проговори.
	— Л… л… л… — заекна той.
	Очите му изскачаха от орбитите си. Очевидно бе, че се опитва да събере всичките си останали сили, за да ми каже нещо. Ръката му бавно се плъзна по чаршафа към възглавницата, пръстите му се свиха… Наведох се: там имаше плик.
	— Пош… пош… — заекна Кул.
	— Искате да го пусна в пощата ли?
	— М… м… м… — каза Кул и лицето му се озари от луда радост. Взех плика, беше адресиран до г-н Фримо, улица „Мароние“ №37. Пъхнах го в джоба си.
	— Добре — казах му — бъдете спокоен, ще го направя.
	Няколко дни след посещението ми Кул умря, посред бял ден, несъмнено възползвайки се от моментното невнимание на Вандерпуте, когато е отишъл до тоалетната. Старият се погрижи за погребението и придружи тялото на приятеля си до последното му обиталище. Той водеше погребалното шествие, облечен целият в черно, с кърпичка в ръка; вървях след него заедно с Леонс и Плъхчето, последният придържаше Папски, на когото за случая бяхме зашили черна лента на ръкава. Следваха ни Рапсоди, с корона, и синьорът, който упорито имитираше гарванов грак, „за да бъде всичко както трябва“. На гробището дойдоха полицейски служители, колеги на Кул. Валеше ситен дъждец и в церемонията имаше нещо злокобно. Още след парализирането на елзасеца Вандерпуте предвидливо бе пренесъл на улица „Мадам“ повечето от вещите на Кул: за да избегнем неприятностите с полицията и администрацията — обясни той. Между тези вещи имаше стотина бележника с кожена подвързия, изписани целите с дребен и грижлив почерк; Вандерпуте реши да ги изгори, без да ги чете, „от дискретност“. Той ги хвърли в камината на големия салон и запали огън; после остана да ги гледа как горят с израз на мрачно задоволство.
	— Това беше — каза той, когато всичко свърши, и въздъхна.
	Вечерта след погребението той не спа вкъщи. Това вече бе достатъчно изненадващо, защото старият не излизаше никога и си лягаше рано. Към три сутринта се събудих от ужасна врява в апартамента. Скочих от леглото и се втурнах към коридора, където вече се бяха събрали всички.
	— Хубава работа, свиня! — каза Леонс.
	Вандерпуте стоеше облегнат на стената, пиян до козирката. Дрехите му бяха изцапани, косата му рошава, разтърсваше го идиотски смях.
	Пееше с все сили:
P>
	Моята жена умря-я-я!
P$
	Отмерваше такта, размахвайки юмрук:
P>
	Вече няма да налива
	В чашата ми вода…
P$
	Вдигна единия си крак и ръката си високо във въздуха.
P>
	Женката, отровата,
	Умря-я-я!
P$
	Наложи се да полежи известно време и не посмя да излезе от стаята си и да срещне погледите ни още петнайсетина дни.
	Малко след това получихме първия тежък удар: правителството изтегли от употреба банкнотите от пет хиляди франка. Беше ден на траур. Накладохме камината с банкноти и запалихме голям огън. Рухнал на един фотьойл, Вандерпуте гледа как изгаря богатството ни, после с усилие стана. Изглеждаше остарял с десет години.
	— Какви времена! — каза. — Човек вече не може да разчита на нищо. Никой вече няма ни приличие, ни достойнство. Само някакви индивиди… но да оставим това! Ами правителствата! Мисля, че бедният Кул имаше право и се питам дали да не гласувам за комунистите на следващите избори. Вече само на рублата може да се вярва.
	Той се завлече в стаята си и два дни лежа с лице към стената.
	— Започваме пак — отсече Леонс.


>>	VII

	Стояхме на стълбището на петия етаж, прозорецът гледаше към улица „Кюжас“. Беше отворен, наляво се виждаше фонтанът Медичи и първите дървета на Люксембургската градина.
	— Пролет е — каза Леонс.
	На перваза имаше врабчета. Те отлитаха, гонеха се, кацаха отново на прозореца, хвръкваха пак с радостни крясъци.
	— Гледай — каза засмян Леонс. — За всичко живо е пролет!
	Стълбището беше старо и прашно, миришеше на канцеларии и бумаги, но парижката пролет успяваше да му предаде нещо от сияйната си радост, небето влизаше през прозореца, небе шумно, пълно с живот; облаци плуваха в безпорядък. Вятърът донасяше мирис на дървета — слаб и едва доловим мирис — и на мен ми се стори, че този далечен аромат идваше от миналото, че се бе качил до петия етаж на тази стара къща единствено заради мен. Усещах в лявата си ръка малкото подвързано томче, с което не се разделях никога, този допир ме успокояваше и усмиряваше биенето на сърцето ми. Гледах небето, което ставаше ту бяло, ту синьо и злобата ми стихваше, превръщаше се в тъга и аз мислех за всичко онова, което ме бе довело дотук, до петия етаж на улица „Кюжас“.
	— За какво мислиш? — попита Леонс.
	Наблюдаваше ме, облегнат на стената, дъвчеше дъвка и се усмихваше.
	— О, за нищо… Опитвам се да разбера.
	— Какво да разбереш, хлапе?
	Направих неясен, безпомощен жест:
	— Всичко това.
	Леонс погледна небето.
	— Ясно. Само виж, хлапе, за да разбереш всичко това… — той повтори жеста ми — трябва най-напред да научиш латински. Това е всеизвестно. Именно затова всичко върви зле във Франция: хората не отделят достатъчно време за латинския. Вече съвсем, ама съвсем нищо не разбират. Това е.
	Засмях се.
	— Ама не, не се шегувам — разсърди се Леонс. — Който знае латински, успява. Има стил. Заповядва. Притежава атомната бомба, пеницилина и всичко. Изглежда във Франция има само двеста особи, които знаят латински. Това са тръстовете. Те се гаврят с другите. Това е известно на всички.
	Той дъвчеше дъвката си и гледаше плуващото небе. Наведох се през прозореца: долу видях паркираната до тротоара кола и Плъхчето, облегнат до вратата. Видя ме и едва забележимо ми кимна. Представих си барона, седнал отпред — опнат и изискан, с карамфил на бутониерата. Извадих цигара и я запалих; нервно поех дима, после хвърлих цигарата през прозореца.
	— Закъсняват — каза Леонс.
	Чух клаксона отдолу. Две дълги изсвирвания, едно кратко. Ръката ми в джоба стисна малкото томче. Наведох се: Плъхчето беше запалил колата. Виждах пушека, който излизаше през ауспуха. Казах със стиснато гърло на Леонс:
	— Тръгваме ли?
	— Имаме време — каза Леонс. — Имат да изкачат три етажа, а ние — да слезем два. Надявам се този път да ни провърви.
	Не казах нищо. Леонс се наведе през перилото. Вече чувахме стъпките да отекват глухо по дървените стълби.
	— Добре, да тръгваме полека.
	Заслизахме. Чувах само кухия шум, който се качваше, засилваше се — тежък, несръчен… Виждах изтривалките пред вратите и белите табели на търговските къщи: „Дружество…“, „Счетоводна къща…“, „Агенция по електроснабдяване…“, „Обменно бюро“. Бяха трима, както очаквахме. Единият бъркаше в джоба си за ключа. Другият носеше на рамо зелена платнена чанта с надпис „R. F.*“ До него — един по-млад дюдюл, който веднага ни видя и пръв вдигна ръце. Ченге — помислих.
	[* Répiblique Française. — Б.пр.]
	— Хайде, побързайте — каза Леонс.
	Двамата дюдюли едновременно вдигнаха ръце. Инспекторът се опитваше да запомни лицата ни, но ние бяхме свикнали: всички правеха така, сякаш ни казваха: „Почакайте малко, пак ще се видим“.
	— Мръдни малко напред, ти, стария, с чантата!
	Той се отмести напред. Държеше ръцете си вдигнати право нагоре, изпънати, със стиснати юмруци. Ръкавите на якето му се бяха смъкнали до лактите и откриваха стара, износена риза: вероятно я обличаше за работа. Имаше физиономия на счетоводител, който никога не е допускал грешка. Тази му беше първата.
	— Не изпъвайте толкова ръцете, татенце — казах му — ще се уморите. Сгънете ги малко в лактите, ето така…
	— Извинете — изписка той — не съм свикнал…
	Облиза устни с побелелия си език.
	— Ако ви бях баща…
	— Да, знам — казах.
	Кротко му взех сака.
	— Ще платите за това — изръмжа ченгето. — Банда малки сополанковци…
	— Обърни се, куко.
	Той се обърна към стената, вдигнал ръце, с изкривено лице. Приближих до него, разкопчах презрамките му и му смъкнах панталона. Носеше бели гащи до коленете. Гащите му трепереха. Смъкнах и тях с един замах.
	— Хайде, тъмнокос хубавецо, излизай от панталоните.
	Той направи крачка встрани. Вдигнах панталона. В този момент третият дюдюл, който до момента стоеше неподвижен, с отворена уста и ръце във въздуха, изведнъж се наведе. Беше стар и зле облечен, от джоба на палтото му се подаваше закуска. Вероятно служител от бюрото. Започна да се смее.
	— Хе-хе-хе! — врещеше. — Хе-хе-хе!
	Превиваше се от смях. Едновременно с това правеше усилия да държи ръцете си вдигнати.
	— Хе-хе хе-хе-хе!
	Леонс ги изгледа с вид на познавач.
	— Би трябвало да ги вземем с нас — каза. — Тъкмо ще попълнят колекцията.
	Докато слизахме заднешком, видях пак злобния рибешки профил на ченгето, което още веднъж извърна поглед към лицата ни, и служителя от бюрото, който се превиваше от смях, вдигнал юмруци във въздуха.
	— Хе-хе-хе!
	Хукнахме по стълбите и скочихме в колата. Плъхчето седеше на волана, а баронът се бе настанил до него, изпънат, със засмян поглед, със съвсем ново бомбе на главата, с огромна пура, забодена в устата.
	— Давай, карай — каза Леонс. — Всичко е ОК!
	Колата подскочи и изведнъж настъпи тишина. Ново похъркване на двигателя, безжизнено, уморено… Отново тишина. В ушите си чувах само ударите на сърцето.
	— Аки — каза баронът.
	… Опитах се да се скоча от колата, но всичко пред очите ми се замъгли, нищо не стоеше на краката си, нито едно лице не бе съвсем човешко, нито един предмет съвсем неподвижен. Затворих очи. „Саша Дарлингтън, закриляй ме!“; треперех, свит във вълненото си палто, с празен стомах, неспособен да помръдна, глупаво притиснал панталона на ченгето до сърцето си. Ново похъркване на двигателя… Много отдалеч чух гласа на Леонс, който казваше:
	— Не се шашкайте, хлапета, аз ще остана, а вие се измитайте оттук… Не тичайте, не е нужно, аз оставам тук, ОК?
	— Господи, ами баронът? — заекна Плъхчето. — Той не може да тича. Не мога да го оставя тук, не го заслужава…
	Леонс вече бе излязъл от колата. Стоеше на тротоара с ръка в джоба. Двигателят заработи, отново угасна… Колата бе паркирана точно пред входа и аз виждах зейналото стълбище, потънало в мрак. Улицата се къпеше в светлина.
	— Аки! — настоя баронът с капризен глас.
	Усетих трептенето на колата, умерените, последователни пулсации…
	— Тръгваме! — изкрещя Плъхчето.
	Хвърлих се към вратата.
	— Леонс, готово!
	Видях ченгето да се появява на стълбището. Прескачаше стълбите по четири. Бе облякъл палтото на служителя и палтото бе прекалено голямо за него: ръката му не се виждаше, само револверът стърчеше от ръкава. Като забеляза Леонс той рязко спря и за малко да падне, видях палтото да вдига ръкав, за да се подпре на парапета. Леонс вече се навеждаше към колата.
	— Внимавай!
	В същия момент палтото стреля. Видях как Леонс се изправи, повдигна се почти на пръсти, завъртя се, хвърли се към стълбите, чух още един изстрел, още един и Леонс бавно заотстъпва, вдигнал едната си ръка, с другата търсеше отзад вратата на автомобила… Поех тялото му с ръце, издърпах го, ревейки, усетих как колата потегли, докато черното палто продължаваше да изпразва пълнителя, без да смее да излезе от входа, спомням си още отворената врата, която се блъскаше, бягащите минувачи, един неподвижен полицай със свирка в уста и виждам лицето на Леонс на коленете ми, отметнато назад, кичури коса, падащи върху отворените очи… Чух свистенето на спирачките и гласа на Плъхчето, който хлипаше, сграбчил волана и последната ми ясна мисъл беше, че плаче, защото го е страх и защото нервите му не издържат вече, а не защото Леонс е мъртъв…
	— Свърши се, баста! — ревеше той. — Свърши се, никога вече…
	Беше откачил. Вече не караше — тичаше. Увиснал с нокти на волана, Плъхчето бягаше, превил гръб, с хлътнала между раменете глава. Обикаляше в кръг из града, объркваше се, връщаше се по същите улици, изпаднал в ужас, и тичаше все напред. Гласовете още кънтят в главата ми, заедно с паниката:
	— Намали! Намали!
	— Остави ме на мира!
	— Карай към Операта, глупако!
	Спирачки, воланът докрай, Плъхчето засилваше в друга посока. Пред мен се люлееше Папски: наляво-надясно, напред-назад — със сивото си бомбе; спомням си, че беше смачкал пурата си о стъклото и че на всеки завой лягаше върху Плъхчето, който го отблъскваше с ругатни… После спомените ми се замъгляват и се смесват. Мисля, че в продължение на часове карахме из улиците, забавили ход, без обаче да смеем да спрем съвсем. Спомням си само едно отчаяно плъхче, стиснало в ръце тялото на друго, умряло плъхче и гласа, който пита:
	— Сега какво ще правим?
	— Не знам…
	— Трябва да го хвърлим някъде.
	После колата спира и Плъхчето отвежда барона в храстите. Връща се почти незабавно:
	— Има река… Да го хвърлим в нея!
	Започва да рови в джобовете му и ми подава разни неща: пари, ключове, снимки на голи жени, на Килиманджаро.
	— Това ли е всичко?
	— Да, това е всичко.
	— Почакай да видя дали няма някой.
	Изчезва за минути, после се връща с барона, лицето му е тревожно:
	— Тук няма да можем… пълно е с рибари… Да идем по-далеч.
	След това си спомням настъпващата нощ и колата, която се влачи по разбит път сред нивите.
	— Палтото! — прошепва едно плъхче. — Старото палто!
	— Какви ги бръщолевиш — сепва се другото. — Хайде, не плачи, не ти е дотрябвало. Такова нещо не се случва за пръв път на един фриц…
	Спомням си също двете плъхчета, които бутат тялото на едно трето в Марна и уплашеният глас, който казва:
	— Мислиш ли, че ни видяха?
	И по-късно — две плъхчета, запретнали ръкави, които със запалка в ръка ровят отзад в спряната кола:
	— Долари — прошепва едното със задоволство — сега сме босове!
	И после отново друсането на колата и едно съвсем самотно плъхче, с мокър нос, свряно в ъгъла…
	— Аз съм дотук — изпява един глас. — Баста! Тази нощ ще офейкам към Марсилия. Отиваме в Алжир с барона, честна дума! Имам леля вдовица, точно тя ми е нужна. Ще го настаня при нея докато изтрезнее. Представи си каква физиономия ще направи, когато вместо в Рим, се събуди мюсюлманин и баща на пет плъхчета. Това е животът! Mektoub!
	И правия, изпънат силует на Папски, който се полюшва пред мен в колата като огромен, ненужен фетиш…


>>	VIII

	Бавно изкачвам стълбите на улица „Мадам“ и отключвам вратата с ключа си. Едва стоя на крака, дрехите лепнат по тялото ми, студени, чужди като кожата на някой друг. Очите ме болят, имам чувството, че са се впили в орбитите и от време на време погледът ми се замъглява и всичко започва да се върти. Опитвам се да се овладея, не искам да се разболявам като последния път, изправям се, смъквам малко шапката върху очите си, стискам здраво цигарата между устните си и се отправям към вратата на големия салон, където виждам да свети. Рапсоди, с подпряна на коленете брадичка, с отворена уста и прибрани в ръкавите на палтото си ръце спи облечен върху канапето в стил Луи XV; хърка, свалил обувки, за да не цапа копринената тапицерия, а синьорът му акомпанира с кратки и остри свирукания. Настанил се е в един фотьойл, изпъчил е корем, щръкналият му мустак прилича на черна пеперуда, кацнала под носа му. Вероятно добре са пийнали и хапнали, тенорът още държи чиния на корема си, клечка за зъби в ръка, извадили са сребърни и кристални съдове, сложили са прибори за двама — интимна вечеря между сводници. Подът под краката ми скърца и Рапсоди се събужда; вдига глава, оглежда се наоколо със слисан поглед, оригва се, събужда се окончателно и скача в обувките си.
	— Къде е нашият приятел? — пита. — Къде е великият човек? Имам добра новина за него… Този път — успех…
	Погледът му среща моя и жълтата усмивка изчезва от устните му; той потъва изведнъж, истинско корабокрушение, паника превзема лицето му, но той продължава, като добре навит грамофон:
	— Аз… аз току-що открих лек срещу… туберкулозата…
	Гласът му преминава в шепот и дюдюлът остава с отворена уста и с прибрани в износеното си палто ръце. Синьорът вече се е изправил.
	— Полицията? — казва. — Нито дума!
	Бързо прекосява салона на пръсти, като балерина, отваря вратата, обръща се:
	— Аз изчезвам — казва — изчезвам! Синьори…
	Театрално отдава чест. Вече излиза, но пътьом погледът му се спъва в нещо. Връща се бързо, откача от стената една картина, покланя се още веднъж:
	— Тази първобитна работа… Ще ми позволите ли?
	Изчезва с картината под ръка и Рапсоди тръгва след него с големи крачки, джобовете му дрънчат, задигнал е сребърните прибори, чувам го да дрънчи във вестибюла, в трапезарията, в спалнята, виждам го да минава още веднъж с огромен вързоп на гърба, с тревожно лице, раздвоен между желанието да плячкосва и това да офейка. Вратата се затръшва и аз оставам сам. Забелязвам, че ръката ми стиска нещо: панталонът; гледам го глупаво, после го хвърлям на земята. Дрехите ми са лепкави, залепват по тялото ми, хлъзгат се, бърчат се по кожата ми, треската бучи в ушите ми, отново ще ме повали, „не забравяйте, млади момко, че имате… хм! болнава чувствителност!“. Отивам в стаята си, събличам се, но треската продължава да ме мъчи, пропъжда ме от леглото, ставам и бродя от стая в стая, безцелно, флип-флоп, правят пантофите ми, флип-флоп… Вземам доларите, които Плъхчето ми остави, това е моят дял, опитвам се да ги преброя, но цифрите се объркват, банкнотите танцуват пред мен, разстилам ги на масата в трапезарията, оставям ги там, на бруталната светлина, пред празните столове и продължавам да бродя, флип-флоп, правят пантофите ми, флип-флоп… Телефонът иззвънява и аз се завличам във вестибюла, вдигам.
	— Изчакайте, търсят ви от Бур-Ла-Ромен…
	Чакам и хремавият глас от другия край казва:
	— Вие ли сте, млади момко? Аз съм… аз съм в провинцията. Обаждам се да ви питам дали мога да се прибера?
	— Можете да се приберете — казах.
	— Сигурен ли сте? Всичко… добре ли мина?
	— Да — казах му — много добре, но убиха Леонс.
	Чувам сподавен вик, тишина, после хремавият глас мънка:
	— Но тогава, може би е по-добре да остана тук?
	Затварям. Две минути по-късно телефонът отново звъни, аз не вдигам, но старият настоява, виждам го на другия край с треперещи, настръхнали мустаци и обезумял поглед, който подскача във всички посоки да види дали не идват… Предавам се.
	— Наистина ли мислите, че мога да се прибера, млади момко? Мислите, че е разумно? Става напечено, става напечено!
	— Можете да се приберете в дупката си. Не рискувате нищо.
	— Почакайте, почакайте, не се сърдете… Длъжен съм да внимавам, вие добре знаете. Слушайте, да се договорим така: ще наема една стаичка на площад „Контрескарп“… „Отел де Пренс“… Ще поживея там известно време под името Андре. Елате там да се видим… Ще ви чакам. Ей? Ало, ало, не затваряйте!
	Затварям и ето ме, пак бродя из апартамента, неспирно, безцелно, опитвам се единствено да не мисля, да не се предавам, да издържа, флип-флоп… Изведнъж ми хрумва, че вероятно съм заприличал на Вандерпуте, че вече имам неспокойното му поведение, приведения му гръб, бягащия му поглед. Поглеждам се в огледалото: мъртвешки бледо лице, зачервени, подути очи, липсват ми само торбичките под очите, двете дълбоки бръчки от носа до устата, малкото кръгло коремче и Жестар-Фелюш… И това ще се случи — казах си — въпрос на време, достатъчно е да остана съвсем сам, достатъчно е да продължа така. Студено ми е, при всеки удар на сърцето ми ме побиват тръпки. Отивам в стаята на стария и намятам едно от старите му сака, гледам пощенските картички по стените, закачените навсякъде дрехи, зейналите празни ръкави, празните шапки, гледам пружинките на масата, парченцата панделки, копчетата от панталони, ръждясали, счупени, изкривени ключове, изтърбушени будилници, нащърбени гребени — всички тези непотребни останки, които търпеливо чакат… Бързо се махам оттам; влача се от стая в стая, флип-флоп, флип-флоп, тялото ми е пребито, нищо около мен не стои на едно място, всичко бавно се движи, гримасничи, подиграва ми се, сочи ме с пръст: „Вандерпуте! Вандерпуте!“ — скърца паркетът. Не, това е невъзможно, аз съм още млад, само на седемнайсет съм, все още мога да тръгна в друга посока, още нищо не е загубено… Връщам се пред огледалото и се гледам ужасен: мустаците ми са тъжни, увиснали, яката на жилетката ми — смачкана; на раменете ми — шотландско наметало, флип-флоп, правят пантофите ми, флип-флоп… Прегърбен съм, погледът ми постоянно бяга, ръцете ми треперят, живял съм цели петдесет години и сега съм само стар, почупен предмет, чиито пружини скърцат… Пред себе си виждам лицето на млад мъж, който ме наблюдава внимателно, тази възраст няма милост и аз вдигам пръст и му казвам:
	— Самотата, млади момко, самотата… Не ви я препоръчвам!
	Чувам гласа си, хремав, жален и усещам сърцето си изстинало и мускулите си сковани, пресилват всяко мое движение и правят вървежа ми потаен, мисълта за това е болезнена. Но младият мъж продължавала ме наблюдава, не му убягва нито една подробност, гледа дрехите ми, следи жестовете ми, чува всяка моя дума и аз накрая се вбесявам и му крещя:
	— Забранявам ви да ме гледате така, вие там! Не съм тук, за да ме гледат!
	Успокоявам се незабавно, не трябва да се ядосвам, емоциите са лошо нещо на моята възраст и при моето здравословно състояние и аз му казвам престорено добродушно:
	— Да, знам, знам… Не съм обнадеждаваща картинка. Но невинаги е било така. Ето, мога да ви покажа снимки…
	Ровя трескаво в джобовете си, искам да му докажа, че това просто е въпрос на възраст и че той също ще тръгне по този път. Но не мога да намеря снимките, вероятно не са в това сако, намирам само парченца канап, чудно крива пружинка от часовник, рядко парче! Конник без глава — изгубена шахматна фигурка и ръката на една счупена кукла, която намерих в Люксембургската градина и взех, без никой да ме види. Трябва да се крия да не ме видят, иначе ще помислят, че съм някой стар маниак, те не разбират, че аз все пак имам нужда от компания и че съм принуден да се задоволявам с онова, което намирам. Вероятно си казват, че вече не съм човек и ме наблюдават с насмешка, и без съмнение си мислят, че аз не забелязвам. Не съм чак толкова стар, все пак шейсет и седем години не са толкова много, човек все още може да изпита удоволствие, да бъде щастлив. Впрочем, сигурен съм, че щастието виси над главата ми и съвсем скоро ще ме споходи. Всичко, което искам, е една хубава къща на брега, рекичка, която лъкатуши, промушва се между склоновете… и, естествено, малко слънце. Обичам слънцето, имам нужда от топлина заради онова тежко нещо, което бавно изстива в гърдите ми. То се калцира, вкаменява се, тежи като камък върху артериите и после ще кажат, че вече нямам сърце, че съм противен, егоистичен старец, че не съм способен да изпитвам чувства, много хубаво звучи, но за да се развълнуваш, трябва да имаш заложби… Как искате да се развълнувам аз? Имам сърце колкото да се влача по улиците, в краен случай да се кача по стълбите, но да се вълнувам? Не си го и помисляйте! Затътрям се към кухнята с късите си крака и си правя малко чай от лайка, който шумно сърбам заради запушения си нос: при мен това е хронично, в това отношение няма никаква надежда. Пия с удоволствие, отразява ми се добре, животът все още поднася такива неща, за компенсация, все още си струва да се живее, да се продължи напред, млади момко, запомнете го още отсега. После вземам клечка и внимателно си почиствам ушите; гъделичка приятно, не е много изискано, разбира се, но е хубаво, удоволствието не е за изпускане. Но ето че пак ми става студено, топлият чай не е достатъчен, чувствам се неспокоен, бързам към кухнята със ситни крачки, пълня си грейката с вряла вода, после се връщам и сядам в големия салон, с наметалото на раменете, с грейката на корема, топлината с труд си проправя път през тялото ми, но постепенно успява и това е добре. Не знам колко време оставам така, на топло, подремвам малко, нямам много ясна представа за времето, прекалено стар съм, много неща съм преживял… Но се стряскам и се събуждам, изправям се във фотьойла, оглеждам се ужасен наоколо: не знам какво, но съм сигурен, че нещо ще се случи, сърцето в гърдите ми предвещава беда! Тези младежи ще ми докарат неприятности, хич не внимават, много се изхвърлят, Господи, пет часа сутринта е, а те още не са се прибрали, сигурно са паднали в ръцете на властта, ще ме приберат! Ставам бързо-бързо, място не мога да си намеря из апартамента; току вадя големия часовник от джобчето си и гледам часа, туй то, сгащили са ги, ще дойдат, ще арестуват и мен, естествено, на моята възраст и при моето здравословно състояние аз ще призная всичко. Чувам шум по стълбите, скърцането на паркета, ето идват, сгащен съм като плъх в капан… не, за щастие тревогата е фалшива, но вече няма и минута за губене, да не губим самообладание, да не изпадаме в ужас, но да побързаме, да побързаме: да избягаме в провинцията, приближава нещастие, очевидно е. Малкото ни куфарче е готово, само го грабваме, мятаме шал на шията — все още е хладно сутрин, преди всичко — да не забравим парите, лекарствата също, да заключим стаята, ето, с малко късмет ще се измъкнем, няма да ни е за първи път. Спускам се с изтръпнали крака по стълбите, внимателно, за да не изглеждаме като бегълци, пред вратата има камион и двама мъже, но те са дошли за боклука, не за мен. Уф! Успях да се измъкна. Бягам с куфар в ръка по улицата, не знам какво ми става, но погледът ми се замъглява, къщите се накланят, после се залюляват, кръвта бучи в ушите ми, Господи, нали все пак няма да умра, отказвам, решително отказвам! Сядам на една пейка, поемам си малко дъх, нищо ми няма, свежият въздух ми се отразява така, не съм свикнал. Ставам, взимам куфарчето си и хуквам пак. Улиците са все още пусти, само няколко котарака ровят в кофите, но не ми обръщат внимание, въпреки това аз не се чувствам спокоен, предчувствам беда, предчувствам беда! Хвърлям поглед назад и изведнъж разбирам: Париж е по петите ми, безмълвен. При всяка моя стъпка къщите подскачат, скупчват се около мен, опитват се да ме заобиколят. Тогава обезумявам и се втурвам да бягам, събирам всички сили, промъквам се близо до стените, а Париж се втурва след мен, тича по петите ми, изпреварва ме, препречва ми пътя, застава пред мен, отваря улиците си и се опитва да ме притисне. Тогава се изплъзвам настрани с шеметна бързина, тичам, тичам, тичам и ето че градът започва да се уморява, къщите се задъхват, градинките изостават, от време на време някое авеню или площад все още ми се изпречват, но лесно се оставят да бъдат надминати. Париж прави още едно усилие, събира последните си къщи, още един път ги хвърля пред мен, прави се, че все още съществува, показва някоя бакалница, някое бистро, завод с дълъг комин; но последната спирка на някоя автобусна линия го издава и обезвереният град изостава, вече дори не се чува, обръщам се, виждам само крайчеца на ухото му, газостанция, видяна отдалеч — това е всичко. Уф! Потта се стича по тялото ми, чувствам се толкова болен, че ще пукна, слънцето ме удря в лицето и ме ослепява, прахта от автомобилите лепне по мокрото ми чело, устните ми мърдат, трябва да говоря на глас, езикът и гърлото ми са пресъхнали и продрани. Спирам пред едно бистро, на табелата пише „О Рутие“, има градина с беседка, кокошки, които кудкудякат, колебая се малко, коленете ми треперят, не мога повече, бутам вратата, влизам в бистрото и си поръчвам бира. Зад тезгяха стои дебела жена, която учудено ме зяпа, вътре има също един тлъст фокстериер, който си ближе задника и мъж с посивяла брада и купчина вестници под мишница, който пие бяло вино. Жената ми говори, но аз не разбирам какво ми казва, гледам тъпо как си мърда устните, правя усилие и отдалеч чувам гласа й да казва, че изглеждам уморен и че ако отивам в Париж, мъжът й щял да пътува за града следобед и би могъл да ме закара; докато чакам, тя може да ми даде стая да си полегна, ако искам. Наблюдавам я недоверчиво, това сигурно е капан, тя вероятно ме е разпознала, знае, че съм участвал в обира, ще ме сложи да си легна, ще ме заключи, ще повика полицията. Отлепвам устни и й казвам нещо, не знам какво и жената ме гледа с безпокойство, така е, тя знае кой съм, страх я е от мен. Ровя в джоба си и хвърлям една банкнота на масата, жената я взима, върти я в ръце, после вдига очи към мен, устните й мърдат, но чувам само една дума, „долар“, обръщам й гръб и с клатушкане излизам от кафенето като я оставям слисана, с петдесетдоларова банкнота в ръце. Отново съм на пътя, тръгвам пак, но почти веднага чувам стъпки зад себе си, обръщам се: продавачът на вестници е, той също спира. Обръщам му гръб и отново тръгвам, но всеки път, щом се обърна, виждам мъжа с вестниците под ръка, който ме следва. Едва се държа на крака, земята се върти, издига се и се спуска, усещам, че ще припадна, но мисълта, че този мръсен дюдюл ще дойде да рови в куфара ми и ще ме обере ме държи прав; от време на време спирам, за да изкрещя нещо обидно, да хвърля някой камък, но той продължава да върви след мен, предпазливо, на петдесетина метра, спира, когато аз спирам и пак тръгва, щом тръгна. Струва ми се, че са минали часове, откакто съм излязъл от бистрото, но този дюдюл е все още тук, по петите ми, на разумно разстояние. Накрая се сгромолясвам в канавката, още веднъж се опитвам да стана, но силите ми ме напускат, успявам само донякъде да запазя смътно съзнание, точно колкото да видя как над канавката се подава сиво, брадясало лице, наблюдава ме в продължение на няколко секунди, допушвайки фаса си, после предпазливо приближава, побутва ме с крак, аз не помръдвам, тогава приближава, опитвам се да вдигна ръка, но напразно, виждам как се навежда да вземе куфара ми, после усещам ръката му, която ме пребърква, изтръгва часовника ми от ръката, очите ми се затварят, все още виждам лицето му близо до моето, ухилено, после някой ме удря силно по лицето и оттам насетне нищо не помня.


>>	IX

	Отворих очи и в светлината видях клонче люляк; лежах в таванска стая, пред мен, върху едно шкафче, имаше стомна и леген, и една съвсем бяла стена; гледах легена и стомната, питах се какво ли правят там, после съм заспал. Сетне бях събуден от усещането за свежест върху лицето ми, видях жена, която отваряше прозорчето, беше едра и имаше пола на малки сини цветенца; до нея, на пода, един тлъст фокстериер си лижеше задника. Жената се обърна, малките цветенца се разпиляха около нея, приближи до леглото, следвана от фокстериера; спря се и фокстериерът седна; известно време ме наблюдаваха, после се спогледаха.
	— Той е буден — каза жената.
	Тя се обърна към мен.
	— Е, драги господине, събудихме ли се?
	Понечих да кажа „да, благодаря“, но езикът ми се преплете и залепна за небцето. Жената и фокстериерът пак се спогледаха.
	— Още не го бива съвсем — каза жената.
	Отправи се към прозорчето сред вихър от дребни, сини цветя и фокстериерът я последва. Тя се наведе навън и извика:
	— Ернст! Ернст! Той се събуди!
	— О, бедният — каза един глас отдолу. — Веднага се качвам.
	Жената се отмести от прозорчето и аз видях клонче люляк, което се поклащаше, обагрено от слънцето.
	— Хайде, Тюил, остави задника си на мира — каза тя на фокстериера. — Вманиачаваш се.
	Кучето наведе глава. Вратата се отвори и вътре влезе тлъст, угоен мъж по пантофи, бяла престилка и готварска шапка. И тримата ме заоглеждаха мълчаливо.
	— Добре, трябва да му направим пилешки бульон — каза готвачът.
	— Пилешки бульон? — каза жената замечтано. — И коя да хванем за случая, Кокот или Бебет?
	Тримата се изгледаха въпросително, отмествайки поглед един към друг, очевидно трябваше да вземат много отговорно решение.
	— Мисля да бъде Бебет — каза готвачът. — Тая сутрин я опипвах. По-тлъста е от Кокот, без съмнение.
	— Да, но снася — каза жената. — Докато Кокот си придава фасони.
	— Ще й мине. Познавам Кокот, това при нея е на нервна почва. Заради Петрюс е!
	— Онзи нещастник! — каза жената, клатейки глава, а фокстериерът изръмжа нещо под носа си.
	— Но ще й мине. Остави на мен, аз ще се погрижа.
	— Тогава иди за Бебет — каза жената. — А след бульона?
	— Един хубав омлет с подправки, а? — предложи готвачът с подкупващ глас. — Лек е, почти не се усеща. После пържено патенце с ябълки, трябва да си върне силите.
	— Пържено патенце? Значи трябва да хванем Матиас?
	Мъжът свъси вежди.
	— Не — каза. — Ще оставя Матиас да се налее още малко. Ще оскубя по-скоро Теодор.
	— Добре — каза жената. — Тюил, остави задника си на мира. А десерт?
	— Суфле с кафе и ликьор — рече мъжът на един дъх.
	Аз се размърдах в леглото си.
	— Знаете ли, аз нямам пари — прошепнах.
	Мъжът избухна в смях. Големият корем и гърдите му се затресоха. Жената също се смееше и малките сини цветя пърхаха около нея. Колкото до Тюил, той незабавно се възползва от невниманието на господарите си, за да се отдаде на своя порок.
	— Тюил! — викна веднага жената. — Остави задника си на мира!
	— Бедният, има екзема — обясни готвачът. — Яде твърде пикантни неща. Би трябвало да пази диета. Колкото до вас, млади момко, по-добре да нямате пари, отколкото да имате екзема на задника. Ха-ха-ха-ха!
	Семейство Бажю — това бе фамилното им име — ме тъпчеха с храна и се грижиха за мен в продължение на три седмици, без да ме попитат нито кой съм, нито откъде идвам. Господин Бажю имаше една теория, че за да живее, човек трябва да отстои на поне пет сантиметра тлъстини от всичко и отказваше да ме пусне да си ида от „О Рутие“, преди да ме види въоръжен с тази защитна обвивка. Госпожа Бажю ми върна петдесетдоларовата банкнота, която й бях подхвърлил, без да ми задава въпроси: само ми каза, че мъжът й ме бе намерил припаднал на два километра от къщата, в една канавка, и ме докарал с камионетката си. Скоро започнах да ставам; прекарвах времето си в градината, под люляците, на една пейка, рисувайки с бастун по земята чертички и кръгчета; понякога чертите изписваха едно име: Вандерпуте. Ето какво ме очаква в края на пътя — мислех си и веднага изтривах думата. Госпожа Бажю излизаше и влизаше в ресторанта, следвана от Тюил, на чийто задник бе лепната катаплазма. По обяд пред странноприемницата спираха много коли. Госпожа Бажю приемаше поръчките и лично сервираше на клиентите — повечето чужденци, подпомагана от една разчорлена помощничка, която била изнасилена някога от един американски войник и плямпаше малко английски; господин Бажю се потеше в кухнята и приготвяше сметката. В края на обяда, докато клиентите пиеха кафето си, госпожа Бажю тичаше при него; следваше оживен, превъзбуден петминутен спор, воден шепнешком, след което двамата съпрузи се навеждаха през прозореца, в който едва се събираха и гледаха паркираните пред къщи коли.
	— Коя?
	— Голямата черна там, вдясно.
	Господин Бажю премляскваше с възхищение.
	— Там трябва да има нещо голямо — прошепваше тя, отдръпвайки се от прозореца. — Можем да опитаме. С парите от такава кола можем да купим имот в Мароко, там руснаците няма да стигнат… Само трябва да им удвоим виното.
	— Изядоха Матиас — казваше строго госпожа Бажю.
	— Можем да им удвоим също и Матиас — решаваше господин Бажю. — Виж, напиши им накрая: „Тюил, петстотин франка“.
	— Дали няма да попитат какво е това? — безпокоеше се госпожа Бажю.
	— Нищо няма да попитат, те знаят, че са американци — успокояваше я господин Бажю. — А ако попитат ще им кажеш, че това е нов данък и че социалистите са виновни.
	Госпожа Бажю се връщаше при клиентите, засмяна, следвана от Тюил, който изглеждаше очарован и въртеше опашка. Впрочем, за господин Бажю часът на сметката беше час на агония. Той опираше листа на стената, наплюнчваше молива и чакаше вдъхновението, хвърляйки нещастни погледи наоколо.
	— Не се получава — въздишаше. — Нищо не ми идва наум, не знам вече какво да измисля. Какво още можем да им лепнем на тези мръсници? Правителството пак падна, вече всичко увеличих с пет процента, както и всеки път, когато пада. Не виждам какво друго!
	Погледът му се спря на задника на Тюил.
	— Катаплазма — произнасяше автоматично той. — Не, това не става… Е добре, мисля, че това е всичко. Повече не мога да измисля. Чувствам се изцеден — въздишаше той — не ми остава друго, освен да си сменя професията…
	Понякога господин Бажю излизаше от кухнята „да подиша въздух“, сядаше на пейката, вземаше някой камък и го хвърляше, Тюил тичаше да го вземе, господин Бажю го хвърляше пак, така в продължение на половин час, „добре е, казваше господин Бажю като изтриваше потта от челото си, добре е, на моята възраст, да се упражнявам по малко, отваря апетита“. Ако това упражнение продължеше по-дълго Тюил протестираше, обръщаше гръб на стопанина си, сядаше на задника си и отказваше да помръдне и господин Бажю дълго сипеше по него тежки обиди, наричайки го „кренвирш“ и „парче сланина“, след което той също отиваше да се опъне, „за да си поеме малко дъх“. Една сутрин, докато се обличах, намерих в джоба си смачкано писмо. В първия момент не можах да разпозная финия сбит почерк върху плика, после си спомних: беше писмото, което Кул ми бе дал, преди да умре и което напълно бях забравил. Бях обзет от угризения, припомних си умоляващия поглед на елзасеца и с какви усилия се опитваше да ми каже нещо, същия ден отидох във Фонтенбло и пуснах писмото в пощата. Вече се бях възстановил напълно и с ужас се питах какво да правя. Често мислех за Вандерпуте и, странно нещо, изпитвах нужда отново да го видя, да говоря с него. Имах желанието да му задавам въпроси, да го попитам по кой път бе вървял. Исках да открия дирите му, за да не ги последвам, да опозная самотната пътека, която бе проправял, за да я избегна по-успешно. Понякога излизах от гостоприемницата, тръгвах из нивите и разговарях със себе си, задавайки си тревожни въпроси, на които не можех да намеря отговор. Чувствах се изолиран, разделен от хората, сам на своя сал. Все пак, казвах си, би трябвало да съществуват и велики всеобщи приключения, в които бих могъл да участвам и аз, и изведнъж си помислих, че баща ми също бе живял изолирано от хората и именно когато бе решил да се присъедини към тях, бе изгубил живота си. Но сега ми се струваше, че тази цена не бе чак толкова висока и че бях готов да я платя. Гледах нивите, изпъстрени от силуети, от подвижни цветни петна, червени, жълти, сини, които плуваха насам-натам под силното слънце и всичко, което исках, бе да съм едно от тях, веднъж и завинаги да стана силует като другите, малко цветно петно върху земята, още един чифт ръце, още едно миролюбиво сърце, исках най-сетне да изляза от своето уединение и да споделя великата всеобща самота на хората. В един вечерен вестник бях прочел, че група младежи заминавали за Камерун, за да основат там своя колония, и ме обземаше по детски силното желание и аз да замина с тях; в края на краищата — знаех да шофирам, те със сигурност щяха да имат камиони, бих приел да върша каквото и да е. Имали нужда от пари, пишеше във вестника, с един милион франка биха могли да тръгнат незабавно. Господи — мислех си — франковете все още служат за нещо. Представях си как отивам при тях с липсващия им един милион и всичко, което искам в замяна е да ми дадат да карам камион. Лягах в тревата, захапвах някой стрък и мечтаех за Африка, тревата около мен се превръщаше в джунгла, виждах езерото Чад, стария надменен слон ерген… Бях го чел някога в една книга за пътувания. Гледах небето, минаващо над главата ми, това небе, което покриваше толкова неща, толкова континенти, толкова различни съдби, придобивах отново смелост и ми се струваше, че никога повече няма да стана Вандерпуте, че най-сетне ще тръгна в друга посока. Щях да се върна в Париж, да замина за Африка заедно с експедицията, която се подготвяше. Един милион франка, мислех си с усмивка, това е нищо, ще им ги намеря… Ще се поразровя добре на улица „Мадам“, вероятно там все още ги има. Старият със сигурност е скътал нещичко в някоя дупка, ако не, ще го накарам да продаде някои от аристократичните си мебели или от прашасалите картини, които никой не поглежда… Така че съобщих на семейство Бажю решението си да се прибера „вкъщи“.
	— Сигурен ли сте, млади момко, че имате къде да отидете? — разтревожи се господин Бажю. — Не че ви разпитвам, това не ме засяга, но…
	Успокоих го, казах му, че имам баща осиновител, който е в провинцията, но всеки момент ще се прибере и ще се ужаси, ако не ме намери у дома. Така че един следобед си тръгнах, а те ме изпратиха до портата да се сбогуваме — господин Бажю с готварската си шапка, Тюил с катаплазмата си, а госпожа Бажю с полата си на дребни сини цветя, която вятърът развяваше.
	— Елате пак — извика госпожа Бажю. — Елате да ни видите заедно с господин баща ви!
	Те изглеждаха искрено развълнувани, но Тюил, след като ми хвърли кос поглед, се възползва от вълнението на своите господари, за да разкъса за сетен път катаплазмата си и видях как те го погнаха, размахали ръце — малки черни силуети на фона на небето… Пристигнах в Париж към пет следобед и отидох направо на улица „Мадам“. Портиерката не беше там. Пред вратата един мъж четеше спортен вестник. Качих се в апартамента. Капаците бяха спуснати, прозорците затворени; слънчевите лъчи, които се промъкваха, почти потъваха в прахта; мръсните чинии, остатъците от вечерята на тенора и Рапсоди стояха в салона, една салфетка все още лежеше на пода, там, където в бързината я бе хвърлил синьорът… Отворих прозореца; слънцето се хвърли върху красивите мебели, прахта отлетя, отнякъде се чу смях на слугинче. Отидох в стаята на стария и отворих капаците; бузестите ангелчета от балдахина, увиснали във въздуха, надуваха тромпетите си сякаш ме поздравяваха. Но стаята ми се видя по-празна от всякога: дрешникът бе изчезнал, шапките, палтата и саката бяха слезли от пироните и столовете; пощенските картички от стените бяха изчезнали, непотребните вещи, които някога се търкаляха навсякъде, бяха заминали: старият бе минал оттук. Без съмнение бе идвал да прибере своите „лични вещи“, чиято компания вероятно му бе липсвала. Усмихнах се и отново усетих нуждата да го видя, да поговоря с него… Чух как във вестибюла подът изскърца, но не обърнах внимание, той винаги скърцаше така, беше му навик, той също беше стар… Но подът изскърца още по-силно, изправих се и се ослушах, някой ходеше във вестибюла, шум от тежки, чужди стъпки, кръвта се отдръпна от лицето ми и си спомням, че в главата ми отекна писклив, хленчещ глас: „Работата е съмнителна! Работата е съмнителна!“.


>	Трета част
>	Старият

E>
	Този, който се препъна в камъче, вървеше от двеста хиляди години; тогава чух гласове, пълни с омраза и заплахи, които искаха да му всеят страх.
E$


>>	I

	— Цигара?
	Инспекторът извади пакет сини голоаз от джоба си и пъхна цигара в устата ми; за миг почувствах допира на ръката му върху устните си. Подаде ми огън. Беше първата ми френска цигара от години насам.
	— Аз не съм Йоановичи — казах.
	Бяха двама. Едър мъж с посивяваща коса и вълнен шал около шията седеше на фотьойла в стил Луи XV и на фона на розовата коприна на тази мебел имаше учудващо тежък и неуместен вид. Точно над главата му, от стената, папата се заканваше с пръст: изведнъж ми се стори, че той се разтревожи. Изправени в четирите ъгъла на салона, великите скъпи на Вандерпуте класици ни обграждаха с каменното си безразличие. Красивото огледало над камината отразяваше профила на инспектора и в позлатената, изваяна рамка тази мека шапка, тази увиснала цигара и тези натежали от грижа черти казваха всичко, което имаха да казват… Колегата му беше млад, слаб и облечен грижливо. Миришеше на нафталин. Беше първият топъл ден и вероятно бе извадил за случая летния си костюм. Палеше цигарите една от друга. От време на време бавно приглаждаше косата си с ръка като нежно я докосваше с върха на пръстите си. Изведнъж ми се стори, че някъде вече съм го виждал да прави същия жест, в същата поза, с опрян на стената гръб, с безизразно лице.
	— Аз не съм Йоановичи.
	Инспекторът гледаше завесите, премятайки цигарата с език: чисто голи воини с шлемове свиреха на тромпетите на славата, изправени на колесници, теглени от лъвове… Той въздъхна.
	— Хайде, хайде — каза — по-добре се наплачи, отколкото да чупиш стойки.
	— След вас — отвърнах му.
	До гуша затънал във фотьойла, където ме беше насадил, аз наистина се потях заради вълненото палто, шала, страха и топлото време. Освен това ми се повръщаше. Без съмнение причината бе в онова, което бях обядвал. Шапката ми бе паднала на земята в кратката борба, проведена с инспектора просто заради принципа.
	— И така, къде е той? — попита младото ченге.
	— Йоановичи? Казват, че е подкупил всички ченгета и те са му помогнали да мине границата.
	Ченгето ми залепи плесница. Инспекторът изглеждаше отегчен.
	— Хайде, малки ми Фримо, да не прекаляваме… Той е непълнолетен… и в крайна сметка не е виновен за нищо.
	През отворения прозорец чувах гласовете на две слугини, които разговаряха от различни етажи; едната от тях избухна в смях. Младото ченге отиде да затвори прозореца и се върна. Обзе ме странно чувство на веселие, на радост от живота: почувствах се облекчен, освободен от самия себе си, най-сетне свободен.
	— Къде е Вандерпуте?
	Вероятно беше в хотела, вероятно бе настанил Жестар-Фелюш на облегалката на някой стол, удобно: виждах го седнал на леглото, запретнал жилетката, прегърнал малкото си куфарче, стара останка, която очаква да бъде прибрана от службите по чистотата.
	— Не знам.
	Инспекторът завря под носа ми малко тефтерче с кожена подвързия.
	— Това познато ли ти е?
	— Не.
	— Името Кул говори ли ти нещо?
	— Не.
	Инспекторът се размърда. Имаше извънредно нещастен вид.
	— Баща ти е загинал по време на Съпротивата във Везиер — каза.
	— Оставете го на мира — казах. — Той няма нищо общо.
	— Баща ти е бил герой — каза младото ченге.
	Изглеждаше развеселен. Беше се изправил. Естествено, схващаше играта. Аз също. Искаха да ме притиснат в негово име.
	— Знаеш ли защо го търсим, Вандерпуте?
	— Нищо не знам. Аз съм тъп, нищо не разбирам.
	— Тогава ще ти кажем…
	— Точно така. Осведомете ме.
	— Хитрува — каза младото ченге. — Нали не мислите, че е прекарал две години със стария, без да знае…
	Инспекторът сякаш се колебаеше.
	— Ползата от съмнението — каза.
	Извади от джоба си пакет снимки и ги хвърли на коленете ми. Сега, когато не говореха за баща ми, се чувствах по-добре. Но се пазех. Чувствах, че ми кроят мръсен номер. Не посягах към снимките и избягвах да ги поглеждам. Тревогата в стомаха ми се пробуди и запълзя към гърлото ми… Изведнъж ми стана ясно, че тук не ставаше дума за мен, че не за мене бяха дошли… Смътно предчувствие ме обзе, смрази сърцето ми. Снимките още стояха на коленете ми. Паспортни снимки. Не смеех да ги докосна. Не смеех също така и да помръдна. Седях заклещен в моя фотьойл и по слепоочията ми течеше пот.
	— Осемнайсет са — каза инспекторът. — Дали знаеш или не знаеш…
	Той повдигна рамене.
	— Имам син на твоята възраст и предпочитам да си мисля, че не знаеш… Накратко, това са снимки на патриотите, които Вандерпуте е предавал на германците по време на Окупацията.
	Чух много далечен, треперещ глас да казва:
	— Не е вярно.
	Гласът приближи, изпълни се, изкрещя:
	— Лъжете! Няма да ме метнете! Опитвате се да ме хванете!
	Вкопчих се във фотьойла и повторих тихо:
	— Не е вярно… Хората могат да кажат какво ли не.
	Инспекторът преметна с език угасналата си угарка.
	— Ще ти го прочетем — каза.
	Взе малкия бележник и го отвори. Беше му горещо. Разхлаби дебелия си шал, отмести назад шапката си… Не изпусках бележника от очи. Мислех за плика, който Кул ми беше дал, преди да умре и който бях пуснал в пощата на Фонтенбло. Инспекторът четеше, със залепнал за устната фас.
	„В този бележник ще намерите, описана ден по ден, дейността на Вандерпуте Гюстав, живеещ понастоящем на улица «Мадам» 227, в апартамента на Жан — Франсоа Марие, умрял в заточение. Със заинтересованото лице ме свързва старо приятелство повече от петнайсет години, ето защо бях в състояние да наблюдавам въпросните събития, за които се срамувам да говоря: от 22 декември 1941, денят, в който Вандерпуте стана член на съпротивителната мрежа «Кошерът», до Освобождението. След началото на окупацията Вандерпуте често ми повтаряше: «Или сега или никога… Ами ако двамата се обединим? Винаги съм живял сам в мойта дупка, но вярвам, драги приятелю, че е дошъл моментът да… как да кажа? Да се присъединим към хората? Какво ще кажете вие за това? Смешен ли ви изглеждам? Знам, на мойта възраст и с моето здраве… Но вярвам, че все още мога да послужа за нещо. Все още всичко може да бъде спасено». Вероятно е говорил по същия начин и на момчето, с което го запознах… и чийто апартамент обитава в този момент. Беше искрен, виждаше се, че това е последният му шанс да направи нещо и макар да не им се видя кой знае колко способен, все пак го приеха, от милост…“
	Инспекторът въздъхна, отправи нещастен поглед към мен и продължи:
	„Не се радваше на особена популярност, хората не го обичаха, но той се нагърбваше с всички задачи, дори най-незначителните. Така че продължаваха да го използват. Мисля, че страдаше много от физическото отвращение, което предизвикваше у другите. Тогава избра псевдоним, който изразяваше добре огорчението му: «Плъх». Без съмнение с него само изразяваше това, което цял живот бе чел в очите на другите. Но трябва да се признае, че с потайното си поведение, с превития си гръб, помръдващите мустаци, това име му отиваше… Плъхът проявяваше истинска дарба в нелегалната дейност, все едно че цял живот бе правил само това. Започнаха да му поверяват все по-трудни задачи и за една година той се превърна в основен движещ фактор на мрежата… Знаеше всичко, занимаваше се с всичко и изглеждаше преобразен. «Станах друг човек, радваше се той. Не ме ли намирате подмладен?» Не отговарях, чаках: на 7 януари 1943 Гестапо арестува Вандерпуте. Беше освободен веднага, след като бе издал събранието на шефовете на организацията, което трябваше да се състои в Карпентрас и бе приел да сътрудничи на германците…“
	Инспекторът млъкна, изплю фаса си и запали нова цигара.
	— Стига ли ти толкова? Защото е дълго…
	Мълчах.
	— Хайде, хайде, изплюй камъчето — каза нетърпеливо младото ченге. — Къде е Вандерпуте?
	Виждах го. Виждах уплашеното му лице, погледът, който се блъска в стените и всяка казана от него дума, всеки негов жест през изтеклите години придобиваха смисъл и го издаваха. Вече нямах и най-малко съмнение. Вандерпуте го беше направил. Достатъчно беше да почерпя материал от миналото, напосоки. Достатъчно беше да си припомня оня декември, например. От няколко дни бях забелязал, че старият има мистериозен вид; навърташе се около мен, отваряше уста, сякаш искаше да ме заговори, но не казваше нищо и изчезваше. Бях забелязал също, че стои затворен в стаята си повече от обичайното. Тогава чувахме шум от чук и трион. Той работеше и понякога, докато работеше, дори пееше. Любопитно беше да чуеш Вандерпуте да пее. Имаше вид на човек, който си пее за успокоение, както човек си свирука в тъмното. Изглеждаше винаги като изгубен в тъмното, пееше, за да си даде кураж, за да си докаже, че не го е страх. Гласът му беше накъсан, неспокоен, пълен с тревога. И пееше само, когато си мислеше, че е сам. После мистериозните шумове в стаята на Вандерпуте спряха и ние забравихме за тях. Още един или два пъти той се опита да ме заговори, но се ограничи с няколко неясни забележки за времето и търговските сделки. Леонс и аз отпразнувахме Коледа като отидохме два пъти на кино, после си легнахме. На сутринта усетих, че някой ме дърпа за ръкава: беше Леонс.
	— Ела да видиш.
	Станах. Беше студено. Прекосихме коридора. В стаята на стария лампата още светеше и придаваше на жълтите му мустаци брутален вид. Вандерпуте седеше на един стол и спеше, подпрял брадичка на гърдите, с угаснала цигара между устните. Шотландското наметало покриваше раменете му. Имаше дълга бяла брада. На коленете му лежеше червен халат и червена шапчица с голям бял пискюл. Насред стаята имаше чудесна коледна елха, стигаше до тавана и сякаш искаше да порасне още по-високо; Вандерпуте вероятно я бе отрязал с размерите на собствената си стая. Беше грижливо украсена. Ангели с румени бузи, цветни топки, карамелизирани кестени висяха по клоните, които бяха обсипани с памук, вместо със сняг. Свещите бяха угаснали. На една маса, близо до Вандерпуте, имаше огромна пуйка, едва начената, три бутилки шампанско, две от които празни, орехи и сладкиши. Имаше прибори за трима и три стола около масата… Вероятно до последно се бе колебал, но не се беше решил. Забелязах също, в средата на масата, снимката на Вандерпуте като дете, която той ми бе показал навремето. На двата останали свободни стола бе разположил единствените си приятели, които не можеха да откажат компанията му: Жестар-Фелюш почиваше на облегалката на единия, а на другия — жилетката със смачканата яка; те също изглеждаха заспали. Пред тях, на масата, имаше две пълни чаши с шампанско.
	— Виж ти — беше прошепнал Леонс.
	Старият спеше дълбоко; устата му бе отворена, фасът бе залепнал на долната му устна. Той хъркаше и мустаците му трепереха, бялата му брада бе увиснала на една страна и се виждаше конецът, с който бе вързана…
	— Къде е Вандерпуте?
	— В един хотел. Не си спомням името му.
	— На коя улица?
	— Боже Господи, откъде мога да знам? Изобщо не съм и погледнал. Спомням си къде е, но не си спомням името.
	— Далече ли е?
	— На Монмартр.
	— Ще ни заведеш.
	Виждах го, чувах тежкото му дишане, виждах уплашените му очи. По стълбището се бяха чули стъпки и старият бе замръзнал на място като гущер. Представях си го ясно, докато слизах по стълбите между двамата полицаи и на всяко стъпало виждах лицето на стария все повече да се изопва и трепери, сякаш би могъл да ни чуе от няколко километра разстояние. Години вече, откак вълнението не караше сърцето му да бие по-бързо, а напротив, съвсем го спираше. Впрочем, лекарят му бе забранил да се вълнува. „На вашата възраст и при общото ви състояние, господин Вандерпуте, категорично ви е забранено да предизвиквате сърцето си. Да, млади момко. Но най-лошото е, че в крайна сметка човек го постига. Така, както ме гледате, ще станат точно двайсет години, откакто не съм се вълнувал. В дълбочина, искам да кажа. Естествено, понякога някоя лека вълничка набраздява повърхността; никой, млади момко, не може да избегне полъха на вятъра. Но в дълбочина, нищо. Пълно спокойствие, тиня. Ни най-малко вълнение. Впрочем, изобщо не зная какво има там, на дъното, никога не съм и поглеждал, не смея. От друга страна, съвсем сигурно е, че има нещо. Скрито в тинята. Залепено за дъното. Свито на топка. Напълно обезумяло. Стаило дъх. Настръхнало. Тракащо със зъби. Бррр, бррр… И знаете ли какво е то? Животът, млади момко, животът…“ Видях го как се разтрепери; разрови се в куфарчето си и извади шотландското наметало, с което загърна раменете си. После взе една ябълка, отвори джобното си ножче и започна съсредоточено да я бели; беше му препоръчано да яде поне по две ябълки на ден.
	— Ще ни кажеш къде да спрем — каза инспекторът.
	— Към улица „Шьовалие-дьо-лʼЕпе“.
	— Добре.
	Той изглеждаше доволен от мен.
	Имах десет минути, може би петнайсет, но не мислех за нищо, виждах само стария, седнал на леглото си, в смрачаващата се стая, тъй като не се осмеляваше да запали лампа. Вероятно трепереше, въпреки приятната вечер, и животът в него вероятно зъзнеше от студ; той дори не беше в състояние да му предложи топла напитка, обичайният чай от лайка, нямаше с какво да си стопли вода. Само ако можеше да му помогне да отиде в Швейцария, където да изживее дните си в мир, сред величествена картина… В куфара си имаше малко шоколад и му го даде. Беше им забранено да ядат шоколад, толкова по-зле, само този път, пък и е много хранителен, и двамата имаха нужда да се подсилят. Той чувстваше неспокойното му присъствие, най-вече отляво, където той туптеше бързо, също и в бъбреците, където го пробождаше, и също по дължината на левия му крак, където имаше лумбаго. Дори му се струваше, че чува гласа му. „Казвах ти аз, по време на окупацията, че трябва да се държиш настрана, да не се месиш в техните работи; но не, господинът пожела да излезе от дупката си, да участва в Съпротивата, да си намери приятели… На шейсет и четири години и с това здраве! И, естествено, при първата опасност издаде всички, за да спасиш старата си кожа. Сега ще дойдат да те приберат и какво ще стане с теб?“ Беше зъл и свадлив глас, трудно беше да си представи човек, че животът му преди е бил млад и красив, че е позирал заедно с него за пощенски картички, качен на люлка, колело, лодка; те никога не са били щастливи заедно, животът винаги му бе отказвал всичко, а той бе искал от него само едно: да не го изоставя; и все пак това бе повече от една стара връзка, от стар навик — от негова страна това бе все още, и въпреки всичко, любов. „Ще дойдат, викаше животът отвътре, и ще ме изгонят, и от теб ще остане само твоят дрешник.“ Той погледна Жестар-Фелюш. Бе паднал мрак, виждаше се само едно тъмно петно. „Какво казвате, драги приятелю?“ Често го бях чувал да разговаря така с Жестар-Фелюш; Вандерпуте му задаваше въпроси и ако аз не чувах отговорите, то старият сигурно ги чуваше, защото често се съгласяваше с него и мърмореше: „Отлично, драги приятелю, и аз съм на същото мнение“. Но сега Жестар-Фелюш мълчеше, смазан от ужаса на онова, което приятелят му бе извършил. Виждах го ясно, закачен на стола, материята му на стар държавен служител лъщеше от честност, от многобройните му гънки и петна, от протритите му лакти извираше добродетелност и Вандерпуте смирено навеждаше глава пред този праведник и тежко въздишаше в съсипаните си мустаци. Достатъчно ми беше да затворя очи, за да видя съсипаното му лице в колата, която ме отнасяше; устните му помръдваха, може би се молеха, викайки на помощ някой бог, който не можеше да бъде този на почтените хора и на полицията, но някой съмнителен, двуличен бог, бог сводник, бог Вандерпуте.
	— Мисля, че е оттук — казах.
	Инспекторът ме погледна внимателно.
	— Не си ли сигурен?
	— Сигурен съм, че това е улицата. Сега трябва да намеря хотела. Идвал съм тук само веднъж.
	— По-добре да слезем — каза инспекторът.
	Той нареди да спрат и ние слязохме. Младото ченге ме държеше за едната ръка, инспекторът — за другата. Сигурно сме изглеждали като трима много добри приятели. От време на време спирах, оглеждах някоя сграда, поклащах глава и отминавах. След третото спиране инспекторът ме бе пуснал, а ченгето вече не стискаше ръката ми така силно. Бях събудил доверието им: всичко щеше да се нареди като между близки. Колата бавно караше след нас. Вървяхме до края на улица „Мезон-Ньов“ и аз спрях пред хотел „Изток“.
	— Тук е, на третия етаж…
	В същия миг изтръгнах ръката си и се втурнах да бягам. Зад себе си чух викове, ругатни, шум от стъпки; поглеждайки назад, видях младото ченге, което ме гонеше и вече бъркаше в джоба си. Завих наляво по улица „Дюар“ и се сблъсках с една проститутка, която чакаше на тротоара.
	— Какво има? — изкрещя тя.
	— Полиция! — извиках. — Изчезвай!
	Тя хукна да бяга, цяло ято момичета в миг се разпиля и отлетя, улицата се изпълни с викове, стъпки и бягащи силуети. Скрих се зад една порта и видях как младото ченге, което преследваше момичетата с револвер в ръка, отмина, а след него и колата с инспектора, застанал прав на стъпалото. Свалих палтото и шапката си и ги напъхах в една кофа за боклук; после спокойно слязох по улицата в посоката, от която бях дошъл, към метрото. Слязох на площад „Монж“ и вървях до „Контрескарп“. Влязох в едно бистро, изпих една ракия и разгледах разписанието на влаковете. После пресякох площада и влязох в хотела.
	— Господин Андре?
	— На третия етаж, стая 16.
	Качих се.


>>	II

	— Не съм го направил нарочно! — изстена той.
	— О, я млъквайте. Облечете се.
	Той се разбърза, взе Жестар-Фелюш и трескаво затърси ръкава. Последва кратка борба и Вандерпуте надви.
	— Вината не е моя — стенеше той. — Никой никога не се е грижил за мен. Изоставиха ме, живях сам петдесет години и после се учудват, че…
	Драматично:
	— Бил съм обичан само веднъж в живота, през 1912, и после цял живот…
	— Обуйте си обувките.
	Той седна на леглото, размаха крака, опрян на чадъра си. Клекнах, помогнах му да си обуе обувките… С леко наведена настрани глава, той подпираше дясната си буза с ръка, позата му ми напомняше една религиозна картина от апартамента на улица „Мадам“.
	— И на всичко отгоре ме болят зъбите! Ужасен зъбобол… Не можах да мигна цяла нощ. Всичко ме боли!
	— Станете.
	Той стана.
	— Кул ми помогна да се включа в Съпротивата… Той много добре знаеше как ще свърши всичко! Аз бях изпълнен с надежда… Най-сетне имах приятели, най-сетне вършех нещо и аз с другите…
	Патетично:
	— Но човек не живее петдесет години сам ненаказано!
	Отчаяно:
	— Когато германците започнаха да ме заплашват, издадох всички!
	Възмутено:
	— Длъжен бях да се защитя, не е ли така?
	Той се търкаляше по стълбите след мен, с чадър и куфар в ръка, и вдигаше страхотен шум.
	— Онова нещастно събрание в „Карпентрас“… Германците ме пуснаха, наредиха ми да отида там, все едно че нищо не се е случило… Все пак не можех да им откажа! Когато човек държи на живота…
	На третия етаж, плачевно:
	— Впрочем, моят произход не е чисто френски… Дядо ми е бил от фламандски произход… о, изобщо не искам да се оправдавам!
	С ръка на бузата:
	— О, как боли, как боли… Сигурно имам абсцес.
	На втория етаж, с нова надежда:
	— Знаете ли, по-голямата част от хората, които съм издал след „Карпентрас“, бяха евреи… Не че съм антисемит, благодаря на бога. Но все пак е по-малко зло, не е ли така?
	На първия етаж, трескаво:
	— Ще се опитам да избягам в Испания. Мисля, че това е единственото, което може да се направи.
	Изпълнен със скрупули:
	— Забележете, това ми е малко досадно. Въпреки привидностите, аз винаги съм бил антифашист. Най-после, нямам избор.
	В таксито:
	— О, не са ме измъчвали. Може би щях да издържа на мъките, като всички… Човек не знае. Бяха толкова учтиви, коректни с мен… Бях развълнуван до сълзи. Казаха ми, че изпитват приятелски чувства към мен…
	Странно учуден:
	— Давате ли си сметка, приятелски чувства към мен!
	Носталгично:
	— Поканиха ме у тях… госпожа Хюбхен… Хер Хауптман Красовски… Госпожица Лоте…
	Мрачно, със свъсени вежди:
	— Дори ме заведоха да видя Саша Гитри!
	Затваряйки скобата:
	— Малко по малко започнах да им признавам някои неща… Затвориха ме, заплашваха ме… Издадох всички. Все пак не можех да се изоставя така, нали?
	Стенейки:
	— Поставете се на мое място!
	Без злоба, с известна доза възхищение:
	— Кул ме подреди така, преди да умре. Очевидно, не е искал да си замине и да остави нещата недовършени… Не може да му се сърди човек, беше маниак…
	Умолително:
	— Но вие, млади момко, вие разбирате ли ме? Прощавате ли ми?
	— Няма какво да ви се прощава, достатъчно е да ви погледне човек, за да разбере, че вината не е била ваша.
	— Точно така, точно така — зарадва се той. — Вината не е моя…
	Тревожно:
	— Но тогава… Не мислите ли, млади момко, че все пак има някаква грешка? Един вид… недоразумение? Че съм бил жертва на недоразумение, на ужасна несправедливост? Тъй като, най-сетне, аз бях избран, очевидно е… Аз съвсем не съм вярващ, но не мислите ли, че бог ме е избрал, за да изясни на хората собствената им същност, за да ги накара да се засрамят?
	Таксито друскаше и Вандерпуте подскачаше ту на една, ту на друга страна заедно с куфара си, сграбчваше ту ръката ми, ту дръжката на вратата, клатушкаше се като празна бъчва по течението.
	— Салът на Медуза — промърмори той.
	— Какво?
	— Нищо, млади момко. Сетих се за една известна пощенска картичка.
	Агресивно:
	— Отведох на разстрел цяла армия. Ще се защитавам!
	Опипах джоба му и наистина намерих там един огромен барабанен „Колт“, в стил „Far West“, и му го взех.
	Той се сви в другия ъгъл на таксито, всички светлини на града преминаваха една след друга по лицето му, и каза:
	— Предадоха ме…
	Примирено:
	— Всичко това, впрочем, е абсолютно ненужно. Човекът не прощава…
	Нов подскок на таксито го тласна към мен. За миг той потъна в мълчание. После направи гримаса и докосна бузата си с ръка.
	— Ох, ох… Не мога повече!
	Лицето му бе изкривено от най-древната човешка болка, тази, която с няколко стотици хиляди години бе изпреварила първите човешки угризения. Зъбоболът го преобразяваше. Бръчките, торбичките под очите вече не изглеждаха толкова отблъскващи, болката облагородяваше лицето му и му придаваше известно достойнство.
	— Не мога да пътувам така! Няма да мигна цяла нощ!
	Погледнах го: не се подиграваше с никого. Не клеветеше. Просто казваше това, което имаше да каже, това, което чувстваше. Беше чистосърдечен свидетел. Ей сега ще спра таксито, ще хвана стария за ръка, ще го покажа на всички тези порядъчни минувачи и ще им кажа: „Погледнете. Ето какво още може да ви се случи, след две хиляди години. Ето какво спи дълбоко във вас. Ето как постъпвате все още с децата си“. Затворих очи. Той не бе виновен. Хората го бяха напуснали, бяха го изоставили сам сред тези стари останки и непотребни предмети и сега бе твърде късно да го съдим, беше станал един от тях. Беше толкова стар, бе вървял сам толкова дълго, беше отхвърлян толкова пъти, предаван толкова пъти, че бе невъзможно да му поискаш сметка и състраданието беше единственият човешки закон, който можехме да приложим…
	— Ама — стенеше Вандерпуте — направете най-сетне нещо за мен! Не виждате ли, че страдам?
	Имахме още час и половина до тръгването на влака и така или иначе не ми се искаше да киснем на перона повече от час, пред очите на полицията.
	— Добре де. Не викайте. Ще се опитаме да ви помогнем.
	Наведох се към шофьора и го попитах дали не познава някой зъболекар в квартала. Шофьорът познаваше един, но той затварял в шест. Закара ни веднага там, но кабинетът беше вече затворен. Шофьорът, състрадателен по природа, се опита да утеши Вандерпуте, който тъпчеше насам-натам с ръка на бузата. Портиерката ни даде друг адрес, но там също бе затворено. Шофьорът се опитваше да ни насърчи като ни разказваше с подробности, пъхайки пръсти в устата си, историята на всеки един от зъбите си. Взехме още няколко адреса от една аптека, но навсякъде намирахме само заключени врати. Оставаше само час до тръгването на влака; Вандерпуте, с изкривено и покрито с пот лице, отказваше да отпътува, преди да се е видял със зъболекар. Нямаше желание, казваше той, да изкара безсънна нощ, страдайки като грешник. Шофьорът изтича в едно бистро и се върна победоносно, съобщавайки ни, че съвсем наблизо имало един зъболекар бежанец, чех, който работел нелегално; по принцип правел преди всичко аборти, но собственикът на бистрото смятал, че би приел да свърши всякаква работа. Намерихме го на седмия етаж в една сграда без асансьор. „Това е заговор!“ — пъшкаше Вандерпуте, докато се качваше. Отвори ни лично той и ни отведе в малка стаичка, очевидно лаборатория, пълна с епруветки и реторти. Беше слаб, тъжен, плешив мъж, сърцето да ти се скъса като го гледаш, толкова нещастен вид имаше. Да, беше също и зъболекар. Показа ми един микроскоп. Преди всичко съм учен — каза със силен акцент. Намерих лек срещу рака. Вандерпуте бе настанен на стола, а шофьорът седна до него с чаша вода в ръка. След като го прегледа, докторът каза, че може да „спаси зъба“, достатъчно е само да отвори абсцеса през венеца.
	— Виждате ли — казах на Вандерпуте — започваме малко по малко да ви спасяваме.
	Той не чуваше. Беше го страх, охкаше и се дърпаше назад. Виждах гърба му, ръцете, които размахваше и шофьора на таксито, с чаша вода в ръка и каскет на главата. Гледах часовника си, слушах стенанията на стария и гласа на лекаря, който казваше от време на време „изплюйте“. Питах се какво щях да правя с Вандерпуте в подножието на Пиренеите и към кого да се обърна, за да го прехвърля от другата страна. На масата до микроскопа имаше сандвич и един вечерен вестник. Взех вестник и първото, което видях, бе снимката на Вандерпуте и заглавието „Предателят от улица «Мадам» още не е намерен“. Изби ме пот, вестникът изведнъж ми се стори тежък като камък. „Изплюйте…“ Буквите подскачаха пред очите ми. Търсеха го от няколко дни, снимката му беше вече във вестника. Гледах я. Странно, помислих, колко виновен вид има. Снимката беше стара, вероятно отпреди войната. Въпреки това имаше вид на преследван, загубен човек. Статията беше съвсем кратка. Разказваше как Вандерпуте, за да отърве кожата, бе издал на германците събранието в „Карпентрас“ и бе завел там Гестапо. Според вестника „това било началото на успешната му кариера на предател…“
	— Изплюйте — каза лекарят.
	Пъхнах вестника в джоба си. Вандерпуте се чувстваше все така зле, но лекарят ни увери, че до половин час болката ще стихне. Не ми вдъхваше доверие и очевидно сам не беше сигурен в обещанието си, защото даде на стария цяла опаковка аспирин. Платих му и се спуснахме към таксито. Стигнахме на гарата навреме, за да си купим билети и да скочим във влака. В ъгъла на купето спеше един мъж, бе покрил лицето си с вестник, за да се предпази от светлината и по средата на страницата се разгъваше снимката на Вандерпуте. Старият не забеляза снимката, свлече се на седалката, замаян. Когато поисках да се преместим в друго купе, се разсърди. Влакът тръгна, но аз не посмях да покажа на Вандерпуте вестника върху лицето на заспалия; в пристъп на паника би могъл да скочи от влака. Спорихме още известно време, живият Вандерпуте ръкомахаше и стенеше под погледа на неодушевения Вандерпуте. Пътникът в ъгъла спеше под маската, с която бе покрил лицето си и която звучното му дишане повдигаше. За щастие старият откри, че прозорецът на купето не се затваря, че става силно течение и че ако прекара там нощта „рискува да хване нещо на белите дробове и да умре преждевременно“. Стана, за да търсим друго купе. На излизане видя снимката. Тялото му замръзна, очите му се облещиха, сякаш се превърна в статуя. Опитах се да го изблъскам в коридора, но той отказваше да помръдне и гледаше снимката, повдигана равномерно от хъркането на спящия. Приличаше на хипнотизиран. Най-сетне успях да го изведа в коридора, в друго купе.


>>	III

	Купето беше зле осветено и опушено; вътре имаше една млада жена, която спеше, един дребен мъж, който ядеше подлучен салам, като го режеше на колелца и момче на моята възраст, с шуба. Старият хвърли уплашен поглед около себе си и се свря в един ъгъл, с ръка на бузата. По едно време стана и изгаси светлината, но младият мъж с шубата отново я запали. Старият взе в ръце куфарчето си и го притисна към себе си, сякаш внезапно бе осъзнал, че е заобиколен от крадци. Всички го гледаха.
	— Е, какво толкова? — каза страхливо старият. — Няма ли човек право да остане в сянка?
	Той извърна глава, опита се да се скрие от погледите, от светлината, несръчно кръстосвайки ръце пред лицето си като дете, което се пази от плесници. Виждах излъсканите маншети на Жестар-Фелюш… Човекът със салама внезапно се наведе към него.
	— Извинявайте, че ви гледам — каза — но не сме ли се срещали някъде?
	Погледът му внимателно проучваше лицето на Вандерпуте. Старият мълчеше.
	— Казвам се Бувие — каза човекът — от Бордо съм, улица „Сен-Пол“. Не сте ли идвали на улица „Сен-Пол“ в Бордо?
	— Не — каза Вандерпуте — изобщо.
	— Моето лице нищо ли не ви говори?
	— Нищо — рече високо старият.
	— Странно. Бих се обзаложил…
	От джоба му стърчеше вестник.
	— Не работите ли случайно в пасмантерията? — каза човекът.
	— Не.
	Човекът въздъхна.
	— Все пак жалко. Сега няма да мога да мигна цяла нощ. Такъв съм си. Трябва на всяка цена да си спомня къде съм ви виждал. Ще ме човърка, ще ме човърка докато не се сетя. Винаги се сещам, обаче. Оная нощ, например, до пет сутринта се опитвах да си спомня едно име и щом си спомних, тутакси заспах. Вие не се притеснявайте, спете спокойно. Накрая ще си спомня…
	— Ама вие ми досаждате — изкрещя Вандерпуте. — Защо ви е толкова зор да си спомните! Нали ви казвам, че не се познаваме, физиономия като вашата не се забравя лесно! И освен това не обичам да ме гледат! Не съм тук, за да ме гледате.
	Той се сви в ъгъла си, разтреперан от гняв и от страх. Оня продължаваше да го гледа. След известно време се наведе към мен и започна да ми разказва. Работел като търговски пътник в пасмантерията, връщаше се в Швейцария да види жена си, която била болна. Лекарят давал надежди, макар че щяло да продължи дълго… Докато говореше, той обръщаше от време на време глава и поглеждаше към Вандерпуте: това го човъркаше. Накрая станах и изгасих лампата. Той млъкна и ме остави на мира. Влакът се клатеше в нощта и ни подрусваше. Унесъл съм се. Когато се събудих, беше един сутринта. Вандерпуте стенеше в своя ъгъл. Наведох се към него и видях, че лицето му беше отекло като билярдна топка.
	— Боли — оплака се той.
	Младата жена и младият мъж с шубата си бяха отишли. Търговският пътник в пасмантерията седеше неподвижен на мястото си, кръстосал ръце на гърдите си. Влакът се придвижваше по релсите с монотонен шум.
	— Тоя зъболекар беше мошеник!
	— Опитайте се да поспите.
	— Спах малко. Но много ме боли, от това се събудих…
	Засмях се. Мисълта, че само зъбоболът бе причината да не може да заспи ми се стори изведнъж непоносима.
	— Какво ви прихваща? — възмути се старият. — Няма нищо смешно.
	— Не се смея на вас, а на всички нас.
	— Само да не ме болеше толкова — изохка той — щях да бъда оптимист!
	Търговският пътник в пасмантерията помръдна на седалката си: несъмнено ни наблюдаваше скришом, опитвайки се да си спомни… Слушах как влакът поскърцва в нощта, как приглушено стене Вандерпуте, на когото единствено зъбоболът пречеше да бъде оптимист. После стенанията спряха. Беше задрямал. Станах, приближих се до него, отвързах обувките му и ги свалих. Така щеше да спи по-добре. Едва виждах лицето му. Тъмнината, която трябваше да го скрива, му придаваше по-младежки вид. Преминаващите зад стъклото светлини хвърляха върху него краткотрайни отблясъци. Мислех за това, че лицето на човека е като повърхността на вода; тя отразява небето и другите хора, и всички животни, които идват да пият от нея… Излязох в коридора. Дълго стоях, опрял чело на черното стъкло, с приковани в нощта очи. Малко по-нататък двама пътници си говореха и пушеха.
	— Липсва ни един истински човек…
	Влязохме в тунел. Планината закънтя около нас.
	— Това не може да продължава така…
	Смачках цигарата си и се върнах в купето. Човекът, чиято жена в Швейцария бе болна, държеше клечка кибрит в ръка и наведен над заспалия Вандерпуте, го гледаше алчно в лицето.
	— Ей, вие, оставете го на мира.
	Той се хвана за ръката ми.
	— Какво искате, не мога да заспя. Всъщност, не съм любопитен, все едно ми е. Но това е по-силно от мен. Познавате ли го?
	— Това е баща ми.
	— А, това е господин баща ви? И с кого имам честта?
	— Дюран — отвърнах — Дюран баща и син.
	Човекът вече беше запалил друга клечка. Духнах я.
	— Ние искаме да спим — казах му.
	— Идиотска работа, не мога да си спомня… Сигурен съм, че съм виждал тая мутра — ах, извинете ме — това лице някъде.
	— Мислете за жена си — казах му. — Тя може би умира. Така може би ще успеете да заспите. Поне ще мислите за други неща.
	— Не е любезно това, което ми казвате. Не, не е любезно.
	Той се свря в ъгъла си и замря. Усещах, че е напрегнат, бдителен, усещах очите му. При това не беше ченге. Но по призвание със сигурност беше такъв. Или може би просто беше много нещастен… Дебнех го, но после съм заспал. Нещо ме събуди и заварих нашия човек наведен над Вандерпуте, с клечка в ръка.
	— Ще му подпалите мустаците — казах.
	Може би той просто се опитваше да забрави жена си и искаше да изиграе паметта си: не искаше да се откъсне от лицето на Вандерпуте, за да може да забрави другото лице… Все пак го разтърсих малко и го хвърлих на мястото му. Той не протестира, очевидно се чувстваше виновен. Запалих цигара, за да не заспя. Мислех си, че всичко е напразно, тъй като всеки момент щеше да се съмне и лицето на Вандерпуте щеше да бъде изложено на всички погледи. Вероятно съм бил много уморен, защото пак съм заспал. Бях събуден отново от нашия човек, който се блъсна в мен, докато се промъкваше към Вандерпуте с клечка в ръка; той рязко се извърна към мен.
	— П… позволете… вашата ц… цигара е угаснала.
	Ръката му трепереше. Запалих цигарата си.
	— Все още ли не успявате?
	Той се захили идиотски.
	— Няма начин — каза. — Смешно, нали?
	— И двата дроба ли са засегнати? — попитах.
	Той си изгори пръстите, хвърли клечката.
	— И двата — каза. — Тя изкара вече един пневмоторакс, но вярвахме, че е излекувана. Сега са засегнати и двата дроба. Не, благодаря, не пуша.
	Стоеше все така прав пред мен, хванат за багажната мрежа.
	— Не можете да си представите колко се промени лицето й за шест седмици.
	— Може би всичко ще се оправи.
	Той се въодушеви:
	— О, знаете ли, аз съм оптимист. Впрочем, сега четох във вестника… някакъв лекар от Монте Карло открил серум от костенурка срещу туберкулозата… Сензационно. Ето, ще ви покажа, ако ви интересува, в тазвечерния вестник е…
	Видях ръката му да се насочва към джоба.
	— Не, не ме интересува — казах му. — Никой от близките ми не е болен.
	Ръката му стоеше върху вестника… Той ми обърна гръб и седна на мястото си. Влакът все така бягаше, а аз имах чувството, че този грохот идва от моето сърце… Все пак съм заспал. Когато внезапно се събудих, видях човека с клечка кибрит в едната ръка и вестника в другата да сравнява снимката с лицето на Вандерпуте… Опитах се да му препреча пътя, но той се оказа по-бърз от мен. С един скок вече беше извън купето. Видях го да бяга по коридора, блъскайки се в стените, с вестник в ръка. Хвърлих се към Вандерпуте, разтърсих го.
	— Бързо. Елате.
	Той не се събуждаше. Загубих най-малко половин минута. Той взе куфарчето си и аз го изблъсках в коридора.
	— Господи — каза той изумено — бях забравил за всичко!
	Изблъсках го към вратата, която отворих. Той се прозяваше, беше чорлав, с разкопчана яка, застанала накриво на набръчканата му шия; стоеше и се прозяваше с оглупял вид, с ръка на бузата. Развиделяваше се.
	— Какво се е случило?
	— Нищо — казах му. — Само вашият приятел ви разпозна и отиде да търси помощ.
	Той потрепери от студения въздух, който нахлуваше от отворената врата, и се облегна на ръката ми, за да не загуби равновесие.
	— Все пак нали не искате да скоча? Ще си разбия мутрата!
	Блъснах го. Чух едно ужасено „ах“ и после той изчезна. Слязох на стълбичката, затворих вратата след себе си и на свой ред скочих. Не бях премерил добре скока си и изведнъж ми се стори, че нещо раздира лицето ми. Седнах в пясъка и прокарах ръка по кървящото си лице. Е добре, помислих, сега поне мен също ме боли. Вече не е единственият, който страда. Най-сетне нещо ни свързваше. Успокоих се малко и видях Вандерпуте седнал в пясъка с разтворени крака, недалеч от мен. Видях също, че не бе забравил куфарчето си, бе скочил с него и не го бе изпуснал, докато пада. Станах и приближих до него. Лицето му изразяваше смайване. Той гледаше краката си.
	— Виж ти — повтаряше той — виж ти…
	Той вдигна глава.
	— Къде ли са ми обувките?
	Господи, помислих, нали аз му ги свалих, докато спеше. Сега те се отдалечаваха с петдесет километра в час. Как щеше да върви бос?
	— Нямате ли друг чифт в куфара?
	— Не.
	— Опитайте моите.
	Бяха му малки. Съмваше се, невъзможно бе да останем дълго до железопътната линия. Нашият приятел вероятно вече бе спрял влака и скоро всички местни жители щяха да са по петите ни. Имахме около час, за да намерим скривалище. Огледах се. Намирахме се в лозарски район. Нощта се оттегляше, появяваха се хълмове, покрити с лозя и борове. Планините и границата вероятно бяха все още далеч. Гледах лозята и се питах: можеха ли местните жители да изпият достатъчно от собственото си вино, за да проявят състрадание? Вероятно виното по цялата земя нямаше да стигне за това… дърпах Вандерпуте по склона и се опитвах да го накарам да върви. Почти веднага се натъкнахме на поток и когато се наведох да пия, видях подпухналото си лице. Поизмих се и накарах Вандерпуте да стори същото. Отворих куфарчето му. Намерих вътре сапун, бръснач.
	— Обръснете си мустаците.
	Той се дърпаше. Не разбираше защо да не може да мине границата с мустаци. Изглежда почти бе забравил зъбобола си и разпалено спореше.
	— Вижте, уверявам ви, че без мустаците си бих се почувствал смален…
	Наложи се двамата да изиграем един малко банален спектакъл. Прав, на брега на потока, в ранното утро, посред глухото поле, където само от време на време отдалеч се чуваше кукуригане на петел, един възрастен мъж, със смачкана яка, с черно сако и раиран панталон, но без обувки, с подута буза, с вдигната пред лицето ръка и един решителен млад мъж с бръснач в ръка.
	— Ако имам нещастието да ме арестуват и осъдят, без мустаци ще съм като без достойнство…
	Хванах единия им край и го отрязах. Той замръзна на място и остана така вцепенен до края на операцията. Само лявото му око примигваше, влажно, синьо, изпълнено с упрек. Отокът на бузата затваряше почти напълно дясното му око.
	— Готово — казах и отстъпих назад.
	Той прокара пръсти над устните си. После погледна в краката си. След това извади кърпичка от джоба си и коленичи. Разстла кърпичката на земята и грижливо събра мустаците си в снопче. Натопи ги в потока, избърса ги с ръкав, зави ги в кърпичката и ги прибра в джоба си. Стана.
	— Хайде, да тръгваме.
	Вървяхме през лозята, избягвайки да приближаваме пробуждащите се ферми: от комините излизаше пушек и се издигаше към бледото небе, в което прехвърчаха първите птички. Вандерпуте се влачеше след мен. Бос, с щръкнала яка, с Жестар-Фелюш и куфарчето си, имаше вид на полудял търговски пътник. Аспиринът, който бе погълнал предната вечер, не облекчаваше болката му, но я притъпяваше.
	— Далече ли е? — заекна той.
	Краката му се разраняваха и той спираше да вади заболите се тръни. Не вярвах, че ще може да върви дълго. Исках просто да се отдалечим възможно най-много от мястото, където бяхме скочили от влака, да намерим скривалище и там да прекараме деня; след това да вървим цяла нощ и да почиваме през деня. Но все така не виждах никакво скришно място наблизо, никаква дупка в земята, а небето бързо побеляваше; полската работа щеше да започне, нивите щяха да се оживят и щеше да е трудно да вървим, без да ни забележат. И въпреки всичко, това обляно в светлина родно поле, покрито с лозя, ми вдъхваше странно спокойствие, чувствах, че можем да му се доверим, имаше гостоприемен и разбиращ вид; огряно от снизходителност и от утринна благост, то пораждаше у мен дълбоко чувство на доверие и на сигурност. Но като повървяхме още половин час стана ясно, че Вандерпуте не може повече да продължи. Дясното му око напълно се бе затворило. Изглежда, че свежият въздух и вървежът бяха увеличили многократно болката му, унищожавайки напълно ефекта от лекарството. Чорапите му бяха на парцали, стъпалата му кървяха. От време на време започваше да тича в кръг, да подмята гнусни обиди, несвързани изречения:
	— Мръсна гадост — повтаряше — мръсна гадна гадост! Ох, ох!
	Понякога се свличаше на земята и отказваше да продължи. Трябваше да намерим скривалище. Отчаяно преобръщах полето с поглед; вдясно от мен се простираше хубаво лозе и леко се изкачваше по склона, чак до голямата ферма с червен керемиден покрив, която се издигаше на високото. Над зелените дървета зад фермата видях да се издига камбанария и в същия момент чух да бият камбаните. Биели са несъмнено и преди това, но гласът им не достигаше до мен докато погледът ми, търсещ убежище, не се спря върху тях. Камбаните звъняха и сърцето ми шумно заби в отговор и си спомням, че в продължение на няколко секунди не можах да разбера дали камбаната бие така или сърцето ми. Побутнах Вандерпуте.
	— Елате, бързо.
	Втурнах се. Но Вандерпуте не успяваше да ме следва, ранените му крака го спъваха на всяка крачка, той се клатушкаше и размахваше ръце в прозрачния утринен въздух; на този стръмен терен, изложен отвсякъде, вероятно се виждаше от мили разстояние. Нужни ни бяха петнайсет минути, за да прекосим лозето и да стигнем до фермата. През отворената врата зърнах брадат монах, застанал със запретнати ръкави сред ято бели пилета, на които хвърляше зърна. Заобиколих сградата и се намерих пред параклиса, отделен с мрежа от фермата; вдясно, зад брястовете, видях голяма бяла сграда. Поколебах се; камбаните мълчаха сега. Чувах сърцето си и пилетата в задния двор; петлите кукуригаха; кравите мучаха; все още се колебаех. В този миг вратите на параклиса се отвориха и монасите започнаха да излизат един по един. Бяха облечени в бяло и си спомням, че си помислих за белия цвят на пилетата, които току-що бях видял в задния двор. По лицата на някои все още се четеше вълнение от молитвата, ръцете на други все още бяха сключени, но погледите им вече не изразяваха нищо; някои дори се шегуваха, а няма нищо по-трудно от това да си представиш на какво може да се смее монах, който току-що се е молил; един след друг те се спуснаха по алеята, гледах ги, наблюдавах лицата им, опитвах се да избера едно от тях. Но един от тях вече ме беше забелязал. Не бях го видял, беше излязъл последен от параклиса и докато аз дебнех другите с поглед, той несъмнено бе наблюдавал мен. Беше човек с красиво и фино лице, черни очи и посивели, късо подстригани коси; имаше изящна шия, която придаваше малко предвзета грация на движенията на главата. Той приближи бързо до мрежата и се хвана за нея.
	— Търсите ли нещо?
	— Бих искал да говоря с някой.
	Забелязах, че гледа Вандерпуте. Старият седеше на земята и стенеше, хванал бузата си с ръка.
	— Искате ли да видите отчето?
	— Да, ако обичате.
	Стори ми се, че се колебае. За пръв път говорех с монах.
	— Влезте. Вратата е в дъното, при оня бряст. Домът ни е отсреща.
	Той сякаш искаше да добави още нещо. По лицето му се четеше почти детско любопитство.
	— Ще повикам преподобното отче.
	За мое учудване той хукна. Може би те вече знаят — помислих. Бяха минали вече два часа, откакто скочихме от влака.
	— Може би имат зъболекар — заекна Вандерпуте.
	— Обикновено имат всякакви.
	Жестар-Фелюш изтри с ръкав сълзите, които се стичаха по пожълтялото, опустошено лице.
	— Не издържам повече.
	Намерихме портата затворена. Над решетката имаше камбанка и висеше верига, но ми се струваше, че ако ги докосна ще вдигна по тревога цялото мирно поле. Домът се намираше точно срещу мен, отвъд стар, празен басейн, над който се издигаше циферблатът на слънчев часовник; докато се колебаех, вратата се отвори и един висок, слаб монах с връзка ключове в ръка излезе и приближи с широки крачки. Беше сух, кокалест, с бяла брада и вероятно беше на годините на Вандерпуте. Той не ни погледна, не ни поздрави, но отвори портата и я държа отворена, докато влезем; забелязах, че не я затвори след нас, но я остави да зее. Тръгна пред нас, без да каже нищо, въведе ни в къщата и пак остави вратата отворена. Озовахме се в мрачен коридор, който минаваше през цялата къща; беше хладно, тихо, чуваше се само съскащото дишане на Вандерпуте и шум на вода: по средата на коридора имаше чешма с паница за пиене, окачена на верига; коридорът водеше към една градина: от другия му край нахлуваше светлина, един монах, целият в бяло, държеше ножица в ръка и се навеждаше над розов храст. Вандерпуте се приближи до чешмата и лакомо и шумно пи. Монахът избърза по коридора пред нас, отвори една врата; намерихме се в голяма мрачна библиотека; на една от стените видях голямо разпятие, гравюри, които се губеха в полумрака. Две големи, светли петна падаха върху паркета през отворените прозорци, през които се виждаше тръпнеща и сияйна зеленина; чух тишината и птиците, жужене на пчела, която се удари в главата ми, после пак тишина и мирис на пролет. Един бял силует в ъгъла стана и приближи; имаше маса, купчина листи, натрупани като записки на доставчик, отворена писалка; забелязах също един остарял телефон. Отворих уста и направих усилие да проговоря: трудно ми беше да кажа тези толкова прости думи, вероятно им придавах прекалено голямо значение, за да мога да ги произнеса автоматично:
	— Добър ден, отче.
	— Добър ден.
	Беше хубав глас, респектиращ, който правеше тишината наоколо още по-дълбока. Гърбът му закриваше светлината. Виждах само бялото му расо и бледото му лице, очилата, но не и очите, тънките му стиснати устни и около главата му — блестящата зеленина отвън. Понечих да кажа нещо: той вдигна ръка.
	— Знам кои сте.
	Помислих за външната порта, която монахът не бе заключил, за вратата на къщата, която също беше оставил отворена.
	— Обадиха ни се точно преди службата… Така можахме да се помолим и за вас.
	Той заговори с известна доза надутост.
	— Обадиха ни се от кметството, естествено. Мислят, че бихте поискали да се скриете тук. Естествено, за тях сме първите заподозрени.
	Дали ми се беше сторило или той наистина бе повдигнал рамене?
	— Знаете, целият район бе вдигнат по тревога. Знаят, че сте скочили от влака някъде близо до Фуйак, преди два часа. Търсят ви. Няма да стигнете далеч.
	— Знам. Точно затова дойдохме тук.
	Гласът му стана по-строг. Ръкавите му полетяха.
	— Виж, малкия, това е невъзможно. Ще ни докарате същите неприятности, които сполетяха някои домове след Освобождението, за това че са укривали… нека Господ ме прости, сътрудници на фашистите. Пресата съсипа най-беззащитните от тези свети места…
	Нов полет на ръкавите.
	— Невъзможно ми е да обясня каква висока отговорност бих поел при такава авантюра. Дълбоко съжалявам. При други обстоятелства…
	Още веднъж махна с белите си крила и не продължи, само въздъхна.
	— Молим ви само за един ден — казах. — През нощта ще продължим пътя си.
	— Бъдете разумни, мойто момче, намирате се на триста километра от границата в Пиренеите. По време на войната партизанското движение в района е било много силно и жителите все още…
	Не казах повече нищо. Слушах благоразумните му доказателства. Гласът му малко трепереше, тонът му бе станал по-остър, ръкавите му летяха и не знам дали това беше от раздразнение или от страх, или от неспокойна съвест.
	— Невъзможно е да ви подслоня тук. За нещастие политическата територия, на която се намираме, е много… бурна. Вече два или три пъти сме били жертва на… провокации. Най-сетне, не е моя работа да говоря така. Искам да кажа, че сме длъжни много да внимаваме. При други времена… Знаете ли, че следващата неделя има общински избори. Страстите са разбунени. И най-дребният необмислен жест от наша страна…
	Вече не го слушах. Слушах птиците отвън в небето, гледах голямото разпятие на стената, още една гипсова статуя. Гледах ръкавите му, които летяха, летяха и красивото му бяло расо — още една износена дреха за дрешника. Зад себе си чух острия глас на Вандерпуте:
	— Все пак, нали няма да ме изгоните? Навсякъде е пълно с ченгета! А и не виждате ли в какво състояние съм? Шайка тиловаци! Тиловаци, ето какви сте! Само се скатавате, покривате се! Би трябвало все пак да има лекар сред вас, или вие се грижите само за цветята?
	Той наистина изглеждаше ужасно, дясното му око бе затворено, лицето му — огромно, изкривено, косата му лепнеше по слепоочията и по челото. Лявото му око, облещено, изскочило от орбитите си, говореше за две и плачеше от гняв, от възмущение: единствената човешка следа сред този лунен пейзаж. Отчето приближи до него.
	— Какво ви е?
	— Боли ме зъб!
	Напушваше ме смях.
	— Наистина имаме лекар, но той е на обиколка. Почакайте, все пак.
	Той каза нещо на стария монах, който ни беше отворил портата. Същият доби смаян вид, заклати силно глава и се прекръсти. Отчето направи нетърпелив жест и излезе. Монахът остана на място, с ключове в ръка и ни гледаше с ужас, облещил очи. Окъпаната в слънце зеленина все така блестеше зад прозорците, птичките не млъкваха, въздухът беше свеж и напоен със сладост, но аз вече знаех, че сенчестото спокойствие, което цареше тук, беше светотатствено и че на земята нямаше по-голям грях от това откраднато спокойствие. Чух шум от криле: отчето се връщаше.
	— Вземете тези хапчета. На всеки два часа, с малко вода, ще ви облекчи.
	Вероятно съм се изкикотил, защото той се извърна към мен. Вандерпуте го гледаше неразбиращо, с ръка на отеклата си буза. Взех лекарството. Зачаках, стиснал зъби. Зачаках последната дума. Чаках да ми каже: ще се моля за вас. Но той не каза повече нищо, стоеше на плочите под хладната сянка, сключил дългите си, набръчкани пръсти и белите му ръкави се свличаха по голите му ръце. Изблъсках Вандерпуте към вратата, бях нетърпелив да се махна от тези вечни снегове, недостъпни за каквато и да било топлина. Бяхме на две крачки от оградата, когато чух стъпки по чакъла зад нас. Старият монах, който ни беше посрещнал тичаше към нас, запретнал расото, и размахваше ръце като вятърна мелница.
	— Какво има?
	Той спря до нас, положил ключове на сърцето, пое си дъх.
	— Взехте ли този… аспирин?
	— Защо, какво? Отровен ли е?
	Държах още лекарството в ръка. По лицето на стария се изписа паника, настоятелна молба. Той стисна ключовете с дългите си пръсти.
	— Не му давайте от него! — каза тихо, умоляващо.
	Той се обърна към Вандерпуте, размаха ключовете:
	— Нещастни човече, не разбирате ли! Господ ви изпраща това нищожно физическо страдание, за да ви облекчи. Изпраща ви го, за да забравите другото, много по-ужасно страдание! Не е искал да ви подложи на угризенията! А това значи, че вече ви е простил, че ви е помилвал. Радвай се братко, Бог ти е простил!
	Той рязко се обърна, наново запретна бялото си расо и се отдалечи с големи крачки.
	— Той подиграва ли ми се? — простена Вандерпуте.
	Вече гълташе аспирина.
	— Вижда се, че този никога не е страдал от зъбобол.
	Изкривеното му лице жалко се гърчеше на слънцето.
	Внезапно той се обърна към мен, размахал юмрук.
	— Е, аз пък ще направя всичко, за да не страдам — изрева той. — Чувате ли ме? Всичко! Ако трябва да започна отначало, ще започна отначало, ще ги продам всичките! Всичките четирийсет милиона бих продал, само да ме боли по-малко! Бих продал всичко, което имам, само да не страдам повече!
	С широк жест той помете цялото поле, цялото небе. За пръв път от часове насам реагира по човешки — казах си. Засмях се — мислех за кюрето, не беше предвидил това. Бяхме далече от вечните снегове.


>>	IV

	Накарах Вандерпуте да ускори крачка. Не ми се искаше да минаваме по обратния път, който беше прекалено изложен на погледите. Но се бяхме качили на хълма и сега трябваше да слезем. Погледът ми трескаво търсеше заслон, дупка, купчина камъни, храсталак, където старият би могъл да си почине. Нямаше нищо. Само лозя по хълмовете, ферми, редки горички, които не хвърляха сянка, още по-малко можеха да послужат за скривалище. Слизахме по една пътека между черниците, когато отвъд един плет в подножието на хълма видях железопътна линия; не можех да преценя дали това е железопътната линия, от която бяхме тръгнали или друга; на това място тя пресичаше шосе и имаше железопътен прелез. Къщичката на пазача беше бяла, боядисана с вар, с червен керемиден покрив. Цялата градина бе потънала в цветя; цветни петна — жълти, червени и виолетови — грееха на слънцето. Най-вече, имаше прекрасни люляци, чиито гъсти лилави цветове преобладаваха над всичко. Оттатък градината земята подлагаше хълмовете си на ласките на небето. Тъкмо помислих: ето един пазач с късмет, когато видях от къщата да излиза мъж, в компанията на двама други, и бързо да се отправя към пътя. Мъжът носеше чифт обувки в ръка, погледнах го и в миг сърцето ми изпълни полето с тревожния си сигнал: беше нашият приятел от влака. Двамата му придружители също бяха пътници, бях ги видял да говорят в коридора. Вероятно бяха слезли от влака на прелеза и от два часа насам телефонираха във всички посоки; представях си дребния човечец, с пръст върху указателя, да търси нужните номера; кметството, гарнизона, собствениците на по-големи имения, пожарникарите. Съмнявам се да беше забравил някого.
	— Какво пак? — изстена Вандерпуте.
	— Това е нашият приятел от влака.
	Старият се приведе и погледна над храстите.
	— Има една жена, на която той много държи и която умира в един санаториум. Заради това е.
	— Той сърдит ли ми е?
	— Да.
	Старият изглежда намери това за естествено.
	— И освен това носи вашите обувки.
	— Защо?
	— Виж, това не знам. Може би за спомен.
	— Това бяха най-хубавите ми обувки — каза тъжно старият.
	Чух шум от автомобил и видях два покрити с брезент камиона да се появяват на пътя и да се отправят към железопътния прелез. Когато стигна до тримата мъже първият камион спря; видях нашия приятел, с обувките в ръка, да се качва до шофьора; другите двама се качиха отзад, камионът потегли, отмина железопътния прелез. Видях пазача на прелеза да излиза от къщата и да гледа отдалечаващия се първи камион, с ръка над очите. Вторият камион спря пред къщата; шофьорът слезе. Беше военен, видях също около двайсетина войници, които един след друг наскачаха на пътя. Единият от тях, несъмнено подофицер, носеше автомат. Те се отдалечиха от камиона, пръснаха се в редици от двете страни на железопътната линия, в лозята, и тръгнаха по продължение на релсите, разпилявайки се все повече, с пушки в ръце. Шофьорът се качи обратно в камиона и бавно потегли; несъмнено и той проучваше околностите. Пазачът се прибра в къщата си. Погледнах още веднъж към градината: истински храсталак, гъст, кичест шубрак… Хванах Вандерпуте за ръка.
	— Виждате ли онази градина?
	Той погледна нататък с кръглото си, слисано око.
	— Е, и какво?
	— Последвайте ме. И се постарайте да тичате бързо.
	Втурнах се. Когато стигнах до дъсчената ограда, се обърнах: Вандерпуте бавно се клатушкаше посред лозето, размахал ръце; открояваше се на небето като пияно плашило. Стигна до мен задъхан и възмутен. Посочих му дъсчената ограда.
	— Хайде, скачайте.
	Наведох се, той се качи на гърба ми, поколеба се…
	— Какъв живот — прокле той на висок глас — какъв живот…
	Отблъснах го и той тежко падна от другата страна. Скочих и аз между розите, под цветовете им, които плачеха.
	— Не мърдайте.
	Той кихна. Въздухът беше натежал от аромати, които сякаш се влачеха по земята като паднали ниско облаци. Дантела от сенки падаше върху лицата ни, върху телата ни; беше много горещо, бръмчаха пчели, над главите ни листата образуваха покрив, осеян с блестящи дупчици. От време на време Вандерпуте се бунтуваше и понечваше да стане.
	— Ще се предам на полицията. Там ще се погрижат за мен…
	Окото му блестеше. Вероятно имаше треска. Не спираше да клати главата си, отляво надясно, с монотонно движение: мисля, че вече наистина не издържаше. Чувахме колите по пътя; от време на време минаваше влак… Бяхме там повече от час, когато чух стъпки по чакъла. Разгърнах лекичко храстите и видях пазача, който се разхождаше между розите си. Беше по риза и в ръката си държеше лула. Имаше малки черни мустачки. Правеше една крачка, спираше до някой розов храст и деликатно, с върха на пръстите си, повдигаше някоя роза, както се повдига брадичка на дете. Изглеждаше много доволен. Вероятно току-що беше закусвал, защото се оригваше, макар да се опитваше да го прикрие, въпреки че беше сам. Той обиколи така малкия си имот и приближи до нашия край. Притиснах се към земята и сложих ръка върху ръката на Вандерпуте. Пазачът обаче мислеше само за цветята си. Пред него имаше прекрасен розов храст, разцъфтял в жълто. Пазачът се приближи до него, погали нежно едно цветче под брадичката… Без съмнение беше любимият му розов храст.
	— Как си ти тази сутрин?
	Очевидно говореше на розата. За мой ужас, и преди да успея да направя каквото и да било, чух гласа на Вандерпуте да отговаря жално:
	— Ох, не ме питайте!
	Видях как пазачът отскочи назад и лулата падна от устата му. Той бързо се наведе да я вдигне. След което отстъпи още една крачка назад и каза:
	— Излезте оттам!
	Разгърнах клоните. Вероятно вече беше разбрал с кого си има работа. Насочи дръжката на лулата си към цветята, зад които се криеше Вандерпуте:
	— А другият, там ли е?
	— Той е болен, оставете го.
	— А, не — каза той — не и в моята градина. Нищо не мога да направя. Изчезвайте, бързо.
	Изглеждаше възмутен. Очевидно приемаше присъствието ни в собствената си градина като лична обида. Не обичаше чуждите тела. Каза нещо забележително:
	— И после, какво всъщност правите тук, търсят ви навсякъде.
	Чувствах, че нямам никакъв шанс да го убедя. Този тип обичаше прекалено много розите. За другите не оставаше нищо. Все пак опитах.
	— Искаме да стигнем до Испания. Оставете ни да прекараме деня във вашата градина. Довечера ще си тръгнем. Никой нищо няма да разбере.
	Той стана съвсем блед.
	— Казах ви: нищо не мога да направя. Не искам да се намесвам в тая история.
	Той се разгневи:
	— Все на мен ли трябва да ми се случват тия неща! Една сутрин вече намерих, по време на окупацията, двама авиатори в градината си… В крайна сметка, защо се врете всички в цветята ми?
	— Миришат хубаво — казах му. — Може би заради това.
	Той не ме слушаше.
	— Двама съюзнически авиатори, а на сто метра оттук — немски постове… Естествено, наложи се да ги държа цял ден тук, за да си нямам неприятности със Съпротивата… Но давате ли си сметка какво рискувах? Ако немците ги бяха намерили тук, щяха да съсекат градината ми.
	При тази мисъл по челото му изби пот.
	— Хайде, изчезвайте — каза. — И колкото се може по-бързо.
	— Той не може да се мръдне. На седемдесет години е и е много болен.
	— Не ми пука — успокои ме той. — Нужно е само да се предаде на полицията, те ще се погрижат за него. От петнайсет години се грижа за тези рози, не искам да ми ги оскубят заради това чудовище.
	— Драги господине — казах му — той не е чудовище. Той е човек. И точно това е най-отвратителното. Той е човек. Доказателството за това е, че има зъбобол.
	Той изглеждаше силно изненадан.
	— Не е време за шеги.
	— Не се шегувам. Никой не може да каже по какво точно може да се разпознае човека. Ето, за ваше сведение аз ви казвам: от всички бозайници единствено човекът страда от зъбобол. Пише го в Ларус. Няма как да се сбърка.
	Сега той правеше широки жестове, с лула в ръка.
	— Вижте сега, все пак има и една морална страна… Не мислете, че състраданието ми е чуждо. От друга страна, разбирам, че напредналата му възраст…
	— Точно така — подкрепих го аз — точно така. Опитайте се да си спомните. Вие самият също сте бил човек.
	Той ме погледна накриво.
	— Но все пак, ако оставим предателите да живеят сред нас, ще бъде невъзможно да…
	— Да?
	Той повдигна рамене и размаха лулата си.
	— Най-сетне, ще дишаме същия въздух, не е ли така?
	Изведнъж се почувствах отвратен от парфюмирания въздух, пълен с пчели, в който се къпехме. Беше фалшив и ограбен въздух, от който отсъстваше дори простичката миризма на земя. Мъжът жестикулираше: опитваше се сам себе си да убеди.
	— Казвам ви: не бихме могли дори да дишаме вече.
	Започваше да ме отегчава с дихателните си проблеми. Приближих се до него. Той се уплаши и отстъпи.
	— Не ме докосвайте — изкрещя — или ще извикам…
	— Можете да викате колкото си искате — казах му. — Няма никой на километри наоколо. Добро място сте си избрали.
	Нещастникът се разтрепери.
	— Все пак нали няма да ме убиете? Какво би ви помогнало това?
	— Нищо — казах му. — Вие изобщо не ни интересувате.
	Хванах го за шията.
	— Господинът не иска да оскверняваме въздуха, който диша… Впрочем, защо си станал пазач на железопътен прелез?
	— Защото не можех да стана пазач на фар. Трябваше да бъда моряк…
	— Все пак, не е чак толкова лошо да си пазач на железопътен прелез?
	Той ми отправи поглед, пълен с омраза.
	— И все пак не струва колкото малък, изолиран фар — каза той искрено.
	— Но човек може да се грижи за градината си и да се подиграва с всичко, което се случва на другите, а? Войната, Съпротивата, всичко се случва някъде встрани, то не ни засяга. Ние гледаме как минават влаковете, това е всичко.
	Нов, изпълнен с омраза поглед.
	— Някои спират — процеди през зъби той.
	Разтърсих го.
	— Мръсник — казах му със стиснати зъби — негодник, върви… Радетел за чистия въздух, върви…
	— Причинявате ми болка!
	— И точно ти се осмеляваш да съдиш предателите? Можеш ли да ми посочиш, задник такъв, едно-единствено нещо, което не си предал, откакто дишаш? Един човек, който не си изоставил, едно страдание, на което не си обърнал гръб? Ти си пръв сред предателите… Всичко е започнало от теб.
	— Но вие сте луд! Никога нищо не съм предал! Никога в нищо не съм се забърквал! Той е луд. Помощ! Ще ме удушите…
	— Хайде, признай си, участвали в земеделския конкурс? Създаде ли нова роза? Спечели ли награда?
	В ужасените му очи проблесна гордост.
	— Жълтата императрица — задъха се той. — Първа награда през 1943…
	— Призна си, а? Видя ли, че си призна? През 1943, казваш? Знаеш ли какво се случи през 1943?
	— Не — изхриптя той с изскочили от орбитите си очи. — Във всеки случай, уверявам ви, не съм виновен за нищо!
	— Пред 1943 милиони отидоха на смърт заради теб, боклук такъв! Милиони отидоха на смърт, за да можеш ти да дишаш свободно. А ти… Жълтата императрица! Майната им на твоите рози!
	Той не каза нищо повече. Кръглите му очи ме гледаха с неописуем ужас. Пуснах го. Той се свлече върху един розов храст и остана свит там, готов да хукне да бяга, с поглед, пълен с омраза и закован върху моя.
	— Ще отговаряте за това — каза ми той с треперещ глас.
	Наведох се над него.
	— Чуй ме добре, хубавецо. Тук, в твоите рози, имаме един малък куфар. Не е празен. Динамит… Разбираш ме. Накратко, да предположим, че ни издадеш… Не, не, знам много добре, но просто да предположим. Разбираш какво ще се случи, нали? Бум, няма вече рай! Бум, бум, няма я вече Жълтата императрица! Няма вече нищо… Ни листенце!
	Омразата в очите му бе изчезнала, само страхът умоляваше смирено.
	— Така че, ето какво ти предлагам. Ще останем на това парфюмирано място до довечера. Нищо не си чул, нито видял. Ако ни намерят, ще се направиш на изненадан. Няма да могат да те упрекнат в нищо. За пореден път няма да се забъркваш. Ръцете ти ще са чисти. Ще стоиш над нещата. Утре сутрин ще се събудиш в твоя малък девствен рай, ще идеш да помиришеш твоята Жълта императрица, която ухае така хубаво. В противен случай…
	Млъкнах. Той облиза устните си и преглътна. После каза:
	— Добре.
	Стана, изтупа панталона си. Без да ме поглежда, каза:
	— Не излизайте от храстите.
	— Бъди спокоен.
	Отправи се към къщата, но аз го повиках.
	— Докато не съм забравил: направи ми кафе и две пържени яйца. Не, три пържени яйца. И побързай.
	Той ми хвърли отровен поглед и ми обърна гръб. Не бях гладен, но исках да видя дали го държа здраво в ръце. След десетина минути той започна да ми прави знаци през прозореца, после изчезна. Беше оставил на перваза омлет и кафе. Ядох, после се върнах и се изтегнах под розите.
	— Не сте ли гладен?
	Вандерпуте отговори с охкане. Лежеше по гръб до куфара си, който държеше за дръжката. Изведнъж ми се прииска да узная какво бе взел със себе си. Взех куфара и го отворих. Под бельото се подаваха парченца канап, дребни украшения, верижки, парцалчета и богата колекция от ненужни копчета. Снимка на Вандерпуте като дете, на Вандерпуте като артилерист и Вандерпуте на люлка, с пожълтял мустак и безстрашен вид, с букет изкуствени теменужки, целите надупчени… Един-два молеца излетяха от това бунище: беше намерил начин дори молци да вземе. Ето какво носеше със себе си, за своето последно пътуване, този загубен патрул. Какво пък, приятели. Гледах го. Сред непоносимия аромат, който ни къпеше, неспокойното му око с неподвижни мигли ме дебнеше като огромен паяк, сгушен в паяжината си. Лицето му беше изцапано с кал, покрито с пот, натъртено. Малкият му нос, покрит с червени петна, изпъстрен с черни точки, свиреше жаловито, а покритите му със слюнка устни бяха изкривени от високомерие. „Единствено чрез страданието ставаме съизмерими, единствено в него можем да се поберем всички; единствено в него ставаме равни. Благодарение на него влагаме един и същи смисъл в думите, единствено то ни позволява да следваме и преоткриваме човека навсякъде по пътя му. Най-голямата опасност, която ни дебне, е неспособността ни да разпознаем човека в човека и единствено страданието, понякога, ни помага да усетим присъствието му около нас. То е над безредиците, далече от грешките и истините, то е нашата дълбока същност.“ Тези думи на баща ми, изреченията, които толкова пъти бях чел и препрочитал, без да ги разбирам, ми идваха сега на помощ и никога нищо не ми беше изглеждало по-сигурно, ни по-ясно. „Най-напред е нужна много любов, за да се роди предател, и много протегнати ръце, за да се роди предателство…“ Наведох се над Вандерпуте. Ако ми се случеше да се усъмня, в резултат на извънредната умора, на изнервящото жужене на насекомите, на слънцето и на този натежал, благоуханен въздух, страданието, изписано на това лице, щеше да ми е достатъчно, за да го разпозная.
	— Боли ме — оплака се той.
	— Не мърдайте оттук. Ще видя какво може да се направи за вас.
	Изскочих от храстите. Бях вече на пътеката, когато той показа между листата обезобразената си глава.
	— Ей, нали няма да ме оставите тук? Нали няма да ме изоставите?
	Имаше право да задава този въпрос на един мъж.
	— Няма. Ще потърся лекар.
	Вървях към къщата. Пазачът седеше до радиото.
	— Новини?
	— Да. Търсят ви.
	Взех една от цигарите му, запалих. С омраза в погледа той следеше всяко мое движение.
	— За мен също ли говориха?
	— Да.
	Видях как в очите му проблесна злобно пламъче.
	— Говориха дори за баща ви.
	Не реагирах. Той повлече подпетените си обувки до вратата и мълчаливо засмука лулата си, загледан в хубавия пейзаж. Всъщност, беше артист. Последвах го.
	— Има ли зъболекар в селото?
	Той избухна незабавно.
	— Вие сте луд, все пак нали няма да доведете зъболекар тук?
	— Не — успокоих го. — Ние ще отидем при него. Ще ни излезе по-евтино. Обяснете ми как да стигнем дотам.
	Той се цупеше. Беше се облегнал на вратата и смучеше лулата си с нацупени устни, със зареян в облаците поглед. Имах желание да му ударя един, но намерих по-добро решение. Пристъпих и откъснах една роза, под носа му.
	— Първата къща на влизане в селото — каза веднага той. — Има кипариси.
	Селото се намираше на върха на хълма. Покривите, дърветата, камбаните се открояваха на голото небе, малък, загубен посред лозята остров. Отдясно, на половината път между нас и селото, посред зеленината, се белееше зид.
	— Зад онзи имот.
	— Как се казва той?
	— Лейбович. Румънски евреин.
	Той се изхили, направи жест с лулата си.
	— Питаме се какво изобщо прави тук, в това село…
	— Почива си — казах му. — Почива си докато чака всичко да започне отново. Добре, ще ида да наобиколя.
	Предупредих го:
	— Внимавайте, защото моят човек е опасен. Без шеги. Впрочем, държи ви под око. Преди малко ми каза: „Ако всичко е загубено, предпочитам все пак да полетя към небето сред мирис на рози“.
	Той направи опит да се усмихне. Лулата в ръката му трепереше, беше мокра от слюнка.
	— Само да не върши глупости — каза той с престорено добродушие. — С малко късмет може да се измъкне. Не трябва да губи кураж. Кажете му две думи, преди да тръгнете. Бих могъл да му направя кафе.
	— Не — отвърнах. — И без това вече е достатъчно нервен.
	Излязох на слънце. Той ме настигна.
	— Мислите ли, че ще му преча, ако си пусна радиото?
	— Не, не, напротив. Той обича да слуша музика. Пуснете му нещо сантиментално.
	Пресякох пътя и запраших през лозята. Тук-там из нивите виждах движещи се силуети: бели, червени, жълти петна по къс ръкав, които се навеждаха към земята. На една пътека се разминах с пощальон на велосипед, който ми каза: добър ден, хубаво време! Добър ден, отвърнах му, добър ден, хубаво време — и изведнъж си пожелах този пощальон да може наистина да го направи, да има властта да разреши всички въпроси на живот или смърт… Отправих се към големия имот, чийто бял зид отпращаше слънцето в очите ми. Къщата не се виждаше. Вероятно беше скрита някъде зад кипарисите, които изправяха високо към небето слабите си силуети. Тръгнах покрай оградата, за да обиколя и изведнъж се намерих пред желязна врата. На вратата бе окачен жълт афиш, на който с черни букви пишеше:
C>
	Граждани на Фуйак!
	Падналият на изборите кмет Морел прие германците в богатия си дом.
	До 1943 година той им сътрудничеше.
	Граждани!
	Следващата неделя ще тръгнете към урните.
	Гласувайте против пребоядисаните!
	Гласувайте против трафикантите!
	Нашият край, горд с виното и лозята си, няма да бъде управляван от човек на Виши!
C$
	Афишът беше съвсем нов. Вероятно го бяха залепили същата сутрин. За миг се поколебах: но нямах право никого да отхвърлям. Влязох и тръгнах по алеята. От двете й страни имаше кипариси; имаше също гъсти храсти, грижливо подрязани, и лехи с цветя посред тревата. Алеята водеше до красива модерна къща на два етажа с много остъклени балкони; имаше тераса и стъпала, които водеха до басейн с вода. Над прозорците имаше големи оранжеви сенници, бях сигурен, че в басейна плуват червени рибки. Кипарисите така обгръщаха къщата, че от прозорците й вероятно не се виждаха нито лозята, нито полегатите склонове на хълмовете под небето. Един прислужник се изкачваше бавно по стълбите; носеше жилетка на черни и жълти райета, заради което приличаше на огромна плешива оса. Канех се да приближа още, когато един мъжки глас ме спря съвсем отблизо:
	— Да видим, Мадлен, да видим, трябва да умеем да се възползваме от възможностите в живота…
	Отклоних се от алеята и тръгнах през тревата, в посока на гласа. Чух потропване на чашки, на лъжици. Промъкнах се между храстите, разгърнах клонките и видях, на няколко метра пред мен, един мъж и една жена, които закусваха. Подносът беше поставен върху градинска маса, сребърните съдове блестяха на слънцето. Жената вероятно беше около петдесетте. Гримирана, въпреки ранния час. Беше по пантофи и върху синия си пеньоар бе облякла връхна дреха. Мажеше филия с масло. Мъжът стоеше прав. Виждах го в гръб. Носеше панталон за голф, каскет и младежко спортно яке. Пиеше кафето си, вдигнал лакът във въздуха. На масата бе подпряна ловна пушка.
	— Все пак, Андре, бих предпочела да запазите спокойствие… Намирам всичко това извънредно смущаващо.
	— Но да видим, Мадлен, това е уникален шанс… Трябва да се възползваме. Добре знаете в какво затруднено положение се намирам. Е добре, с малко повече късмет следващата неделя ще мина без никакъв проблем. Виждате ли, във вестниците ще пишат: кметът на Фуйак се впуска лично в ожесточен ръкопашен бой с избягалия предател…
	Дамата остави чашата на подноса и сложи ръка на сърцето си.
	— Господи, какъв език! А този нещастник е шейсет и седем годишен, според вестниците…
	— Не ме интересува, аз също не съм много млад. Сипете ми още малко кафе.
	— Изяжте поне една филийка! Нали все пак няма да обикаляте селото на празен стомах?
	— Не съм гладен, прекалено съм развълнуван. Давате ли си сметка? Пет дни преди изборите, точно когато враговете ми се захващат с тая смешна история със снабдяването — този мръсник Вотрен, ще му го върна аз! — случайността ми дава възможност да покажа на всички тези хора с кого съм и срещу кого се боря, срещу кого винаги съм се борил…
	Той остави чашката си на масата. Яката на якето му трепереше от възбуда.
	— Ако след това не ме изберат, искам да бъда обесен. Колкото до този негодник Вотрен… но да не избързваме. Трябва да се спася. Успяхме да намерим обувките на този човек, поисках да ни пратят полицейски кучета. Изглежда имат две кучета, които са взели от германците, и които са специално обучени за подобни издирвания. Ще видим какво струват. Трябва също и да мина през кметството. Свиках всички, както членовете на Сбор на френския народ, така и комунистите. Такъв апел за обединение ще им отправя, че ще го помнят дълго, мръс…
	— Андре!
	— Моля да ме извините, мила моя, малко съм изнервен. Но в крайна сметка, не става дума само за изборите, опитват се да ме опозорят!
	Той я целуна по челото и изчезна зад къщата; малко след това чакълът заскърца и една черна кола мина покрай мен. Излязох отново на алеята и тръгнах към портата. Имах любопитното усещане, че току-що съм сънувал, бях смаян, объркан, казвах си: тези думи, тези изречения, които току-що чух бяха произнесени от човек, от едно от онези същества, които имаха сърце, лице, ръце: след всичко това, как бих могъл да защитавам един от техните? За пръв път, откакто бягахме, бях готов да се откажа от борбата, да ида в полицията и да им предам стария. Те не заслужаваха да бъдат защитавани. Само гледката на това френско село, с човешки и светли черти, с гостоприемна усмивка, ми даваше кураж, само тази земя, която пееше с гласовете на хиляди щурци, ми даваше надежда, която нищо, сторено от човека, не би могло да ми отнеме. Тази надежда вземаше връх и, напук на мен самия, ме тласкаше напред: беше ми невъзможно да си представя, че тази щастлива земя няма да се въплъти в едно състрадателно лице. Заобиколих имението и тръгнах към овощната градина, която започваше от последните лозя. Вървях под зелените ябълкови дървета, един мъж, по риза, потен, пиеше от един кладенец.
	— Прощавайте, докторът?
	— Оттук е. Направо.
	Имаше кокошарник, кокошките кудкудякаха, едно черно куче бе заспало с кокал под лапите. През прозореца, под липите, видях кухня: една пълна жена бършеше чинии с престилката си.
	— Доктор Лейбович?
	Тя приближи до прозореца.
	— Трябва да заобиколите. Влиза се откъм улицата.
	— Дали имате молив и лист хартия?
	Тя ме гледаше подозрително.
	— Защо са ви?
	— Имам нещо спешно да му кажа.
	Надрасках няколко думи, опрял листа в стената, после зачаках. „Докторе, всички ни преследват…“ Гледах ябълковите дръвчета, заспалото над кокала куче, целият този мир наоколо… Едва се държах на крака. Умората придаваше на пейзажа бял, раняващ оттенък. Гледах върховете на липите, които едва помръдваха, зелените им отблясъци в небето. Вратата се отвори и готвачката ме покани да вляза.
	— Изтрийте си краката. Преди малко чистих.
	Тръгнах по кафявия линолеум, прекосих една трапезария. Кристални съдове, гола маса, която блестеше, чиния с плодове, сребърни съдове върху един скрин…
	— Минете през чакалнята и направо влезте. Докторът ви очаква.
	Видях един селянин с лула в ръка, сестра с детско лице, която държеше книга, празен стол… Докторът стоеше прав посред кабинета. Затворих вратата. Очите ми шареха по килима и се спряха в краката му: вероятно съм имал виновен вид, но мен просто ме беше страх да не прочета в очите му отказ.
	— Това, което искате от мен, е противоестествено.
	Едва доловим чужд акцент.
	— Противоестествено е. Аз също бях депортиран.
	Вдигнах очи: имаше уморено, но енергично лице под сивеещите коси, сива брадичка. Стоеше с ръце в джобовете, разкрачен, и докато говореше мърдаше лакти, повдигайки се леко на пръсти.
	— Къде е той, впрочем?
	— В градинката, близо до железопътния прелез.
	— Ранен ли е? Не съм лекар, зъболекар съм. Лекар има в съседното село. Впрочем, за нищо не го бива.
	— Има абсцес на зъба. Страда много.
	— И аз страдах много. Две години в Германия.
	Не казах нищо.
	— Добре, добре, ще дойда. Очевидно нямам право да откажа. Каква професия!
	Той размърда лакти във въздуха.
	— Впрочем, става дума за човек.
	— Знаех, че вие ще разберете — отроних.
	— Че ще разбера какво? — разсърди се той. — А? Какво? Какво трябва да разбера?
	Той оживено размърда лакти, раздвижи рамене, повдигна се на пръсти.
	— Няма нищо за разбиране. Абсолютно нищо. Бях депортиран, преживях адски мъки… Сега отивам да си взема чантата. Но ви предупреждавам: не прощавам!
	Той се върна след минута с малко обло куфарче в ръка.
	— Просто си върша работата, това е… Отивам да предупредя клиентите си.
	Той се спусна към вратата на чакалнята, отвори я.
	— Отивам си. Можете да изчакате или да дойдете по-късно. Както искате. Много спешен случай.
	Чуха се негодуващи гласове, той затвори вратата, усмихна ми се.
	— Тук съм единственият зъболекар, мога да си го позволя.
	Отново се спусна, с чантата в ръка.
	— Отивам да си взема колата.
	Последвах го на двора. Дълго рови в джобовете си за ключовете, мина на задна под тополите. Возехме се мълчаливо.
	— Та, казвате, на железопътния прелез?
	— Да.
	— Нечувано — възкликна той след малко — нечувано! Като си помисля само, че ще лекувам един предател…
	— Той не е виновен, знаете. Стар е, безпомощен, и е попаднал в ръцете на германците.
	Той не ме слушаше.
	— И аз бях предаден през 1942. Като евреин. Аз съм евреин. Имах кабинет в Париж. Когато се върнах, кабинетът го нямаше. Трябваше да започна всичко отначало.
	Той въздъхна.
	— В крайна сметка, става дума за човек.
	На един завой видях червените керемиди на покрива, който покриваше градината. Докторът спря пред къщата. Чух музика. Влязохме. Пазачът седеше на един стол близо до радиото. Той стана.
	— Добър ден, докторе. Държа незабавно да ви предупредя, че нямам нищо общо с това. Те са въоръжени, заплашиха ме. Насила ме накараха…
	— Хайде, не се оправдавайте — каза докторът. — Става дума за човек. Къде е той?
	— В розите. Но не искам повече да остава тук. Ако го намерят при мен, ще ме уволнят, ще ме лишат от пенсия и…
	Намерихме Вандерпуте да лежи под розовите храсти. Той лежеше изтегнат по гръб, разкрачен и бос, и немощно се опитваше да прогони с ръка една оса от лицето си. Обезумелият му поглед като хипнотизиран следеше движенията на осата. Устните му бяха изкривени и полуотворени, дишаше тежко, стенейки. Докторът го хвана за ръка.
	— Ха така! — каза. — Чудовището има треска.
	Той приклекна, наведе се над него, опипа бузата му.
	— Не ме докосвайте! — нададе вой Вандерпуте.
	— Хайде, хайде, без фасони — каза строго докторът. — Чудовището ще бъде послушно, едно малко търпеливо чудовище, нали?
	Той стана, свали редингота си и го закачи на един бял розов храст. Запретна ръкави.
	— Ще отворим този малък абсцес. Ще го отворим през венеца. Чудовището няма да усети нищо, ще го боцнем. Ще ни трябва преварена вода.
	Той се отправи към къщата.
	— Нали няма да ме заболи? — простена Вандерпуте.
	— Няма. Нищо няма да усетите. Скоро всичко ще свърши.
	Докторът се върна.
	— Сложих да се топли вода. Чудовището ще трябва да почака още малко.
	Мисля, че едва в този момент мисълта, че най-сетне ще спре да страда, си проби път до замъгленото съзнание на Вандерпуте. Той спря да охка. Събра сили и се повдигна на лакът. Жълти розови листенца паднаха върху него.
	— Докторе — извика.
	Успя да седне. Имаше тъжен вид, в който се долавяше нещо раболепно. Даваше си сметка, че най-сетне хората правеха нещо за него и отчаяно се опитваше да ги приближи, да заговори на техния език.
	— Искам да ви кажа нещо…
	Докторът тъкмо миришеше една хубава роза.
	— Хубаво, хубаво, какво?
	— Не съм толкова виновен, колкото казват. Знам, оная нещастна история в „Карпентрас“… Бяха опрели ножа в гърлото ми… Но като изключим това…
	Той потърси в дълбините на помрачената си памет някой солиден аргумент, приятелска струна, която да накара да затрепти, опита се да заговори на човешки език…
	— Не може да се каже, че наистина съм предател. Знаете ли, никога не съм издавал французи. Издавах само евреи…
	Докторът ни обърна гръб. Видях как се изпънаха раменете му, как ръката, която държеше розата, бавно се отвори… Той се обърна към нас. Върху това остаряло лице, чието изражение изведнъж се бе променило, по болезнените му бръчки за част от секундата видях да преминава изражението на преследван, уплашен човек, хилядолетния спомен за безименна опасност. Устните му се нацупиха — гримаса толкова детска, толкова смешна на фона на тези бръчки, над сивата брадичка, която силно трепереше. После се скри зад достойнството. Прие предизвикателен вид. Погледна ни, сякаш искаше да ни срази. Бавно спусна ръкавите си. Тръгна с решителна крачка към розовия храст, откачи редингота си и без да бърза го облече. Не ни изпускаше от очи, сякаш за да се увери, че нито един от високомерните му жестове няма да ни се изплъзне. Наведе се, взе чантата си. И точно тогава изгуби контрол над себе си. Приближи до нас, тупна с крак и заплашително размаха юмрук:
	— Антисемити! — изкрещя. — Антисемити, ах!
	Той се изправи пред нас блед, бесен, мълчаливо размахал юмрук, в погледа му се четеше дълбоко отчаяние…
	— А мен идват да търсят, мен! След всичко, което ми сториха! На всичко отгоре ми се подиграват!
	Той ни обърна гръб и си тръгна с големи крачки; чух отвътре гневния му глас, в къщата се затръшна врата… Видях как колата си тръгна и в същия момент, на пътя — пазача, който тичаше. Той тичаше с всички сили, с прибрани до тялото лакти, като от време на време обръщаше глава и хвърляше ужасени погледи към градината… Вече нямаше никаква надежда. Погледнах Вандерпуте. Седеше под храстите, с ръка на бузата си, със зейнала от учудване уста и изумен поглед. В косите си имаше жълти розови листенца. Едва когато шума на мотора заглъхна, последва учудващата му реакция. Той се изправи.
	— Той ме обиди! — изкрещя. — Всички ме обиждат!
	Внезапно той необуздано се заудря с юмрук по гърдите.
	— Никой няма право да ме обижда, никой! Чувате ли ме? Никой няма право така да се подиграва с мен, да ми навира така лицето в калта! В крайна сметка, какво толкова съм направил, по дяволите, за да ме унижават така?
	… Животът беше спрял пред мен, като филм, който изведнъж задържа определен кадър и разкрива някое гротескно и абсурдно поведение, което не е било предназначено за нашите очи. И мисля, че не състраданието ме накара да действам, но едно дълбоко усещане за провал, за неуспех и унижение. Мисля, че се поддадох на озлоблението си и на умората, на желанието най-сетне да направя онова, което милиони хора искаха от мен. Гледах това набраздено лице, това опулено око, което не разбираше, този нос, който свиреше и тези сълзи — тези човешки сълзи — защото други не съществуват. Но това лице за мен беше загубило всякаква индивидуалност. Тази човешка карикатура бе също и олицетворение на човека и неговата виновност въплъщаваше една много по-голяма виновност, единствената, на която бе невъзможно да се прости. Това, което се бях опитал да спася, заради което баща ми беше умрял, в този момент ми изглеждаше мъртво и лишено от смисъл, всички отдавна му бяха изневерили и го бяха изоставили. Вече нямаше какво да браня. Не ми оставаше друго, освен да се подчиня и да се върна към онова позорно съучастничество, към онова силно чувство на приветлива вина. Без съмнение едва днес успявам да си обясня моята постъпка и да назова безименната злоба, която се надигна у мен. По онова време не си давах сметка за това, а усещах само сладникавия въздух наоколо, изпълнен с жуженето на пчели; онова, което бе казал Вандерпуте в таксито на път за гарата изведнъж оживя в мен и изпълни всичко със своя вопъл: „Човекът не прощава!“.
	Хванах стария за ръка.
	— Елате.
	Поведох го към къщата. Като куче, доверчиво, той се затътри след мен. Изправих го до стената. Беше бяла стена, чиста, все още неизползвана. Вандерпуте ме гледаше с кръглото си око, с ръка на бузата и с куфарчето в другата. Чак когато извадих оръжието той изведнъж разбра смисъла на церемонията. Извика, подскочи и се опита да избяга. Хванах го и го притиснах с разперени ръце към стената, както се хваща пиле. Повдигнах малко оръжието. Вандерпуте се мъчеше да се освободи, изкривил поглед към оръжието, леко извил глава, сякаш се опитваше да види какво има вътре. Той нервно кихна, четири или пет пъти последователно. Чувах радиото отвътре, жуженето на пчелите, с учудваща яснота виждах едновременно бялата стена, небето и лицето на този, когото щях да изоставя. Той изведнъж се успокои. Само съскащото му дишане продължаваше да повдига гърдите му. Видях как на лицето му се появи победоносна усмивка.
	— Не така, млади човече — каза той. — Не така!
	Той вдигна пръст.
	— В тила, като всички!
	Той бързо ми обърна гръб и клекна. Изчаках някаква кола да отмине по пътя. В къщата на пазача радиото свиреше „Интимност“ на Шопен. Гледах лъсналия на слънцето Жестар-Фелюш, щръкналите му плешки. Видях сивите му коси над яката и нападалия по нея пърхот и изведнъж го чух да произнася силно, ясно, с лице към розите:
	— Банда негодници!
	… Стори ми се, че земята потрепери и видях как Жестар-Фелюш изпуска куфара и пада с нос в храстите, с ръкавите напред, сякаш в последния момент се бе уплашил да не се нарани.
	Вече можех да се върна при хората.
	_София, март 1947 — Париж, август 1948_
