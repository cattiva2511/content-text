D>
	На Барбара
D$


>	Първа част
>	1981 г.

>>	Първа глава

	Тези, които искаха да убият Ахмет Йълмаз, бяха все сериозни хора. Бяха турски студенти, изживяваха се като хъшове в Париж и в сметката си вече имаха убийство на аташе в турското посолство и атентат с петролна бомба срещу дома на висш служител от „Търкиш Еърлайнс“. Избраха Йълмаз за следващата си жертва, защото бе от богатите поддръжници на военната диктатура и защото живееше — доста удобно за тях — в самия Париж.
	Домът и офисът му бяха добре охранявани, а мерцедесът лимузина — брониран, но студентите бяха убедени, че всеки мъж си има слабо място, и то обикновено — по тънката част. В случая с Йълмаз бяха съвсем прави. Двуседмичното наблюдение разкри, че Йълмаз има обичай да напуска дома си — две или три вечери през седмицата — зад волана на обикновеното рено комби (което прислужниците му използваха за пазаруване) и да посещава странична уличка в Петнадесети микрорайон, за да гостува на красива млада туркиня, която бе влюбена в него.
	Студентите решиха да поставят бомба в колата, докато Йълмаз се забавлява с любимата.
	Знаеха откъде да вземат експлозивите — от Пепе Гоци, един от многобройните синове на корсиканския кръстник Меме Гоци. Пепе беше търговец на оръжие. С готовност би продавал на всеки, но предпочиташе политически клиенти, защото, както ухилено сам признаваше, „идеалистите са готови да платят повече“. Беше помогнал на турските студенти и при двете им предишни кървави начинания.
	Имаше обаче един неудобен момент в плана с взривяването на автомобила. Йълмаз обикновено си тръгваше сам с реното от дома на приятелката си, но не абсолютно винаги. Понякога я извеждаше да вечерят в ресторант или пък тя често заминаваше някъде с колата и се връщаше след половин час, натоварена с хляб, плодове, сирене и вино — очевидно да стъкми вечеря в любовното гнезденце. Някой път Йълмаз се прибираше с такси в дома си, а приятелката използваше колата ден-два. Студентите, като повечето терористи, бяха романтици по душа и никак не им се искаше да рискуват живота на една красива жена, чието единствено престъпление бе обичта към мъж, който не я заслужава. Подобно прегрешение всеки лесно би простил.
	Те обсъдиха проблема по демократичен начин. Всичките си решения вземаха с гласуване и не признаваха никакви ръководни постове; и все пак между тях имаше един, чиято сила като личност го бе издигнала до ролята на водач. Името му бе Рахми Коскун — симпатичен емоционален момък с рошави мустаци и особен блясък в очите: това издаваше, че се изживява като голям революционер. Именно неговата енергичност и решителност бяха в основата на предишните две начинания въпреки всички проблеми и рискове. Рахми предложи да се посъветват със специалист по експлозивите.
	Отначало другите не останаха очаровани от тази идея. Попитаха го: „На кого можем да се доверим?“ Рахми предложи Елис Талер — американец, който се представяше за поет, но всъщност си изкарваше хляба с частни уроци по английски. Елис бе научил доста за експлозивите като войник във Виетнам. Рахми го познаваше вече от година — година и нещо. Двамата бяха списвали заедно едно бързо залязло революционно вестниче, наречено „Хаос“, и съвместно организираха поетични четения, за да събират пари за Организацията за освобождение на Палестина. Той като че съпреживяваше гнева на Рахми към това, което става в Турция, както и омразата му към варварите, които го вършат. Някои от другите студенти също отчасти познаваха Елис — беше се появявал на няколко демонстрации; останаха с впечатление, че е асистент или млад професор в университета. Не бяха много въодушевени да намесят човек от нетурски произход, но Рахми много настояваше и те накрая склониха.
	Елис измисли разрешение за техния проблем почти веднага. Бомбата, каза той, трябва да е снабдена с устройство за дистанционно управление. Рахми ще седи зад някой прозорец срещу дома на момичето или в паркирана кола на улицата и ще наблюдава реното. В ръката си ще има радиопредавател с размерите на кутия цигари — като тези, които се използват за отваряне на автоматични врати на гаражи. Ако Йълмаз влезе в колата сам, както най-често ставаше, Рахми ще натисне копчето на предавателя и радиосигналът ще активира един палец в бомбата, който ще щракне и ще предизвика експлозия, когато се запали моторът. Но ако случайно приятелката се качи в колата, Рахми няма да натисне копчето и тя ще я подкара, без нищичко да заподозре. Бомбата би била съвсем безопасна, докато не се използва дистанционното. „Не натискаш копчето — и не гърми“ — така бе казал Елис.
	На Рахми му хареса тази идея и той попита Елис дали би се съгласил да подготви бомбата заедно с Пепе Гоци.
	— Разбира се — отвърна Елис.
	После възникна още един проблем.
	— Имам един приятел — подхвана Рахми, — който иска да се срещне и с двама ви — Елис и Пепе. Право да ви кажа, той _задължително_ трябва да се срещне с вас, иначе всичко пропада, защото този именно приятел ни дава парите за експлозивите, колите, подкупите и оръжието — всичко.
	— Защо толкова иска да се срещне с нас? — попитаха Елис и Пепе.
	— Иска да е сигурен, че бомбата ще проработи, а и настоява сам да се убеди, че може да ви се има доверие — с извинителен тон заговори Рахми. — Само трябва да донесете бомбата при него, да му обясните как точно ще се задейства, да му стиснете лично ръката и да му дадете да ви погледне право в очите. Това не е бог знае какво, нали, особено за човека, който всъщност плаща цялата история?
	— Аз лично нямам нищо против — каза Елис.
	Пепе се поколеба. Трябваха му парите, които щеше да спечели от сделката — на него все му трябваха пари, както на свинята все й трябва помия, — но пък мразеше да се среща с непознати.
	Елис се опита да го склони.
	— Слушай — рече му той, — тези студентски групички се раждат и гинат като мимози пролетно време и Рахми сигурно съвсем скоро ще изгори от играта, но ако познаваш неговия „приятел“, ще можеш да си въртиш своя бизнес и след като Рахми е вече аут.
	— Прав си — отвърна Пепе, който не беше голям мозък, но схващаше бързо правилата на играта, ако му ги обясни човек простичко.
	Елис казана Рахми, че Пепе се е съгласил, и Рахми уреди среща между тримата за следващата неделя.


	Тази сутрин Елис се събуди в леглото на Джейн. Разсъни се внезапно, уплашен — все едното го е мъчил кошмар. След момент си спомни причината за тази напрегнатост.
	Погледна часовника си. Ако всичко мине добре, днес ще се увенчае с триумфален успех продължилата повече от година търпелива, къртовска работа. И ще може да преживее светлия миг с Джейн — ако довечера е още жив, разбира се.
	Обърна глава да я погледне, като внимаваше да не шава много, за да не я събуди. Сърцето му затупа по-силно, както ставаше всеки път, като види лицето й. Беше легнала по гръб, вирнатото й носле сочеше тавана, а тъмната коса се бе разпиляла по възглавницата като крило на птица. Той погледна големичката й уста, плътните устни, които го целуваха тъй често и толкова сладостно: Лъчите на пролетното слънце осветяваха гъстия русичък мъх по бузите й — когато искаше да я подразни, той го наричаше „брадата ти“.
	Рядко имаше възможност да й се порадва, като я гледа такава — отпусната, със спокойно лице, без никакъв израз на него. Обикновено тя преливаше от живот: смееше се, мръщеше се, правеше гримаси, изразявайки изненада, неверие, състрадание. Най-обичайният й израз беше една широка палава усмивка, като на калпазанин, който току-що е свършил някоя гениална беля. Само като спеше и мислеше сериозно върху нещо — само тогава човек можеше да я види отпусната. И все пак той най-много я обичаше в такива моменти, защото тъй незащитена, неподвластна на волята си — лицето й позволяваше да се усети сластната чувственост, която гори в нея като бавен, жежък, подмолен огън. Видеше ли я такава, чак ръцете го засърбяваха да я помилва.
	Отначало това го бе изненадало. Още като се запознаха скоро след пристигането му в Париж, тя му направи впечатление като типичен представител на онези „мушалки“, каквито винаги има из радикалните младежки групи в големите столици — те все оглавяват някакъв комитет, организират кампании срещу апартейда или в полза на ядреното разоръжаване, водят протестни походи за събитията в Ел Салвадор и против замърсяването на водите, събират пари за гладуващите в Чад или се опитват да популяризират някой талантлив млад филмов сценарист. Тя привличаше хората с поразителната си външност, пленяваше ги нейният чар, палеше ги нейният ентусиазъм. Заведе я на ресторант два-три пъти — само заради удоволствието да гледа как красиво момиче унищожава цяла пържола; а после — така и не можеше да си спомни как точно стана — той откри, че в това живо девойче дреме една страстна жена, и се влюби в нея.
	Обходи с поглед малкото й таванско апартаментче. С удоволствие спря очи на познатите лични вещи, които доказваха, че това е нейният дом: хубав лампион, пригоден от китайска вазичка; полица с книги по икономика и по проблемите на световната бедност; огромен пухкав диван, в който може да се задуши човек, ако пропадне; фотография на баща й — хубав мъж с двуреден костюм, сниман вероятно през шейсетте години; малка сребърна купа, спечелена от нея и понито й на име Глухарчо — на купата бе инкрустирана годината — 1971-а, преди десет години. „Тя е била на тринадесет — помисли си Елис, — а аз съм бил на двайсет и три, и докато е печелила юношески конни състезания в Хемпшир, аз съм бил в Лаос, залагал съм противопехотни мини по пътя Хо Ши Мин“.
	Когато за първи път видя апартамента преди почти една година, тя току-що се бе нанесла тук от предградията и беше доста голо — просто една малка таванска стая: кухненски бокс в нишата, душкабина в бившия килер и тоалетна с врата към коридора. Постепенно тя го превърна от мрачно таванско помещение в уютно, приветливо гнезденце. Добри пари печелеше като преводачка от френски и руски на английски, но и наемът й бе също висок — апартаментът беше в близост до булевард „Сен Мишел“, тъй че тя внимаваше как харчи — пестеше, за да си купи точно най-подходящата махагонова масичка, легло с табла от антикварния магазин или килим от Табриз. „Мома от сой“ — така би я нарекъл бащата на Елис. „Ще я харесаш, тате — помисли си той. — Направо ума ти ще вземе.“
	Претърколи се настрани с лице към нея и тя се събуди от това движение, точно както си бе и помислил, че ще стане. Големите сини очи се взряха в тавана за секунда само, после тя го погледна, усмихна се и се гушна в обятията му. Прошепна му „здрасти“ и в отговор получи дълга целувка.
	Той веднага се възбуди. Лежаха си така заедно известно време, още полузаспали, и сегиз-тогиз се целуваха; после тя метна единия си крак през бедрата му и лениво, без думи започнаха да се любят.
	Когато станаха гаджета, двамата правеха любов сутрин и вечер, а често — и по никое време следобед. Тогава Елис мислеше, че такава разгулна страст не може да продължи много и че след няколко дни, може би — няколко седмици първоначалната тръпка ще премине и те ще влязат в статистически усреднените два и половина пъти на седмица или колкото там го изчисляват. Но сгреши. Една година по-късно двамата още се гонеха из леглото като младоженци.
	Тя се превъртя тъй, че легна върху него и се отпусна с цялата си тежест. Влажната й кожа се долепи до неговата. Обви с ръце мъничкото й тяло и я притисна в прегръдките си, като в същото време с мощен тласък навлезе още по-дълбоко в нея. Тя усети, че той е на път да свърши, и вдигна рязко глава, погледна го, после го целуна с разтворени устни, докато той се изля в нея. Веднага след това тя изстена ниско, едва чуто, и той я усети как стига до върха с един протяжен, нежен, на дълги тръпки дошъл сутрешен оргазъм. Остана върху него, все още полузаспала. Той замилва косите й.
	След малко тя се размърда.
	— Знаеш ли кой ден сме днес?
	— Неделя.
	— Твоята неделя за готвене.
	— Не бях забравил.
	— Хубаво. — Последва пауза. — С какво ще ме гощаваш?
	— Пържола, картофи, зрял фасул, козе сирене, ягоди и сметана.
	Тя вдигна глава и се засмя.
	— Ама ти винаги това готвиш!
	— Не е вярно. Миналия път беше зелен фасул.
	— А предпоследния път беше забравил задължението си, така че ядохме в ресторант. Какво ще кажеш малко да разнообразиш менюто?
	— Ей, я чакай малко. Бяхме се разбрали всеки да готви през неделя. Не сме се договаряли за различни ястия всеки път!
	Тя пак се отпусна върху него и театрално изигра състояние на пълен разгром.
	Това, което му предстоеше да свърши този ден, през цялото време не излизаше от главата му. Щеше да се нуждае от помощта й, без тя да разбере, и сега беше моментът да я помоли.
	— Трябва да се видя с Рахми тази сутрин — започна той.
	— Добре. Ще се срещнем по-късно у вас.
	— Има едно нещо, което можеш да свършиш за мен, ако нямаш нищо против да идеш там по-раничко.
	— Какво?
	— Да сготвиш обеда. Не, не! Това беше майтап. Искам да ми помогнеш в един малък заговор.
	— Давай да чуем — рече тя.
	— Днес е рожденият ден на Рахми и брат му Мустафа е тук, в града, но Рахми не знае. — „Ако нещата днес се развият нормално, никога повече няма да те лъжа“, помисли си Елис. — Искам Мустафа да се появи на тържеството на Рахми за обяд като изненада. Но ми трябва съучастник.
	— Навита съм — отвърна тя. Отърколи се от него и седна на леглото с кръстосани крака. Гърдите й приличаха на ябълки — гладки, кръгли и твърди. Дългите кичури от косата й докосваха зърната. — Какво трябва да направя?
	— Проблемът е много простичък. Трябва да кажа на Мустафа къде да иде, но Рахми още не е решил къде иска да празнува. Така че трябва да оставя съобщение за Мустафа в последната минута. А пък Рахми вероятно ще бъде до мен, като се обаждам.
	— И какво е разрешението?
	— Ще се обадя на теб. Ще говоря глупости. Не обръщай внимание на нищо друго, освен на адреса. Обади се на Мустафа, дай му адреса и му кажи как да стигне до там. — Всичко това звучеше съвсем нормално, когато Елис го замисли, но сега му се струваше невероятно идиотско.
	Джейн обаче, изглежда, нищо не заподозря.
	— Не е много сложно — каза тя.
	— Добре — бързо изрече Елис, скривайки облекчението си.
	— А След като ми се обадиш, кога да те чакам да се прибереш?
	— След по-малко от час. Искам да изчакам да видя изненадата, но ще се измъкна от тържествената част и обяда.
	Джейн като че се замисли.
	— Поканили са теб, а мен — не.
	Елис сви рамене.
	— Предполагам, че ще е мъжко събиране. — Той се пресегна към бележника на нощното шкафче и написа „Мустафа“ и телефонния номер.
	Джейн стана от леглото и прекоси стаята до душкабината. Отвори вратата и пусна кранчето. Настроението й се бе променило. Вече не се усмихваше. Елис попита:
	— За какво си ядосана?
	— Не съм ядосана — отвърна тя. — Някой път не ми харесва начинът, по който се отнасят с мен твоите приятели.
	— Нали знаеш как се държат турците с момичетата?
	— Точно така — с момичетата. Нямат нищо против достопочтените жени, но аз съм момиче.
	Елис въздъхна.
	— Ти по принцип не се дразниш така от примитивните схващания на шепа шовинисти. Какво всъщност се опитваш да ми кажеш в момента?
	Тя поразмисли по въпроса за минутка, застанала гола до душа, и беше толкова хубава, че на Елис му се прииска пак да я люби. После каза:
	— Май искам да кажа, че не ми харесва социалното ми положение. Ходя с теб съвсем сериозно — това всички го знаят, — с никого друг не спя. Даже и не излизам с други мъже, но ти не гледаш на мен сериозно. Не живеем в една къща, през повечето време не знам къде се губиш и какво правиш, не сме се представили взаимно на родителите си… а хората знаят всичко това и затова се държат с мен като с уличница.
	— Мисля, че преувеличаваш.
	— Все така казваш. — Тя пристъпи в душкабината и тресна вратата.
	Елис извади бръснача си от чекмеджето, където държеше несесера, и почна да се бръсне пред кухненската мивка. И преди бяха имали такива разговори, даже много по-ожесточени, и той знаеше какво е в основата на всичко: Джейн искаше да се преместят да живеят заедно.
	И той това искаше, разбира се; искаше да се ожени за нея и да живее с нея до края на живота си. Но трябваше да изчака, докато свърши с тази задача, а не можеше да й го каже, тъй че се измъкваше с фразички като „не съм готов“ или „трябва ми само малко време“, и тези мъгляви думи я вбесяваха. На нея й се струваше, че цяла една година е прекадено дълго време, без да бъде по някакъв начин трайно обвързана с него. Но ако днес всичко мине добре, той ще оправи положението.
	Приключи с бръсненето, уви бръснача с хавлиена кърпа и го сложи в чекмеджето. Джейн излезе изпод душа и той зае мястото й. „Не си говорим — помисли Елис, — това е глупаво.“
	Докато той се къпеше, тя свари кафе. Той бързо се облече в изтърканите си дънки и черната фланелка и седна срещу нея крий малката махагонова масичка. Тя му сипа кафе и каза:
	— Искам сериозно да си поговорим.
	— Окей — бързо отвърна той — хайде да го направим на обяд.
	— Защо не сега?
	— Нямам време.
	— Рожденият ден на Рахми по-важен ли е от нашата връзка?
	— Разбира се, че не. — Елис усети раздразнение в тона си и един предупреждаващ глас му каза: „Дай по-меко, може да я загубиш.“ — Но вече обещах, а за мен е важно да спазвам обещанията си; от друга страна, не ми изглежда от особена важност дали ще проведем този разговор сега или по-късно.
	Лицето на Джейн прие онова стегнато, упорито изражение, което той добре познаваше. То се появяваше винаги когато тя вече нещо е решила, а някой се опитва да я отклони от пътя.
	— За мен е важно да говорим точно сега.
	За момент само той се изкуши да й каже цялата истина още на минутата. Но не беше планирал нещата по този начин. Сега нямаше време, мозъкът му бе зает със съвсем друго нещо, а и не беше подготвен. Много по-добре ще е да стане по-късно, когато и двамата са спокойни, а и ще може да й каже, че работата му в Париж е приключена. Така че той рече:
	— Мисля, че в момента се държиш глупаво и няма да дам да ме тормозиш. Моля те, нека да поговорим по-късно. — И се изправи.
	Докато той вървеше към вратата, тя каза:
	— Жан-Пиер ме помоли да ида с него в Афганистан.
	Това дойде тъй неочаквано, че Елис трябваше да размисли за момент, преди да го възприеме напълно.
	— Ти _сериозно_ ли говориш? — попита той, не вярвайки на ушите си:
	— Сериозна съм.
	Елис знаеше, че Жан-Пиер е влюбен в Джейн. Но в нея бяха влюбени и поне пет-шест други мъже — тези неща са неизбежни при жена като нея. Никой от тях не му беше сериозен съперник — или поне така си беше мислил досега. След като почувства, че възвръща самообладание, каза:
	— Защо пък ще ходиш във военна зона със слабак като него?
	— Да не си посмял да си правиш майтап с това! — яростно заяви тя. — Тук става дума за живота ми!
	Той тръсна глава, още не можейки да повярва.
	— Не можеш да идеш в Афганистан.
	— Защо?
	— Защото ме обичаш.
	— Това не значи, че съм ти в кърпа вързана.
	Поне не беше казала: „Не, не те обичам“. Той погледна часовника си. Беше направо смешно — само след няколко часа ще й каже всичко, което иска да чуе.
	— Нямам желание да говоря за това сега — рече той. — Тук говорим за бъдещето си, а подобни разговори не могат да се водят тъй прибързано.
	— Не възнамерявам цял живот да те чакам — каза тя.
	— Не те моля да ме чакаш цял живот, моля те да почакаш няколко часа. — Докосна бузата й. — Нека не се караме заради някакви си два-три часа.
	Тя се изправи и страстно го целуна в устата.
	Без да повярва на този изблик на нежност, Елис каза:
	— Няма да заминеш за Афганистан, нали?
	— Не знам — с равен глас отвърна тя.
	Той се опита да заглади всичко с усмивка.
	— Е, поне не до обяд?
	Усмихна му се в отговор и кимна.
	— Не, няма да е до обяд.
	Той задържа поглед върху нея още един момент, а после излезе.


	Широкият булевард „Шанз Елизе“ гъмжеше от туристи и парижани, излезли на сутрешна разходка. Мотаеха се наоколо като овце из кошара под лъчите на топлото пролетно слънце и всичките тротоарни бистра бяха пълни. Елис бе застанал близо до уреченото място, с раница на гърба, която бе купил от някакъв евтин магазин за чанти. Приличаше на американец, тръгнал да обикаля Европа на „стоп“.
	Лошо стана, че Джейн избра точно тази сутрин, за да се скарат: сега сигурно продължава да се „навива“ сама и ще е раздразнена, като го посрещне.
	Е, просто ще трябва да я успокои, това е.
	Избута Джейн от мислите си и се концентрира върху предстоящата задача.
	Две възможности имаше за това кой ще се окаже „приятелят“ на Рахми — този, който финансира малката терористична група. Първата възможност бе да е никой богат свободолюбив турчин, който е решил — по политически или лични причини, — че насилието срещу военната диктатура и нейните поддръжници е оправдано. Ако истината се окажеше такава, Елис щеше да е разочарован.
	Втората възможност бе да се окаже Борис.
	Борис бе легендарна фигура в средите, в които се движеше Елис — сред революционно настроените студенти, палестинците в изгнание, недохранените интелектуалци, които изнасят политически сказки, редакторите на екстремистките вестничета с долнопробно печатно качество, анархистите, маоистите, арменците и войнстващите вегетарианци. За него се говореше, че е руснак, човек на КГБ, готов да финансира всеки левичарски терористичен акт на Запад. Много хора се съмняваха в неговото съществуване, особено тези, които се бяха опитали, но не бяха успели да изкопчат пари от руснаците. Но Елис бе забелязал, че от време на време група, която от месеци не е правила нищо друго, освен да се жалва, че не може да си позволи даже машина за ситопечат, изведнъж спира да говори за пари и почва да се вълнува за сигурността си; а после, малко по-късно, се разчува за отвличане, стрелба или взрив.
	Според Елис бе абсолютно сигурно, че руснаците дават пари на такива групи като турските дисиденти: едва ли биха се въздържали да не се възползват от толкова евтин и безопасен начин да създават неприятности. Та нали и Щатите финансират похитители и убийци в Централна Америка — а той не можеше да си представи, че Съветският съюз има повече скрупули от неговата собствена държава. И тъй като в неговата сфера парите не се държат в банкови сметки и не се превеждат по телекса, все някой трябваше да предаде истинските банкноти, следователно трябва да има някой точно като Борис.
	Елис страшно много искаше да се срещне с него.
	Рахми мина край него точно в десет и половина, облечен в розова фланелка с надпис „Ла Коста“ и светлокафяв панталон с безупречен ръб; изглеждаше много нервен. Хвърли изгарящ поглед към Елис и после извърна глава.
	Елис го последва, като го държеше на десетина-петнайсет метра пред себе си, както се бяха уговорили.
	На следващото тротоарно бистро се бе разположила мускулестата, яка фигура на Пепе Гоци в черен копринен костюм — все едно току-що се връща от неделна литургия, което най-вероятно си беше точно така. В скута си държеше голям куфар. Той се изправи и тръгна почти рамо до рамо с Елис по такъв начин, че непредубеден наблюдател би се чудил дали двамата вървят заедно или не.
	Рахми се отправи нагоре по хълма към Триумфалната арка.
	Елис наблюдаваше Пепе с крайчеца на окото си. Корсиканецът имаше животински инстинкт за самосъхранение: без да дава вид за това, той проверяваше дали някой не го следи — стори го веднъж, като пресече улицата и съвсем естествено можеше да хвърли поглед назад по булеварда, докато чакаше да бе смени светлината на светофара; и после — още веднъж, във витрината на един ъглов магазин, където успя да види хората зад него, отразени в стъклото.
	Рахми беше симпатичен на Елис, но не и Пепе. Първият бе искрен и принципен, а и хората, които убиваше, вероятно заслужаваха да умрат. Вторият беше съвсем друга работа: правеше го за пари, а и защото беше прекадено недодялан или тъп, за да оцелее в света на законния бизнес:
	На три пресечки източно от Триумфалната арка Рахми сви в странична уличка. Елис и Пепе го последваха, докато ги преведе през съседна улица и влезе в хотел „Ланкастър“.
	Значи тук е мястото на срещата. Елис се надяваше тя да се проведе в бар или ресторант в хотела; сред много хора би се чувствал в по-голяма безопасност.
	Покритото с мрамор входно фоайе им се стори хладно след уличната жега. Елис потрепера. Един сервитьор във фрак любопитно изгледа дънките му. Рахми тъкмо влизаше в малък асансьор в дъното на Г-образното фоайе. Значи ще бъде в хотелска стая. Така да е. Елис последва Рахми в асансьора, Пепе също успя да се набута зад тях. Нервите на Елис бяха опънати до скъсване, докато се изкачваха с асансьора. Слязоха на четвъртия етаж и Рахми ги заведе до стая 41. Почука.
	Елис се насили да изглежда спокоен и безстрастен.
	Вратата бавно се отвори.
	Беше Борис. Елис разбра това в момента, в който зърна този мъж, и едновременно усети тържествуващо вълнение и вледеняващите тръпки на страха. Като че ли на челото на непознатия бе изписано „Москва“ с големи букви: всичко сочеше това — от нескопосаната подстрижка до масивните практични обувки, а и стилът на КГБ в твърдия му, преценящ поглед и сурово стиснатите устни, бе невъзможно да се сгреши. Този човек не бе от чергата на Рахми и Пепе; той не бе вито пламенен идеалист, нито охранен мафиотски шопар. Борис бе професионален терорист с каменно сърце, който не би се поколебал да отнесе с един изстрел главата на когото и да е от тримата, застанали отпреде му.
	„От много време те търся“, помисли си Елис.
	Борис задържа вратата полуотворена за момент, отчасти — за да защити тялото си, докато ги огледа, а после каза на френски:
	— Влезте:
	Въведе ги в хола на хотелски апартамент. Подредбата бе доста разкошна, мебелировката се състоеше от столове, няколко масички и скрин, които изглеждаха като антикварни ценности от осемнайсети век. Кашонче „Марлборо“ и литрова бутилка коняк, купена от безмитния магазин, бяха оставени върху изящната масичка с извити крака. В далечния ъгъл една полуотворена врата водеше към спалнята.
	Рахми делово представи всички:
	— Пепе. Елис. Моят приятел.
	Борис беше широкоплещест мъж, облечен в бяла риза с навити ръкави, от които се показваха яки, космати ръце. Синият му вълнен панталон бе твърде дебел за температурите навън. На гърба на стола бе метнато едно черно-кафяво пепитено сако, което не би се вързало със синия цвят на панталона.
	Елис остави раницата си на килима и седна.
	Борис направи жест към бутилката с бренди.
	— Нещо за пиене?
	На Елис Не му се искаше да пие коняк в единайсет сутринта. Затова каза:
	— Да, ако обичате — едно кафе.
	Борис го погледна сурово, враждебно, а след това отвърна:
	— Всички ще пием кафе. — И се запъти към телефона.
	„Свикнал е всички да се страхуват от него — помисли си Елис, — не му се нрави, че се отнасям като с равен.“
	Рахми съвсем очевидно тръпнеше от страхопочитание пред Борис и притеснено се въртеше, като закопчаваше и откопчаваше най-горното копче на розовата си ризка, докато руснакът се обади на румсървиса.
	Борис затвори телефона и се обърна към Пепе.
	— Радвам се да се запозная с вас — каза той на френски. — Мисля, че можем да си бъдем от полза един на друг.
	Пепе кимна, без да проговори. Той седеше изправен върху кадифения стол и мощната му фигура в черния костюм изглеждаше странно крехка върху хубавата мебел, като че ли столът можеше да го строши, а не той него.
	Пепе има много общо с Борис — помисли си Елис. — И двамата са силни, жестоки мъжаги, без капка почтеност или състрадание. Ако Пепе беше руснак, и той щеше да е в КГБ; ако Борис беше французин, щеше да е в мафията.
	— Покажете ми бомбата — каза Борис.
	Пепе отвори куфарчето си. То беше пълно с блокчета, около трийсетина сантиметра дълги и десетина дебели, направени от някакво жълтеникаво вещество. Борис коленичи на килима до куфара и побутна с пръст едно от блокчетата. То хлътна под натиска като гъба. Той го помириса.
	— Да разбирам, че е СЗ. — Думите бяха отправени към Пепе.
	Пепе кимна.
	— Къде е механизмът?
	Рахми отвърна:
	— Елис го носи в раницата.
	Елис каза:
	— Не, не го нося.
	За момент в стаята настъпи адска тишина. Симпатичното младежко лице на Рахми се изкриви от паническо изражение.
	— Какво искаш да кажеш? — развълнувано рече той. Уплашените му очи прескочиха от Елис към Борис, а после пак към Елис. — Ти каза… аз му казах, че ще…
	— Млъквай там! — грубо го прекъсна Борис.
	Рахми притихна веднага. Борис очаквателно изгледа Елис.
	Тонът на Елис звучеше с безразличие, което той всъщност не изпитваше.
	— Страхувах се, че това може да е клопка, затова оставих механизма у дома. Може да пристигне след няколко минути. Трябва само да се обадя на моето момиче.
	Борис го гледа втренчено в продължение на няколко секунди. Елис отвърна на този поглед безстрастно, доколкото успя. Най-накрая Борис каза:
	— Защо смяташе, че може да е клопка?
	Елис реши, че ако се опита да обясни защо, може да звучи — все едно се оправдава. Тъй или иначе това бе тъп въпрос. Той метна нахален поглед към Борис и нищо не отвърна.
	Борис не отделяше проницателните си очи от него. Най-сетне руснакът изрече:
	— Аз ще се обадя.
	Елис като че тръгна да протестира, но после потисна първоначалното си намерение. Не беше очаквал подобно развитие. Постара се да запази каменна физиономия в стил „изобщо не ми пука какво ще правите“, докато в същото време бясно премисляше ситуацията. Как ще реагира Джейн на гласа на непознат? Ами ако не е там, ако е решила да не изпълни обещанието си? Съжали, че бе използвал нея за връзка, но вече бе твърде късно за промяна.
	— Ти си внимателен човек — каза той на Борис.
	— И ти също. Какъв е телефонният ти номер?
	Елис му го съобщи. Борис си записа номера на бележник до апарата, а после започна да набира.
	Останалите чакаха, потънали в мълчание.
	Борис каза:
	— Ало? Обаждам се от името на Елис.
	Може би непознатият глас няма да я смути много, разсъждаваше Елис; тя и без това очакваше някакво смахнато обаждане. _Не обръщай внимание на нищо друго, освен на адреса_, така й бе поръчал.
	— Какво? — раздразнено попита Борис, а Елис си помисли: „О, по дяволите, какви ли му ги говори тя сега?“ — Да, точно така, но това няма значение за вас — рече Борис. — Елис иска да донесете механизма в стая 41 в хотел „Ланкастър“ на улица „Бери“.
	Последва още една пауза.
	„Изиграй играта докрай, Джейн!“, молеше се Елис.
	— Да, хотелът е много хубав.
	„Стига с тези глезотии! Просто кажи на човека, че ще го направиш, моля те!“.
	Благодаря ви — каза Борис и саркастично добави: — Изключително мила бяхте. — После затвори телефона.
	Елис се опита да изглежда така, все едно през цялото време е очаквал, че всичко ще мине без засечка.
	Борис каза:
	— Тя разбра, че съм руснак. Как е открила това?
	Елис остана учуден за момент, а после съобрази:
	Тя е лингвист — рече той. — Разпознава акценти.
	Пепе за първи път заговори:
	— Докато чакаме оная женска да се появи, дайте да видим парите.
	— Добре. — Борис влезе в спалнята.
	Докато го нямаше в стаята, Рахми заговори на Елис с нисък, съскащ шепот:
	— Не знаех, че ще извъртиш такъв номер!
	— Естествено че не си знаел — с нарочно отегчен тон рече Елис. — Ако знаеше какво смятам да направя, то нямаше да бъде вече предохранителна мярка, нали така?
	Борис се върна с голям кафяв плик и го подаде на Пепе, който го отвори и започна да брои стофранковите банкноти.
	Борис разпечата кашончето „Марлборо“ и запали.
	Елис си помисли: „Само дано Джейн да не се забави с обаждането до «Мустафа». Трябваше да й кажа, че е важно незабавно да предаде съобщението.“
	След малко Пепе каза:
	— Всичко е точно. — Остави парите обратно в плика, облиза лепилото, запечата го и го остави на една от масичките.
	Четиримата мъже мълчаливо поседяха още няколко минути.
	Борис попита Елис:
	— Колко далече е домът ти?
	— Петнайсет минути с моторетка.
	Чу се тропане на вратата. Елис изтръпна от напрежение.
	— Бързо е карала — рече Борис. Стана и отвори вратата. — Кафето — с отвращение просъска той и се върна на мястото си.
	Двама сервитьори с бели сака избутаха една количка за сервиране. После се изправиха и се извъртяха към присъстващите, всеки от тях стискаше в ръка пистолет „МАБ“, модел „Д“ — стандартното въоръжение на френските детективи. Единият Каза:
	— Никой да не мърда.
	Елис усета, че Борис се подготвя да скочи. Защо бяха само двамата детективи? Ако Рахми направи нещо глупаво и го застрелят, това достатъчно ще разсее вниманието на полицейските служители, за да могат Борис и Пепе с общи сили да надделеят над въоръжените мъже…
	Вратата на спалнята се отвори с трясък и още двама в униформи на сервитьори застанаха там, въоръжени също като колегите си.
	Борис се отпусна и на лицето му се изписа израз на пълно презрение.
	Елис сега чак усета, че не е смеел да си поеме дъх. Изпусна дълга въздишка.
	Всичко приключи.
	В стаята влезе униформен офицер от полицията.
	— Клопка! — избухна Рахми. — Това наистина е клопка!
	— Млъквай там! — каза Борис и за втори път грубият му глас накара Рахми да млъкне. После се обърна към полицая: — Искам открито да протестирам срещу това безобразие — започна той. — Моля да се има предвид, че…
	Полицаят го удари през устата с облечения си в кожена ръкавица юмрук.
	Борис докосна устните си и после погледна кървавото петно на ръката си. Отношението му коренно се промени в момента, в който разбра, че всичко е станало вече прекадено сериозно, за да може с блъфиране да се измъкне от ситуацията.
	— Запомни лицето ми — каза той на офицера с гробовно студен глас. — Пак ще го видиш някой ден.
	— Но кой е предателят? — извика Рахми. — Кой ни издаде?
	— Той. — Борис посочи Елис.
	— Елис? — запита с недоверие Рахми.
	— Телефонното обаждане — каза Борис. — Адресът.
	Рахми впери поглед в Елис. Изглеждаше ранен право в сърцето.
	Влязоха още няколко униформени полицаи. Офицерът посочи Пепе.
	— Това е Гоци — каза той. Двама полицаи сложиха белезници на Пепе и го отведоха. Офицерът погледна към Борис.
	— Вие кой сте?
	На Борис, изглежда, цялата история му бе досадна.
	— Името ми е Ян Хохт — отвърна той. — Аз съм гражданин на Аржентина.
	— Я не си правете труда — с отвращение изрече офицерът. — Отведете го. — После се обърна към Рахми. — Е?
	— Аз нямам какво да кажа! — извика Рахми и успя да накара тези думи да прозвучат героично.
	Офицерът направи знак с глава и Рахми също бе окован с белезници. Той не отделяше яростен поглед от Елис, докато го отвеждаха.
	Арестуваните бяха откарани надолу с асансьора един по един. Куфарчето на Пепе и пликът, пълен със стофранкови банкноти, бяха увити в найлонова торба. Полицейски фотограф влезе в стаята и нагласи статива си за снимки.
	Офицерът каза на Елис:
	— Има един черен „Ситроен“, паркиран пред хотела. — После колебливо добави обръщението: — Сър.
	„Ето ме пак на страната на закона — рече си Елис. — Жалко само, че Рахми ми е определено по-симпатичен като човек от това ченге тук.“
	Слезе с асансьора. Във фоайето на хотела управителят, в черен костюм и панталони на райе, стоеше с мъченическа физиономия, замръзнала на лицето, докато в сградата нахлу нова голяма група полицаи.
	Елис излезе на обляната в слънце улица. Черният ситроен чакаше до отсрещния тротоар. На предната седалка имаше шофьор, а на задната някакъв пътник. Елис седна отзад. Колата бързо потегли.
	Пътникът се обърна към Елис и каза:
	— Здрасти, Джон.
	Елис се усмихна. След повече от година време истинското му име отекна странно. Той отвърна:
	— Как си, Бил?
	— Отдъхнах си! — призна Бил. — В продължение на тринайсет месеца нищо друго не чухме от теб, освен молби за още пари. После получаваме едно заповедно телефонно обаждане, в което ни казваш, че имаме двайсет и четири часа на разположение, за да уредим група за извършване на ареста от местни полицаи. Опитай само да си представиш какво ни се наложи да правим, за да убедим французите да го сторят, без да им обясняваме защо! Ударната група трябваше да е готова в района на „Шанз Елизе“, но за да получим точния адрес, трябваше да чакаме телефонно обаждане от неизвестна жена, която ще иска да говори с Мустафа. И това е всичко, което знаем!
	— Нямах друг избор — опита се да се извини Елис.
	— Е, доста тичане падна — и вече дължа няколко големи услуги на разни хора в Париж, — но го направихме. А сега ми кажи дали си струваше. Кой скочи в чувала този път?
	— Руснакът е Борис — каза Елис.
	По лицето на Бил се разля широка усмивка.
	— Брей, да му се не знае! — изкоментира той. — Пипнал си Борис. Без майтап?
	— Без майтап.
	— Леле, най-добре да си го прибера от французите, преди да са разбради кой е той.
	Елис сви рамене.
	— Никой няма да измъкне много информация от него така или иначе. Той е от онези — не човек, а стомана. Важното е, че го извадихме от обръщение. Ще им трябват поне година-две, за да му намерят заместник, а и за да може новият Борис да си изгради мрежа. Междувременно наистина забавихме операцията им.
	— Абсолютно си прав, дявол го взел! Направо сензационно!
	— Корсиканецът е Пепе Гоци, търговец на оръжие — продължи Елис. — Той е доставил оборудването за почти всички терористични акции във Франция през последните две години, а и още много в други страни. Той става за разпитване. Изпратете френски детектив да говори с баща му, Меме Тоци, в Марсилия. Готов съм да се обзаложа, че старецът никога не е бил очарован от идеята фамилията да се замеси в политически престъпления. Предложете му сделка: имунитет за Пепе, ако Пепе е готов да свидетелства срещу всички политически ангажирани клиенти, на които е продавал. Но не пипайте обикновените престъпници. Меме ще се съгласи, защото това няма да се брои като предателство на приятели. А ако Меме се съгласи, Пепе също ще го стори. После французите могат да водят дела години наред.
	— Невероятно! — Бил изглеждаше направо смаян. — За един ден закопча двамата вероятно най-големи терористични подстрекатели в света.
	— Един ден ли? — Елис се усмихна. — Отне ми цяла година.
	— Но си е струвало.
	— Младото момче е Рахми Коскун — продължи Елис. Бързаше, защото имаше още един човек, на когото искаше да каже всичко това. — Рахми и неговата група хвърлиха петролната бомба в сградата на турските авиолинии преди два месеца и убиха аташето към посолството преди това. Ако спипате цялата група, със сигурност ще намерите уличаващи доказателства.
	— Или ако френската полиция ги убеди да си признаят.
	— Да. Дай ми молив и ще ти напиша имената и адресите.
	— Спести си го — рече Бил, — ще приема пълния ти доклад, като се приберем в посолството.
	— Няма да се връщам в посолството.
	— Джон, не се съпротивлявай на програмата.
	— Ще ти дам тези имена и тогава ще имаш на практика всичката важна информация, даже и ако ме блъсне някой луд френски таксиджия днес следобед. Ако оживея, ще се срещнем утре сутринта и ще ти дам всичките подробности.
	— Защо да чакаме?
	— Имам среща за обяд.
	Бил завъртя театрално очи.
	— Е, сигурно ти дължим поне това — неохотно рече той.
	— Така си и помислих.
	— Кое е гаджето?
	— Джейн Ламбърт. Нейното име беше сред онези, които ти ми даде, когато ме инструктира за първи път.
	— Спомням си. Казах ти, че ако успееш да й се харесаш, тя ще те представи лично до един на всички побъркани левичари, арабски терористи, симпатизанти на Баадер-Майнхоф и авангардни поети в Париж.
	— Така и стана, само дето се влюбих в нея.
	Бил изглеждаше точно като банкер от Кънектикът, на когото в момента казват, че синът му ще се жени за щерката на цветнокож милионер: не знаеше дали да се радва, или да се ядосва.
	— Хм, тя какво представлява всъщност?
	— Не е побъркана, макар че има някои побъркани приятели. Какво да ти кажа? Хубава е като картинка, умът й реже като бръснач, истинска лъвица в леглото. Прекрасна е! Тя е жената, която цял живот съм търсил.
	— Е, виждам защо ти се иска повече да отпразнуваш повода с нея, отколкото с мен. Какво смяташ да правиш?
	Елис се усмихна.
	— Ще отворя бутилка вино, ще приготвя две пържоли, ще й кажа, че си изкарвам хляба, като ловя терористи, и ще я помоля да се омъжи за мен.


>>	Втора глава

	Жан-Пиер се облегна на масата в служебната столова и отправи състрадателен поглед към брюнетката отсреща.
	— Мисля, че ми е ясно как се чувстваш — с топъл глас рече той. — Помня, че и аз бях много потиснат към края на първата година в медицинската академия. Струва ти се, че са ти наблъскали повече информация, отколкото може да погълне нормалният мозък, и направо не знаеш как ще се подготвиш навреме за изпитите.
	— Точно така, абсолютно — отвърна тя и усилено закима. Почти беше на път да се разплаче.
	— Това е добър знак — увери я той. — Значи, че си сред най-добрите в курса си. Тези, които не се притесняват, обикновено се провалят на изпитите.
	Кафявите й очи се навлажниха от благодарност.
	— Наистина ли така мислиш?
	— Сигурен съм даже.
	Младата жена го погледна с обожание. „По-скоро би схрускала мен днес вместо обеда си“, помисли той. Тя се помръдна леко и деколтето на пуловера й се смъкна, разкривайки дантелената апликация на сутиена. Жан-Пиер се изкуши за момент. В източното крило на болницата имаше склад за бельо, който никога не се използваше след девет и половина сутринта. Беше влизал там с момичета вече няколко пъти. Можеше да заключи вратата отвътре и да легнат върху меката купчина чисти чаршафи…
	Брюнетката въздъхна и хапна парче от пържолата. В момента, в който започна да го дъвче обаче, Жан-Пиер загуби всякакъв интерес. Мразеше да гледа хората, когато се хранят. Освен това той само опипваше почвата в момента, за да докаже сам на себе си, че още го бива в тези работи — в действителност не искаше да я сваля. Много беше хубавка, с къдрава коса и топъл средиземноморски тен, имаше и красиво тяло, но напоследък Жан-Пиер бе загубил мерак за безразборни похождения. Единственото момиче, което можеше очарован да гледа повече от няколко минути, беше Джейн Ламбърт — а тя не искаше даже да го целуне.
	Той отклони поглед от брюнетката и очите му неспокойно зашариха из болничната столова. Не видя никой познат. Беше почти празно: той обядваше рано този ден, защото беше първа смяна.
	Вече шест месеца минаха, откакто за първи път зърна поразително красивото лице на Джейн в една претъпкана от гости стая по време на коктейл, отбелязващ излизането на книга по въпросите на феминистката гинекология. Той й подметна, че няма такова нещо като „феминистка медицина“; че има само добра медицина и лоша медицина. Тя му бе отвърнала, че няма и такова нещо като „християнска математика“, но все пак е трябвало да се появи един еретик като Галилей, за да докаже, че Земята се върти около Слънцето. Жан-Пиер тогава възкликна с най-обезоръжаващия си тон: „Абсолютно сте права!“ — и двамата станаха приятели.
	И все пак тя явно бе неподвластна на чара му, да не се каже — съвсем неподатлива. Харесваше го, но явно беше сериозно привързана към американеца, въпреки че Елис бе доста по-голям от нея по възраст. Странно, но от това като че ли тя ставаше още по-желана за Жан-Пиер. Само ако можеше Елис да изчезне по някакъв начин от картинката — да го сгази автобус или нещо такова… Напоследък като че ли съпротивата на Джейн бе поотслабнала — или пък само на него така му се искаше да си мисли?
	Брюнетката каза:
	— Вярно ли е, че заминаваш за Афганистан за две години?
	— Точно така.
	— Защо?
	— Защото най-вероятно вярвам в свободата. И защото не съм учил толкова години само за да правя коронарни байпаси на тлъсти бизнесмени. — Лъжите сами идваха в устата му.
	— Но защо две години? Повечето, които заминават така, отиват само за три или шест месеца, най-много — за година. Две години ми изглежда като цяла вечност.
	— Така ли? — Жан-Пиер се усмихна някак криво. — Трудно е да се постигне нещо наистина стойностно за по-кратко време, разбираш ли? Самата идея да се изпращат там доктори за кратки посещения е абсолютно неефективна. На бунтовниците им трябва някаква по-постоянна медицинска служба, болница, която да стои винаги на едно и също място, и в нея да работят поне някои от докторите, които са били там и миналата година. Както стоят нещата в момента, половината от хората изобщо не знаят къде да си заведат болните и ранените, не изпълняват съветите на докторите, защото не успяват да ги опознаят достатъчно, за да им имат доверие, а за здравна просвета никой няма време. Пък и цената на транспортирането на доброволците до страната и връщането им обратно прави „безплатните“ им услуги доста скъпички. — Жан-Пиер вложи толкова усилия в тази реч, че почти сам си повярва, тъй че му се наложи да си припомни наум какви са истинските мотиви за заминаването му в Афганистан.
	Един глас зад него каза:
	— Кой тук си предлага услугите без пари?
	Той се извърна и видя двама, понесли табли с храна: Валери, която беше стажантка като него, и нейния приятел, рентгенолог по специалност. Те седнаха до Жан-Пиер и брюнетката.
	Брюнетката отговори на въпроса на Валери:
	— Жан-Пиер заминава за Афганистан, за да помага на бунтовниците.
	— Сериозно?! — Валери бе изненадана. — Чух, че ти предложили прекрасно място в Хюстън.
	— Отказах предложението.
	Тя изглеждаше впечатлена.
	— Но защо?
	— Смятам, че е достойно да отида да спасявам живота на борците за свобода; от друга страна, няколко тексаски милионери повече или по-малко — какво би променило това?
	Рентгенологът не бе тъй възхитен от Жан-Пиер, колкото приятелката му. Той преглътна хапката си картофи и каза:
	— Няма страшно. Като се върнеш, няма да имаш никакъв проблем да получиш същите предложения за работа — тогава ще бъдеш не само доктор, но и герой.
	— Така ли мислиш? — невъзмутимо рече Жан-Пиер. Не му се нравеше посоката, в която тръгна разговорът.
	— Двама души от тази болница заминаха за Афганистан миналата година — продължи рентгенологът. — И двамата получиха страхотни места, като се върнаха.
	Жан-Пиер снизходително се усмихна.
	— Хубаво е да знам, че ще мога да си намеря работа, ако оцелея.
	— Така поне се надявам! — възмутено изрече брюнетката. — След такава саможертва!
	— Какво мислят родителите ти за тази идея? — полюбопитства Валери.
	— Майка ми одобрява — отвърна Жан-Пиер.
	Естествено че ще одобрява: тя си падаше по героичните типове. Жан-Пиер имаше представа какво би казал баща му за младите доктори идеалисти, които заминават да помагат на афганските бунтовници. „Социализмът не означава, че всеки може да прави каквото поиска! — би рекъл той с леко дрезгав, напрегнат глас и с лице, леко изчервено от вълнение. — Какво си мислиш, че представляват тези бунтовници? Те са бандити, които смучат от кръвта на честните селяци, феодалните институции трябва да бъдат изличени от лицето на земята, преди да възтържествува социализмът. — После сигурно би ударил с огромния си юмрук по масата. — За да направи човек омлет, трябва да строши яйцата; за да направи социализъм — трябва да строши глави!“ „Не се притеснявай, тате, всичко това го знам…“
	— Баща ми е починал — каза Жан-Пиер. — Но той самият беше борец за свобода. Бил се е за френската Съпротива по време на войната.
	— Какво точно е правил? — скептично запита рентгенологът, но Жан-Пиер така и не му отговори, защото в същия момент видя Раул Клермон, редакторът на „Ла Револт“, запотен в официалния си костюм, да пресича столовата: Какво, по дяволите, търси този дебел журналист в болничната столова?
	— Трябва да си поговорим — без всякакво въведение започна Раул. Едва си поемаше дъх от бързане.
	Жан-Пиер направи жест към стола.
	— Раул…
	— Спешно е! — отряза го Раул, като че ли не искаше останалите даже името му да чуят.
	— Защо не обядваш с нас? После можем да си поговорим на спокойствие.
	— Съжалявам, но не мога.
	Жан-Пиер долови нотки на паника в гласа на дебелака. Като го погледна в очите, видя там настоятелна молба да прекъсне празните приказки. Стана изненадан от стола.
	— Добре — отвърна той. За да замаже това внезапно тръгване, закачливо се обърна към останалите: — Не ми изяждайте обяда, връщам се веднага.
	После хвана Раул под ръка и двамата напуснаха столовата.
	Жан-Пиер отначало имаше намерение да си поговорят пред вратата, но Раул го поведе по коридора.
	— Изпрати ме мосю Льоблон — каза той.
	— Тъкмо бях почнал да си мисля, че именно той стои зад цялата история — каза Жан-Пиер.
	Точно преди месец Раул го бе завел да се срещне с Льоблон, който го бе помолил да замине за Афганистан, уж за да помага на бунтовниците, както правят много млади френски лекари, но на практика — за да шпионира в полза на руснаците. Тогава Жан-Пиер се почувства едновременно горд, притеснен, но най-вече развълнуван от възможността да направи нещо наистина забележително за каузата. Единствено се боеше, че организациите, които изпращат доктори в Афганистан, нямаше да го приемат, защото е комунист. Нямаше как да разберат, че в действителност е член на партията, а и той, разбира се, не би им казал сам, но можеха да научат отнякъде, че симпатизира на комунистите. Въпреки това имаше и много френски комунисти, които бяха против нахлуването в Афганистан. Съществуваше обаче и някаква далечна възможност една по-предпазлива организация да предложи на Жан-Пиер ангажимент към някоя друга група борци за свобода — те изпращаха хора на работа и за бунтовниците в Ел Салвадор например. В крайна сметка това не се случи — Жан-Пиер бе приет веднага от „Лекари за свобода“. Той беше съобщил на Раул добрите новини и Раул бе отвърнал, че ще се състои още една среща с Льоблон. Може би затова бе всичко днес.
	— Но защо е тази паника?
	— Иска да те види веднага.
	— Веднага? — Жан-Пиер се раздразни. — Дежурен съм. Имам пациенти.
	— Все някой друг ще може да се погрижи за тях.
	— Но защо е толкова спешно? Тръгвам чак след два месеца.
	— Не става дума за Афганистан.
	— Е, за какво става дума в такъв случай?
	— Не знам.
	„Тогава какво така те е подплашило?“, помисли си Жан-Пиер.
	— Изобщо никаква представа ли нямаш?
	— Знам, че е бил арестуван Рахми Коскун.
	— Турският студент? За какво?
	— Не знам.
	— И какво общо има това с мен? Аз почти не го познавам.
	— Мосю Льоблон ще обясни.
	Жан-Пиер вдигна театрално ръце.
	— Не мога просто ей така да си тръгна!
	— Какво ще стане, ако беше се разболял? — попита Раул.
	— Щях да съобщя на старшата сестра, а тя да извика заместник. Но…
	— Тогава обади й се. — Вече бяха стигнали до изхода на болницата и на стената до тях имаше редица вътрешни телефони.
	„Това може да е някакъв изпит — помисли си Жан-Пиер, — изпит по лоялност, да видят дали съм достатъчно сериозен, за да ми възложат такава мисия.“ Реши да рискува и да си навлече гнева на болничното ръководство. Вдигна телефона.
	— Извикаха ме заради спешен случай в семейството — каза той, когато го свързаха. — Трябва да се обадите на доктор Рош веднага.
	— Да, докторе — спокойно отвърна сестрата. — Дано да не сте получили тъжни новини.
	— Ще ви кажа по-късно — бързо рече той. — Довиждане. О, само минутка още! — Имаше една пациентка след операция, която бе получила кръвотечение през нощта. — Как е мадам Ферие?
	— Добре е. Кръвоизливът не се повтори.
	— Добре. Наблюдавайте я внимателно.
	— Да, докторе.
	Жан-Пиер окачи слушалката.
	— Добре — обърна се той към Раул. — Да тръгваме.
	Отидоха до паркинга и се качиха в старото рено на Раул.
	Вътре в колата беше много горещо от прежурящото обедно слънце. Раул шофираше бързо през задните улички. Жан-Пиер бе нервен. Той не знаеше кой точно е този Льоблон, но беше приел, че трябва да е някаква клечка в КГБ. Улови се, че си мисли дали пък не е сторил нещо, което да засегне тази страховита организация, и ако е така, какво би могло да е наказанието.
	Няма как да са разбрали за Джейн.
	Това, че той я бе помолил да отиде с него в Афганистан, не е изобщо тяхна работа. Така или иначе щеше да има и други хора в заминаващата група, може би някоя сестра, която да помага на Жан-Пиер там, в полевите условия, може би и други лекари, тръгнали към различни краища на страната — защо и Джейн да не е сред тях? Не е медицинска сестра, но можеше да изкара някой ускорен курс и най-голямото й предимство беше, че говори фарси, персийския език, едно наречие, което се употребява в района, където заминава Жан-Пиер.
	Надяваше се, че тя ще тръгне с него, водена от идеализъм и любов към приключенията. Надяваше се, че докато са там, тя ще успее да забрави Елис и ще се влюби в най-близкия европеец — и това, разбира се, ще бъде Жан-Пиер.
	Освен това се и надяваше партията никога да не разбере, че той я е карал да тръгне с нето по свои собствени причини. Нямаше защо да знаят другарите, нямаше и начин да разберат — или поне той така си мислеше. Може би беше сгрешил? Може би ги е ядосал?
	Това са пълни глупости — успокои се сам. — Нищо лошо всъщност не съм направил, а даже и да бях, няма да има никакво наказание. Това тук е истинското КГБ, не онази митична институция, която смразява от страх сърчицата на онези, които редовно четат „Рийдърс Дайджест“.
	Раул паркира колата. Бяха спрели пред един луксозен жилищен блок на „Рю дьо л’Юниверсите“. Тук се бяха срещнали с Льоблон и последния път. Напуснаха колата и влязоха в сградата.
	Фоайето бе доста мрачно. Качиха се по извитите стълби до първия етаж и натиснаха звънеца. „Колко се е променил животът ми от последния път, когато чаках пред тази врата“, помисли си Жан-Пиер.
	Отвори мосю Льоблон. Той беше нисък, хилав, оплешивяващ мъж с очила. Тъмносивият му костюм и сребристата вратовръзка го правеха да изглежда като домашен иконом. Той ги отведе в една стая към задната част на сградата, където бяха провели първия си разговор с Жан-Пиер. Високите прозорци и сложните отливки по тавана сочеха, че едно време това е било елегантен салон за гости, но сега там имаше изкуствен мокет, някакво евтино бюро и два-три пластмасови стола, оранжеви на цвят.
	— Почакайте тук за момент — каза Льоблон. Гласът му беше тих, приглушен и сух като прахан. Един лек, но ясно осезаем акцент подсказваше, че името му не е Льоблон. Той излезе през една друга врата.
	Жан-Пиер седна на един от пластмасовите столове, Раул остана прав. „Тук, в тази стая — припомняше си Жан-Пиер, — същият този сух глас ми каза: «Вие сте непроявен, но верен член на партията още от детството си. Вашият характер и семеен произход подсказват, че добре бихте служили на партията, ако работите под прикритие.» Дано само да не съм провалил всичко заради Джейн“, помисли си той.
	Льоблон се върна заедно с още един човек. Двамата застанаха на прага и Льоблон посочи към Жан-Пиер. Вторият фиксира Жан-Пиер: със суров поглед, като че ли се опитваше да запомни лицето му. Жан-Пиер издържа успешно на този взор. Мъжът беше много едър, с широки рамене като футболист. Косата му беше дълга отстрани, но пооредяла на темето, и имаше увиснали мустаци. Облечен беше в зелено сако от рипсено кадифе с разцепен ръкав. След няколко секунди той кимна и излезе.
	Льоблон затвори вратата зад него и седна зад бюрото.
	— Станало е нещо ужасно — каза той.
	„Значи не е заради Джейн — опита да си обясни Жан-Пиер. — Слава богу!“
	Льоблон каза:
	— В кръга на вашите приятели има агент на ЦРУ.
	— Господи! — възкликна Жан-Пиер.
	— Но това не е най-ужасното — раздразнено рече Льоблон. — Едва ли трябва да ви изненада фактът, че сред приятелите ви има американски шпионин. Без съмнение има и израелски, и южноафрикански, и френски шпиони. Че какво друго да направят тези хора, освен да проникнат в групичките на млади политически активисти? Та нали и ние си имаме шпионин също.
	— Кой?
	— Вие!
	— О! — Жан-Пиер като че се стресна; никога не бе мислил за себе си точно като за _шпионин_. Но какво друго би могло да означава _да служи на партията под прикритие_? — Кой е агентът на ЦРУ? — попита той, обхванат от трескаво любопитство.
	— Някой си Елис Талер.
	Жан-Пиер бе толкова шокиран, че се изправи на крака.
	— Елис?
	— Значи наистина го познавате. Това е добре.
	— Елис е агент на ЦРУ?!
	— Седнете — с равен глас му каза Льоблон. — Нашият проблем не е в това кой е той, а в това какво е направил.
	Жан-Пиер си мислеше: „Ако Джейн разбере за това, ще зареже Елис на секундата. Дали ще ми позволят да й кажа? И ако не, тя дали ще разбере по някакъв друг начин? Дали ще повярва? А Елис дали ще отрече?“
	Льоблон говореше нещо. Жан-Пиер се насили да съсредоточи вниманието си върху думите му.
	— Ужасното е, че след като Елис е устроил клопка, са заловили един човек, който е много важен за нас.
	Жан-Пиер си спомни, че Раул му бе казал за ареста на Рахми Коскун.
	— Рахми е важен за нас?
	— Не Рахми.
	— Кой тогава?
	— Не е нужно да знаете.
	— Тогава защо сте ме довели тук?
	— Млъквайте и слушайте! — грубо го отряза Льоблон и за първи път Жан-Пиер изпита страх от него. — Никога не съм срещал вашия приятел Елис, разбира се. За нещастие и Раул също не го е срещал. Ето защо нито един от нас не знае как изглежда той. Но вие знаете. Затова и ви доведох тук. Знаете ли къде живее Елис?
	— Да. Държи квартира над ресторанта на улица „Лансиен Комеди“.
	— Стаята му гледа ли към улицата?
	Жан-Пиер се намръщи. Беше ходил там само веднъж. Елис не канеше често хора у дома си.
	— Мисля, че гледа.
	— Но не сте сигурен?
	— Чакайте да помисля. — Беше ходил там късно една вечер заедно с Джейн и цяла група други след прожекция в Сорбоната. Елис им беше сервирал кафе. Стаята беше малка. Джейн беше седнала на пода до прозореца… — Да, прозорецът гледа към улицата. Защо е толкова важно?
	— Това означава, че ще може да ни направите знак.
	— Аз? Защо? На кого?
	Льоблон му метна опасен поглед.
	— Извинете — рече Жан-Пиер.
	Льоблон се поколеба. Когато отново заговори, гласът му беше съвсем малко по-мек отпреди, макар изражението му да оставаше неразгадаемо.
	— Това ще бъде бойното ви кръщение. Съжалявам, че ще трябва да ви използваме в една… акция… като тази, след като никога не сте работили за нас преди. Но вие познавате Елис и сте тук, а точно в момента не разполагаме с никой друг, който да го познава; от друга страна, това, което искаме да направим, ще загуби смисъл, ако не бъде извършено незабавно. И така, слушайте внимателно, защото това е важно. Вие трябва да посетите квартирата му. Ако е там, ще влезете — измислете някакъв претекст. Отидете до прозореца и се покажете оттам, като непременно трябва да бъдете видян от Раул, който ще чака на улицата.
	Тук Раул се размърда неспокойно, също като куче, което е уловило името си в разговор.
	— Говорете със съседите му. Опитайте се да разберете къде е отишъл и кога ще се върне. Ако изглежда, че е излязъл само за няколко минути или даже за час, или нещо такова, изчакайте го. Когато се върне, процедирайте, както вече ви казах: влезте в стаята, идете до прозореца и непременно се покажете на Раул. Вашето появяване на прозореца е знак, че Елис е вътре, така че каквото и да правите, не ходете до прозореца, ако него го няма. Разбрахте ли?
	— Ясно ми е какво искате да направя — каза Жан-Пиер. — Не разбирам обаче целта на всичко това.
	— Да разпознаем Елис.
	— И когато го сторите?
	Отговорът на Льоблон бе нещо, за което Жан-Пиер не бе посмял да се надява дори — и то го разтърси от вълнение:
	— Ще го убием, разбира се.


>>	Трета глава

	Джейн постла закърпена бяла покривка върху мъничката маса на Елис и постави отгоре очукани, събрани от различни комплекти, прибори за двама. Намери една бутилка „фльори“ в шкафа под мивката и я отвори. Изкуши се да я опита, после реши да изчака Елис. Извади чаши, сол и чер пипер, горчица и хартиени салфетки. Зачуди се дали да не почне с готвенето. Не, по-добре да го остави за него.
	Не харесваше стаята на Елис. Беше гола, претъпкана с какво ли не и някак безлична. Доста изненадана остана, когато я видя за първи път. Вече ходеше от доста време с този топлосърдечен, спокоен, зрял мъж и очакваше той да живее в дом, който изразява неговата същност — хубав, удобен апартамент, пълен със спомени от богатото му на преживявания минало. Но човек никога не би се досетил, че живеещият тук е бил женен, сражавал се е на фронта, вземал е ЛСД, бил е капитан на училищния отбор по американски футбол. Студените бели стени бяха украсени само е няколко набързо избрани плаката. Порцеланът бе купен от вехтошарски магазини, а тенджерите бяха от най-евтините тенекиени артикули. По поетичните сборници с меки корици на полицата нямаше никакви надписи. Държеше дънките и пуловерите си в пластмасов куфар под скърцащото легло. Къде са му дипломите от училище, снимките на племенници и племеннички, дълго кътаното томче с „Хотелът на разбитите сърца“, къде са сувенирните джобни ножчета от Болоня и Ниагарския водопад, къде е салатиерата от тиково дърво, което всеки рано или късно получава като подарък от родителите си? В стаята нямаше нищо наистина важно, нито една от онези вещи, които човек пази не толкова заради истинската им стойност, колкото заради спомените, които съхраняват; нямаше частичка от душата му.
	Това бе стаята на един самотен човек, потаен човек, който не би споделил най-съкровените си мисли с никого. Постепенно, с натежало от мъка сърце, Джейн бе осъзнала, че Елис наистина е точно такъв като стаята си — студен и потаен.
	Беше просто невероятно. Той бе толкова уверен в собствените си сили. Ходеше с високо вдигната глава, сякаш никога в живота си не се е страхувал от когото и да е. В леглото беше абсолютно невъздържан, съвсем наясно със собствената си сексуалност. Готов бе да каже всичко, да направи всичко, без да се притеснява, да се колебае или срамува. Джейн не бе срещала мъж като него. Но прекалено много пъти се бе случвало — в леглото или в ресторанта, или просто като се разхождат по улицата, докато се смее с него или го слуша как говори, или наблюдава как край очите му се събират малки бръчици, ако усилено разсъждава върху нещо, или когато прегръща топлото му тяло — изведнъж да разбере, че той вече не е с нея. В тези моменти на отдалечаване той вече не бе любвеобилен, нито забавен, нито замислен или грижовен, или галантен, или състрадателен. Караше я да се чувства изключена от неговия свят — като случайна непозната, нахално вмъкнала се в личния му живот. Все едно слънцето се е скрило зад облак…
	Знаеше, че ще трябва да го напусне. Обичаше го до самозабрава, но той, изглежда, не можеше да отвърне подобаващо на тази обич. Той бе на тридесет и три и ако не бе научил досега изкуството как се дарява любов, никога нямаше и да се научи.
	Тя седна на дивана и се зачете в „Обзървър“, който беше купила по пътя за насам от будката с чуждестранни издания на булевард „Распей“. На първа страница имаше репортаж от Афганистан. Страната й се стори подходящо място, където да забрави Елис.
	Идеята й се бе харесала още от самото начало. Макар да обичаше Париж и работата й да бе най-малкото разнообразна, на нея й се искаше нещо повече: опит, приключения, възможност да направи нещо истинско за каузата на свободата. Не се боеше. Жан-Пиер й беше казал, че докторите са твърде драгоценни, за да ги пратят в зоната на бойни действия. Съществуваше риск да бъдеш ударен от заблудена бомба или да попаднеш в престрелка, но вероятно не бе по-зле от постоянната опасност да те прегази някоя кола в Париж. Освен това й беше адски любопитно да научи как точно живеят бунтовниците в Афганистан.
	— Какво ядат там? — засипваше тя е въпроси Жан-Пиер. — Какви дрехи носят? В палатки ли живеят? Имат ли тоалетни?
	— Няма тоалетни — отвърна й той. — Няма ток. Няма пътища, нито вино. Няма коли. Няма парно отопление. Няма зъболекари. Няма пощальони. Няма телефони. Няма ресторанти. Няма реклами. Няма кока-кола. Няма прогнози за времето, няма репортажи от фондовата борса, няма архитекти по вътрешен дизайн, няма социални служби, няма червило, нито дамски тампони, нито модни тенденции, нито официални вечери, нито стоянки за таксита, нито автобусни спирки…
	— Стига! — прекъсна го тя; той би могъл да продължи с изреждането още часове наред. — Трябва да имат поне автобуси и таксита.
	— По селата няма. Аз заминавам за един район, който се нарича Долината на Петте лъва, бунтовническа крепост в полите на Хималаите. Там си е било нецивилизовано даже и преди руснаците да го бомбардират.
	Джейн беше съвсем сигурна, че може щастливо да преживее и без водопроводна инсталация, червило или прогнози за времето. Подозираше, че той подценява опасността, макар да не е зона на военни действия, но по някаква странна причина това не я стресна особено. Майка й ще изпадне в истерия, разбира се. Баща й, ако беше още жив, щеше сигурно да каже: „Късмет, Джейни!“. Той разбираше, че трябва човек да направи нещо стойностно в тоя живот. Макар да беше добър лекар, така и никога не забогатя, защото където и да живееха — в Насау, Кайро, Сингапур, но най-вече в Родезия, той винаги лекуваше бедните без пари и те не спираха да се тълпят пред кабинета му — по този начин прогонваха пациентите, готови да си платят за прегледа.
	Зареяните й мисли бяха прекъснати от стъпки по стълбището. Осъзна, че не бе прочела повече от два-три реда от вестника. Вдигна глава и се заслуша. Не приличаха на стъпките на Елис. Въпреки това на вратата се почука.
	Джейн остави вестника и отвори вратата. На прага стоеше Жан-Пиер. Бе почти толкова изненадан да я види, колкото и тя. За момент двамата безмълвно се взираха един в друг. Джейн каза:
	— Изглеждаш гузен. И аз ли?
	— Да — отвърна той и се усмихна широко.
	— Тъкмо си мислех за теб. Влизай.
	Той пристъпи в стаята и хвърли поглед наоколо.
	— Елис не е ли тук?
	— Очаквам го всеки момент. Сядай.
	Жан-Пиер прегъна дългото си тяло на дивана. Джейн си помисли — и то не за първи път, — че той сигурно е най-красивия мъж, когото някога е виждала. Лицето му беше с абсолютно правилни черти, високо чело, добре очертан, доста аристократичен нос, светлокафяви очи и чувствена уста, която бе отчасти скрита под гъста тъмнокафява брада и мустаци, в които имаше по-светлокестеняви кичури. Дрехите му бяха евтини, но внимателно подбрани, и той ги носеше с небрежна елегантност, на която самата Джейн често завиждаше.
	Много го харесваше. Големият му недостатък беше, че има прекалено високо мнение за себе си, но даже и това правеше тъй наивно, че чак бе очарователен като хлапак, готов винаги да се изфука с нещо. Харесваше й неговият идеализъм и отдадеността му към медицината. Притежаваше страхотен чар. Имаше, освен това, и развинтено въображение, което понякога я разсмиваше: по повод на някоя глупост, може би дори само грешка на езика, той беше готов да се хвърли в остроумен монолог, който някой път продължаваше десет-петнайсет минути. Веднъж някой цитира изказване на Жан-Пол Сартр за футбола и Жан-Пиер веднага излезе със съчинен в момента коментар на футболен мач, тъй както вероятно би го описал философ от школата на екзистенциалистите. Тогава Джейн се смя, докато я заболя коремът. Приятели казваха, че тази негова веселост си имала и обратна страна, настроения на черна депресия, но Джейн не го бе виждала в такова състояние.
	— Пийни си от виното на Елис — предложи тя и вдигна бутилката от масата.
	— Не, благодаря.
	— Да не тренираш за пребиваването си в мюсюлманския свят?
	— Не, не точно.
	Изглеждаше ужасно сериозен.
	— Какво е станало? — попита тя.
	— Трябва сериозно да си поговоря с теб — отвърна той.
	— Та нали си говорихме преди три дни само, не помниш ли? — шеговито подхвана тя. — Помоли ме да зарежа гаджето си и да тръгна с теб за Афганистан — едно предложение, на което малко момичета биха устояли.
	— Говори сериозно.
	— Добре. Още не съм решила.
	— Джейн, разбрах нещо ужасно за Елис.
	Погледна го заинтригувана. Какво ли предстои да чуе? Дали ще съчини някоя история, дали ще я излъже, за да я убеди да тръгне с него? Не, едва ли, помисли си тя.
	— Окей, какво научи?
	— Той не е това, на което се преструва — каза Жан-Пиер.
	Как мелодраматично прозвуча само!
	— Няма нужда да ми говориш с тон на погребален агент. Какво точно имаш предвид?
	— Той не е поет без пукната пара в джоба. Работи за американското правителство.
	Джейн се намръщи.
	— За американското правителство?! — Първата й мисъл беше, че Жан-Пиер нещо е сбъркал адреса. — Той дава уроци по английски на някои французи, които работят за правителството на Щатите…
	— Нямах предвид това. Той слухти из радикалните групировки. Агент е. Работи за ЦРУ.
	Джейн избухна в луд смях.
	— Какви глупости говориш! Да не си помисли, че можеш да ме накараш да го напусна, като ми изтърсиш такова нещо?
	— Вярно е, Джейн.
	— Не е вярно. Елис не може да е шпионин. Не смяташ ли, че щях да знам? Та аз на практика почти живея с него вече от година.
	— Да, но не сте в една къща, нали така?
	— Няма значение. Аз го _познавам_. — Даже в момента, в който изричаше тези думи, Джейн си помисли: „Това би обяснило много неща.“ Тя всъщност не познаваше Елис _истински_. Но достатъчно добре го познаваше, за да е сигурна, че той не е първосигнален, подъл, измамен или, просто казано, зъл.
	— Всички за това говорят — каза Жан-Пиер. — Рахми Коскун беше арестуван тази сутрин и всички казват, че Елис е виновен.
	— Защо е бил арестуван Рахми?
	Жан-Пиер сви рамене.
	— За подривни действия естествено. Така или иначе, Раул Клермон търчи из целия град да търси Елис и някой хора искат да си отмъстят.
	— О, Жан-Пиер, това е направо смешно! — каза Джейн. Изведнъж й стана адски горещо. Отиде до прозореца и го отвори. Като надникна долу към улицата, забеляза русата глава на Елис в този момент да се шмугва във входа. — Е — обърна се тя към Жан-Пиер, — ето го и него. Сега ще ти се наложи да повториш смехотворната си историйка и пред него. — Тя чу стъпките на Елис по стълбището.
	— Това и смятам да направя — отвърна Жан-Пиер. — Защо си мислиш, че съм дошъл? Дойдох да го предупредя, че са по петите му.
	Джейн разбра, че Жан-Пиер говори искрено: той сериозно вярваше на собствените си приказки. Е, Елис съвсем скоро ще му каже за какво става дума.
	Вратата се отвори и Елис се появи в стаята.
	Изглеждаше много щастлив, като че ли едва се сдържаше да й съобщи някаква страхотна новина, и в момента, в който видя кръглото му усмихнато лице и носа с белег от старо счупване, и проникновените сини очи, сърцето на Джейн прескочи неспокойно, виновно, задето бе флиртувала досега с Жан-Пиер.
	Елис се спря на прага, изненадан да види Жан-Пиер. Усмивката му като че угасна.
	— Привет и на двамата — каза той. Затвори вратата зад себе си и я заключи; това му беше навик. Джейн винаги си беше мислила, че е някаква малка странност, но сега й хрумна, че един шпионин точно така би постъпвал. Прогони тази мисъл от главата си.
	Жан-Пиер заговори пръв:
	— По петите ти са, Елис. Научили са. Търсят те навсякъде.
	Джейн местеше поглед от единия към другия. Жан-Пиер бе по-висок от Елис, но Елис бе широкоплещест, с яки гърди. Стояха, вперили очи един в друг — също като котараци, преда да се счепкат в бой.
	Джейн прегърна Елис, виновно го целуна и каза:
	— Някой е наприказвал на Жан-Пиер разни глупости, че ти си бил агент на ЦРУ.
	Жан-Пиер се беше надвесил през прозореца и оглеждаше улицата отдолу. Сега извърна лице към тях.
	— Кажи й, Елис!
	— Откъде ти хрумна това? — попита го Елис.
	— Всички приказват.
	— А от кого _по-точно_ го чу? — попита Елис със стоманен глас.
	— Раул Клермон.
	Елис кимна. Превключвайки на английски, той каза:
	— Джейн, би ли седнала?
	— Не искам да сядам — раздразнено отвърна тя.
	— Имам нещо да ти кажа — рече той.
	„Не може да е вярно, просто _не може_.“ Джейн усети как гърлото й се стяга от паника.
	— Тогава ми го кажи — каза тя — и стига си ме молил да седна!
	Елис хвърли поглед към Жан-Пиер.
	— Би ли ни оставил насаме? — каза той на френски.
	Джейн започна да се ядосва.
	— Какво толкова има да ми разправяш? Защо просто не кажеш, че Жан-Пиер греши? Кажи ми, че не си шпионин, Елис, преди да съм се побъркала!
	— Не е толкова просто — отвърна Елис.
	— Просто е! — Вече не можеше да сдържи истеричните нотки в гласа си. — Той твърди, че си шпионин, че работиш за американското правителство и че си ме лъгал — непрестанно, безсрамно и подло — от деня, когато те срещнах! Вярно ли е това? Вярно ли е или не? Е?
	Елис въздъхна.
	— Като че ли е вярно.
	Джейн се чувстваше, сякаш всеки момент ще се пръсне.
	— Копеле такова! — изпищя тя. — Гадно копеле такова!
	Лицето на Елис остана каменно.
	— Щях да ти кажа днес.
	На вратата се почука. Те и двамата не обърнаха внимание на това.
	— Шпионирал си мен и всичките ми приятели! — извика Джейн. — Толкова ме е _срам_!
	— Работата ми тук приключи — каза Елис. — Няма да се налага повече да те лъжа.
	— Няма и да имаш тази възможност. Никога повече не искам да те виждам!
	Чукането се повтори и Жан-Пиер каза на френски:
	— Има някой на вратата.
	Елис каза:
	— Нали не говориш сериозно — че не искаш повече да ме виждаш?
	— Ти просто не разбираш какво ми причини, нали? — попита тя.
	Жан-Пиер рече:
	— Отворете проклетата врата, по дяволите!
	Джейн промълви:
	— О, боже милостиви! — И пристъпи към вратата. Отключи я и отвори. Там стоеше висок, широкоплещест мъж в зелено кадифено сако с един ръкав, на който имаше разпорено. Джейн никога преди не беше го виждала. Тя каза: — Какво, по дяволите, искате пък вие? — После видя, че той има пистолет в ръката.
	Следващите няколко секунди като че ли преминаха на забавен кадър.
	Джейн мигновено разбра, че ако Жан-Пиер е бил прав за това, че Елис е шпионин, той сигурно е прав и като казва, че някой го търси, за да си отмъсти, и че в света, в който тайно от нея се е подвизавал Елис, „отмъщение“ наистина може да означава почукване на вратата и някакъв мъж с пистолет.
	Тя отвори уста, за да извика.
	Мъжът се поколеба за частица от секундата. Изглеждаше изненадан, като че ли не бе очаквал да види жена. Погледът му прескочи от Джейн към Жан-Пиер и после обратно: знаеше, че Жан-Пиер не е човекът, по когото трябва да стреля. Обърка се, защото не можеше да види Елис, който бе скрит зад полуотворената врата.
	Вместо да крещи, Джейн се опита да тресне вратата.
	В момента, в който я хласна към въоръжения, той видя какво прави тя и бутна крак в отвора. Вратата удари обувката му и отскочи. Но пристъпвайки напред, той беше разперил ръце, за да не загуби равновесие, и сега пистолетът му сочеше нагоре към ъгъла на тавана.
	През ума на Джейн мина: „Този ще убие Елис. Ще убие Елис!“
	Тя се хвърли към въоръжения и заудря лицето му с юмруци, защото изведнъж бе осъзнала, че макар да мрази Елис, не иска той да умре.
	Мъжът се разконцентрира само за част от секундата. Тласна Джейн настрана със силната си десница. Тя падна тежко, озова се седнала на пода, с адска болка в кръста.
	Видя всичко, което последва, с една ужасяваща яснота.
	Ръката, която я бе блъснала, се върна и силно бутна вратата. Докато непознатият замахна с ръката, в която държеше пистолета, Елис пристъпи към него с бутилката вино, вдигнал я високо над главата си. Пистолетът гръмна в момента, в който бутилката вече се спущаше, и шумът от изстрела се сля със звука от строшено стъкло.
	Джейн ужасено се взираше в двамата мъже.
	После въоръженият се строполи, а Елис остана прав и тя разбра, че изстрелът не е улучил целта.
	Елис се наведе и грабна пистолета от ръката на мъжа.
	Джейн с мъка се изправи на крака.
	— Добре ли си? — попита я Елис.
	— Жива съм.
	Той се обърна към Жан-Пиер:
	— Колко са на улицата?
	Жан-Пиер погледна през прозореца.
	— Няма никой.
	Елис изглеждаше изненадан.
	— Трябва да са се скрили. — Сложи пистолета в джоба си и пристъпи към библиотечния шкаф. — Дръпнете се — каза и събори шкафа на пода.
	Зад него имаше врата, която Елис отвори.
	В продължение на няколко безкрайни секунди погледът му остана впит в Джейн, като че ли имаше нещо да й каже, но не можеше да намери подходящите думи. После той пристъпи през вратата и изчезна.
	Само миг по-късно Джейн пристъпи бавно до прага на тайната врата и надникна през нея. Там имаше още един тавански апартамент, оскъдно мебелиран и ужасно прашен, като че ли от цяла година никой не го бе обитавал. Имаше отворена врата, а оттатък — стълбище.
	Извърна се и погледна стаята на Елис. Въоръженият лежеше на пода, изпружен в цяла локва вино. Той се бе опитал да убие Елис точно ей тук, в тази стая; това вече й изглеждаше като сън. Всичко бе нереално: че Елис е шпионин, че Жан-Пиер знае, арестът на Рахми, тайният авариен изход на Елис.
	Той си бе тръгнал. _Никога повече не искам да те видя_, така му бе казала само преди няколко секунди. Изглежда, желанието й вече бе изпълнено.
	Чу стъпки по стълбището.
	Отмести поглед от нападателя и се обърна към Жан-Пиер. Той също гледаше като ударен от гръм. След миг прекоси стаята към нея и я прегърна. Тя се отпусна на рамото му и избухна в сълзи.


>	Втора част
>	1982 г.

>>	Четвърта глава

	Реката идваше от заледените планини горе — студена, бистра и винаги буйна. Изпълваше Долината с шума си, клокочейки през шеметните пропасти; втурваше се бясно между житните нивя и стремглаво се спускаше нататък, към далечните равнини. Повече от година този звук бе непрестанно в ушите на Джейн: понякога силен, бучащ, когато отиваше да се къпе или поемаше по каменистите пътеки между селата; а понякога нежен и тих, както сега, когато беше на високото и Реката на Петте лъва се усещаше само като проблясък и ромон в далечината. „Когато един ден си тръгна от Долината, тишината ще ме дразни — помисли си тя, — също както жителите на големи градове, които не могат да спят нощем, докато са на почивка на село, защото е прекалено тихо.“ Тя се заслуша и долови нещо друго — осъзна, че всъщност бе чула шума от реката именно заради този нов звук. Надмогвайки все по-мощно песента на водата, насам се приближаваше баритоновият глас на моторен самолет.
	Джейн отвори очи. Беше „Ан“ — дебнещият бавен разузнавателен самолет, чието неспирно ръмжене обикновено предвещаваше по-бързите и по-шумни реактивни самолети, отправени на бомбен рейд. Седна и притеснено се завзира към Долината.
	Тя беше в тайното си убежище — една широка, плоска скална тераса, оформена по средата на висока канара. Надвисналата отгоре естествена козирка я скриваше от чужди погледи, без да спира слънцето, и теренът бе такъв, че единствено опитен катерач би посмял да се спусне от върха на канарата до терасата. Отдолу пък маршрутът до убежището й представляваше стръмна камениста пътека без никаква растителност: никой не би могъл да я изкатери, без Джейн да го чуе или види. Всъщност кой ли би и тръгнал насам? Джейн беше открила това място само защото веднъж се отби от пътеката и се изгуби. Много бе важно чужд крак да не стъпва тук, защото тя идваше, за да се съблече и да се пече на слънце, а афганците бяха срамежливи като монахини: ако я видят гола, направо ще я линчуват.
	От дясната й страна прашният сипей рязко се спущаше надолу. Натам, към подножието, където теренът започваше да се изравнява близо до реката, се бе сгушило село Банда — петдесет-шейсет къщи, вкопчени в ивица неравна, скалиста земя, която никой не можеше да обработва. Къщите бяха изградени от сиви камъни и кирпич и до една имаха плоски покриви, направени от рогозки и пръстена настилка. Точно до малката джамия имаше още няколко разрушени неотдавна къщи — един от руските бомбардировачи беше уцелил право там преди няколко месеца. Джейн съвсем ясно виждаше селото, макар то да отстоеше на поне двайсет минути мъчително спущане пеша. Тя внимателно огледа покривите и високите дувари на къщите и пръстените пътеки помежду им, търсейки дали няма някое заблудено дете. За щастие нямаше — Банда бе съвсем запустяла под жежкото синьо небе.
	От лявата й страна Долината се разстилаше равна нататък. Малките каменисти ниви бяха нашарени с кратери от паднали бомби, а по ниските склонове на планината няколко от древните терасирани стени се бяха срутили. Пшеницата бе узряла вече, но никой не жънеше.
	Отвъд нивята, в самото подножие на стената от отвесни чукари, която ограждаше Долината от далечната страна, течеше Реката на Петте лъва: на места — дълбока, другаде — съвсем плитка; ту разлята, ту съвсем тясна, но винаги буйна и пълна с камъни. Джейн впери търсещ поглед по протежението й. Нямаше жени, които да се къпят или да белят дрехи, в плитчините нямаше плискащи се дечурлига, нямаше и мъже, повели коне или магарета през брода.
	Джейн си помисли дали да не навлече дрехите си и да напусне скривалището, за да се изкачи още нагоре към планината, където са пещерите. Там е събрано цялото село — мъжете спят след полския труд нощес, жените готвят и се опитват да усмирят децата на едно място, кравите са прибрани, козите — вързани, а кучетата се бият за остатъците от храна. Сигурно е съвсем в безопасност тук, защото руснаците бомбардираха селата, не голите сипеи наоколо, но винаги имаше заплаха някоя бомба да се отклони от целта, а пък пещерата би я предпазила от всичко, освен от директен удар.
	Преди да бе успяла да реши какво да прави, тя чу рева на реактивните самолети. Присви очи срещу слънцето, за да ги види. Шумът им изпълни Долината, удавяйки песента на буйната река, докато те минаха над нея, насочени към североизток. Още бяха високо, но се спущаха — един, два, три, четири сребристи убиеца, плод на най-висшата изобретателност на човечеството, пратени да осакатяват неуки селяци и да рушат кирпичени къщи, за да се върнат после в базата със скорост хиляда и двеста километра в час.
	След минута само се стопиха в далечината. Банда бе пощадена и днес. Джейн постепенно се успокои. Самолетите я ужасяваха. Банда напълно беше избегнала бомбардировки миналото лято и цялата Долина си отдъхна през зимата, но през пролетта всичко беше започнало, и то много сериозно — удариха Банда няколко пъти, веднъж — в самия център на селото. Оттогава Джейн намрази самолетите.
	Поразителен бе куражът на селяните. Всяко семейство си бе нагодило нещо като втори дом горе в пещерите; всяка сутрин те изкачваха стръмния сипей, за да прекарат там деня, и се връщаха вечер, защото нощем бомбардировки нямаше. Тъй като бе опасно да се работи на полето денем, мъжете вършеха това през нощта — или по-скоро работеха по-възрастните, защото младежта бе повече надалеч от дома, стреляше по руснаците там долу, в южния край на Долината, или още по-нататък, в полето. Това лято бомбардировките бяха по-интензивни от всякога във всичките бунтовнически райони — според коментарите, които Жан-Пиер бе дочул от партизаните. Ако всички афганци из другите краища на страната са като тези в Долината, те ще съумеят да се пригодят и да оцелеят: ще спасяват малкото си ценна покъщнина от развалините на бомбардирания дом, неуморно ще презасаждат разсипаната зеленчукова градина, ще се грижат за ранените, ще погребват мъртвите и ще изпращат все по-млади момчета, хлапаци още, при партизанските водачи. „Руснаците никога няма да надвият над тези хора тук — мислеше си Джейн, — освен ако не превърнат цялата страна в радиоактивна пустиня“.
	Що се отнася до това дали бунтовниците ще победят руснаците — това бе съвсем друг въпрос. Те бяха смели и неукротими и контролираха всички селски райони, но съперничещите племена се мразеха помежду си почти толкова, колкото мразеха и нашественика, а и пушките им бяха съвсем безпомощни срещу реактивните бомбардировачи и бронираните хеликоптери.
	Тя прогони мислите за войната от главата си. Сега беше най-горещата част на деня, време за следобедна дрямка, когато обичаше да остане сама и да се отпусне. Мушна ръка в ушитата от козя кожа торба, пълна с топено масло, и започна да маже с него опънатата кожа на огромния си корем, чудейки се как можа да направи тази глупост: да забременее в Афганистан.
	Пристигна тук с контрацептивни хапчета, достатъчни за две години напред, диафрагма и цяло кашонче противозачатъчен гел. И въпреки това само няколко седмици по-късно забрави да започне пак да си взема хапчетата след месечния цикъл, а после пропусна да използва и диафрагмата, при това — няколко пъти.
	— Как можа да направиш такава грешка! — беше й се разкрещял Жан-Пиер, а тя нямаше какво да му отговори.
	Но сега, легнала на слънце, с жизнерадостно огромен корем и хубави, налети гърди и една постоянна болка в гърба, тя виждаше, че всъщност грешката е направена нарочно, като че ли някакво професионално изкривяване, подсъзнателно замислено. Тя искаше да си има бебе, а Жан-Пиер — не, тъй че тя направи бебето случайно.
	„Защо толкова много исках да си родя детенце? — попита се тя сама и отговорът като изневиделица се появи в главата й: — Защото бях самотна.“
	— Наистина ли е така? — неволно изрече на глас. Каква ирония само! Никога не бе се чувствала самотна в Париж, където живееше сама, пазаруваше за един човек и си говореше пред огледалото. А сега, когато е омъжена и прекарва всяка вечер и всяка нощ със съпруга си, и работи рамо до рамо с него през по-голямата част от деня, тя се чувстваше изолирана, уплашена и самотна.
	Бяха се оженили в Париж точно преди да заминат насам. Тогава някак сватбата й се струваше като естествена част от приключението: още едно предизвикателство, още един риск, още едно вълнение. Всички приказваха колко щастливи и хубави, смели и влюбени са двамата — и това бе самата истина.
	Несъмнено очакванията й са били твърде високи. С такова нетърпение чакаше любовта и близостта с Жан-Пиер да става все по-голяма и по-голяма. Беше си мислила как той ще й каже за първото гадже в пубертета и от какво се страхува _направо до смърт_, и дали е вярно, че мъжете си изтръсквали онази работа, след като пикаят; тя пък, на свой ред, ще му довери, че баща й е бил алкохолик, и как си е фантазирала, че я изнасилва негър, и че някой път си смуче палеца, като е притеснена. Но Жан-Пиер явно си мислеше, че отношенията им след женитбата трябва да си останат такива, каквито са били преди. Отнасяше се с нея много галантно; разсмиваше я, когато е в настроение; сгушваше се безпомощно в обятията й, когато му беше тежко; обсъждаше с нея политиката и войната; веднъж на седмица се любеше много умело със стройното си младо тяло и силните си, чувствителни ръце на хирург; и във всяко отношение се държеше като гадже, не като съпруг. Тя все още не можеше да говори с него за разни глупави, конфузни неща, като например дали ако си сложи шапка, носът й ще изглежда по-дълъг, или пък колко й е обидно — даже след толкова години, — задето са я напляскали заради разлятото върху килима на пода в хола червено мастило, след като всъщност сестра й Полин бе направила белята. Искаше й се да попита някого: „Така ли е нормално да бъде в брака или нещата ще се подобрят?“, но приятелите и семейството й бяха много далеч, а афганските жени биха сметнали очакванията й за скандални. Удържа на изкушението да каже на Жан-Пиер право в очите колко разочарована се чувства — едно, защото оплакванията й щяха да прозвучат много мъгляви; и второ, защото се уплаши от отговора, който може да последва.
	Като погледнеше назад, тя разбираше, че мисълта за едно бебе се бе промъкнала в главата й даже по-рано, когато ходеше с Елис Талер. Същата година беше прелетяла от Париж до Лондон за кръщенето на третото дете на сестра си Полин — а тя по принцип не ходеше по такива поводи, защото не й харесваха официалните семейни събирания. Освен това беше започнала да гледа вечер детето на една женена двойка от същия блок — истеричен търговец на антикварни предмети и аристократичната му съпруга — и от всичко най-много й харесваше, когато бебето се разплачеше и тя трябваше да го гушне и да го успокоява.
	А тук, в Долината, където нейната задача беше да съветва жените да раждат децата си през по-големи промеждутъци, тя изведнъж откри, че съпреживява напълно радостта, с която се посреща всяка следваща бременност даже в най-бедните и многолюдни семейства. И тъй самотата и майчинският инстинкт бяха успели в заговора срещу здравия разум.
	Имало ли е някакъв момент — дори съвсем мимолетен, — когато да е усетила, че подсъзнателно иска да забременее? Дали си е мислила: „Може сега да зачена“, когато Жан-Пиер проникваше в нея, навлизаше бавно и грациозно като платноход в пристанище, а тя силно го прегръщаше до себе си; или пък в онази секунда на колебание, точно преди той да свърши, когато силно стискаше очи и като че се отдръпваше в собствената си черупка, далеч от нея, като космически кораб, полетял към сърцето на Слънцето; или по-късно, когато тя блажено се унасяше в сън, усещайки горещото му семе в утробата си?
	— Дали съм знаела всичко това? — на глас изрече тя, но мисълта за любенето я бе възбудила и тя започна да се милва с хлъзгавите си от маслото ръце, забравила всички въпроси. Остави съзнанието й да се изпълни с неясните, шеметни образи на страстта.
	Писъкът на самолетите рязко я върна към реалността. Тя втренчено и уплашено проследи с поглед други четири бомбардировача, които се стрелнаха над Долината и изчезнаха. Когато шумът отмря, тя пак започна да се гали сама, но настроението й вече бе отишло по дяволите. Така че просто се отпусна на слънцето и се замисли за бебето.
	Жан-Пиер реагира на бременността й така, сякаш се бе опитала да го изиграе зад гърба му. Така адски побесня, че искаше сам да извърши аборта, и то незабавно. На Джейн това негово желание й се стори ужасно зловещо, а той — като чужд и непознат човек. Но най-тежко се понасяше чувството, че я бяха отхвърлили. Мисълта, че съпругът й не иска нейното бебе, я караше да се чувства невероятно самотна в мъката си. Освен това той допълнително усложни нещата, като отказа изобщо да я докосва. Никога преди не се бе чувствала така нещастна. За първи път разбра защо понякога хората се самоубиват. Прекратяването на физическия контакт помежду им беше най-ужасното мъчение, на нея съвсем искрено й се искаше Жан-Пиер да я набие — така поне щеше да я докосва… Като си припомняше сега онези моменти, тя още му се сърдеше, макар да знаеше, че сама си бе навлякла това на главата.
	А после една сутрин той я прегърна и се извини за държането си. И макар част от съзнанието й да крещеше: „Едно извинение не е достатъчно, копеле такова!“, цялото й същество тъй бе зажадняло за любовта му, че тя веднага прости… Беше й обяснил, че и без това се страхувал да не я загуби и че ако тя ще бъде майката на сина му, той направо ще изпадне в див ужас, защото в такъв случай би загубил и двамата. Признанието я развълнува до сълзи и тогава тя осъзна, че тази бременност е всъщност най-голямото, най-важното обвързване с Жан-Пиер, и твърдо реши, че ще направи всичко по силите си бракът им да просъществува, независимо от обстоятелствата.
	След това отношението му към нея стана по-топло. Той започна да се интересува от растящото бебе и да се безпокои за здравето и безопасността на Джейн, точно както обикновено правят всички бъдещи татковци. „Бракът ни няма да бъде идеалният съюз, но поне ще е щастлив“, мислеше си Джейн и си представяше прекрасни картини от бъдещето: Жан-Пиер е министър на френското здравеопазване в социалистическото правителство, тя самата е член на Европейския парламент, имат три чудесни деца — едното учи в Сорбоната, другото — в Икономическия институт в Лондон, а третото — в Нюйоркската академия по сценични изкуства.
	В тези мечти най-голямото и най-прекрасното дете е момиче. Джейн докосна корема си и нежно го натисна тук-там с пръсти, опитвайки се да разпознае формата на бебето: според Рабия Гул, старата селска „баба“, щяло да се роди момиче, защото се усещало от лявата страна, докато мъжките растели отдясно. Затова Рабия препоръча зеленчукова диета. За момче би й наредила да яде много месо. В Афганистан момчетата започваха да ги хранят по-добре от момичетата още преди раждането.
	Мислите на Джейн бяха прекъснати от силен взрив. Отначало тя се обърка, защото свърза експлозията с реактивните самолети, които, тръгнали да бомбардират някое друго село, бяха прелетели над главата й преди няколко минути. Но после тя чу съвсем наблизо високия, нестихващ писък на дете, което крещи от болка и ужас.
	Веднага разбра какво се е случило. Руснаците, използвайки тактика, заимствана от американците във Виетнам, бяха разпръснали навсякъде из района противопехотни мини. Официално обявената цел бе да се блокират маршрутите за снабдяване на партизанските отряди, но тъй като „маршрутите“ представляваха най-обикновени планински пътеки, ежедневно използвани от старци, жени, деца, и животни, истинската идея всъщност си бе отявлен тероризъм в действие. Този писък означаваше, че някое дете е детонирало мината.
	Джейн скочи на крака. Звукът като че идеше някъде откъм къщата на моллата — на около половин километър извън селото по една тясна стръмна пътека. Джейн точно я виждаше — вляво от нея и малко по-надолу. Тя нахлузи обувките си, грабна дрехите и се затича нататък. Първият дълъг писък спря и се превърна в поредица от кратки, ужасени викове — на Джейн й се стори, че детето е видяло какво е направила мината с тялото му и сега пищи от страх. Тичайки през бодливия гъсталак от ниски дървета, Джейн усети, че и самата тя изпада в паника, тъй важно бе да се притече на виковете на страдащо дете. „Успокой се!“, задъхано рече сама на себе си. Ако падне тук и се удари лошо ще има вече двама пострадали и никой, който да им помогне. Освен това най-лошото нещо на света за едно уплашено дете е около него да се суети уплашен голям човек.
	Вече беше близо. Детето трябва да се е скрило в храстите. Няма да е на пътеката, защото мъжете чистеха пътеките от мини при всяко минаване на руските самолети — невъзможно бе обаче да се разминира цялата планина.
	Спря и се ослуша. Тъй шумно дишаше, че й се наложи да задържи дъх за минутка. Писъците идваха иззад една туфа камилска трева и хвойнови храсти. Тя си проправи път сред гъсталака и зърна част от яркосиньо палтенце. Детето трябва да е Муса, деветгодишният син на Мохамед Хан, един от партизанските водачи. Само след миг вече беше до него.
	Беше паднал на колене върху прашната земя. Явно се бе опитал да вдигне мината, но тя е избухнала и сега той ужасено, с широко отворени очи се взираше в кървавата пихтия, където взривът бе откъснал ръката му, и пищеше истерично.
	Джейн се нагледа на много рани през последната една година, но като видя тази, сърцето й се сви от жал.
	— О, боже господи! — каза тя. — Бедното ми дете! — Коленичи пред него, прегърна го и се опита с тих глас да го успокои. След минута то спря да пищи. Тя се надяваше, че сега ще заплаче със сълзи, но той бе изпаднал в шок и не пророни ни звук повече. Докато го държеше в обятията си, тя потърси и откри вената под мишницата му, за да спре шуртящата кръв.
	Нуждаеше се от неговата помощ. Трябваше да го накара да проговори.
	— Муса, какво стана? — попита го тя на персийски.
	Той не отвърна. Тя повтори въпроса.
	— Аз си мислех — очите му се разшириха от ужас, когато си спомни, а гласът му пак се извиси до писък, — аз си мислех, че е топка!
	— Тихичко, тихичко — напяваше тя в ухото му. — Кажи ми ти какво направи?
	— Вдигнах я! Вдигнах я!
	Тя го притисна до себе си, за да го успокои.
	— И тогава какво стана?
	Гласчето му още трепереше, но вече не бе в истерия.
	— Каза „бум“! — отвърна той. Бързо се съвземаше.
	Тя взе дясната му ръка и я вдигна под лявата мишница.
	— Натискай там, където аз натискам сега — каза му. Постави пръстчетата на нужното място и после отдръпна своите. Кръвта пак шурна от раната. — Здраво натискай! — заповяда му. Той направи, каквото му наредиха. Кръвта спря. Целуна го по челото. То беше влажно и студено.
	Беше пуснала вързопа с дрехите си на земята до Муса. Обличаше се така, както се обличат афганските жени: широк кафтан, навлечен върху памучни шалвари. Вдигна кафтана и накъса тънкия плат на няколко ивици; после започна да прави турникет. Муса безмълвно я наблюдаваше, широко отворил очи. Тя скърши едно сухо клонче от хвойновия храст и го използва, за да довърши турникета.
	Сега му трябваше превръзка, болкоуспокояващо, антибиотик, за да се предотврати инфекция, и майка му, за да се предотврати трайна травма…
	Джейн навлече шалварите си и завърза връвта на колана. Щеше й се да не бе бързала толкова да нацепи кафтана си, а да запази достатъчно от него, за да прикрие голотата си. Сега просто трябваше да се моли да не среща никакви мъже по пътя нагоре към пещерите.
	А как ще пренесе Муса дотам? Не й се щеше да се опитва да го кара да върви сам. Не можеше да го носи и на гръб, защото той нямаше как да се държи за нея сега. Тя въздъхна — просто ще се наложи да го носи на ръце. Клекна до него, обгърна с една ръка раменете му, а другата прокара под крачетата и го вдигна, като използваше коленете си за подемната сила, не гърба — така я бяха научили във феминистката школа за фитнес. Гушнала детето до гърдите си, като гръбчето му лежеше върху издутия й корем, тя бавно потегли нагоре по хълма. Успяваше да го носи само защото беше кльощав от недохранване. Едно деветгодишно европейско дете би било прекадено тежко.
	Скоро излезе от храсталаците и намери пътеката. Но след четиридесет-петдесет метра остана без сили. През последните няколко седмици се уморяваше много бързо и това я вбесяваше, но се научи да се съобразява с положението. Пусна Муса на земята и застана до него, като продължавате нежно да го придържа в обятията си, докато си пое дъх, облегната на отвесната скала, край която се виеше планинската пътека. Той пак беше потънал във вцепенено мълчание, което я притесняваше повече от одевешните писъци. Като си пое дъх, отново го вдигна и потегли нататък.
	Петнайсет минути по-късно тя си почиваше пак така, вече близо до върха на склона, когато на пътеката пред нея се появи мъж. Джейн го позна веднага.
	— О, не! — каза тя на английски. — Как можах точно Абдула да срещна!
	Беше нисък човек, около петдесет и пет годишен и доста закръглен въпреки недостига на храна по тези места. С кафявата си чалма и бухналите черни шалвари той беше облякъл пуловер от острата вълна на дива овца и едно синьо раирано сако с двойно закопчаване, което изглеждаше, сякаш някога го е носил лондонски банкер. Разкошната му брада беше червена. Той беше моллата на Банда.
	Абдула нямаше вяра на чужденци, презираше жените и мразеше всички, които практикуват чуждоземска медицина. Джейн, която олицетворяваше и трите неща накуп, нямаше много шансове да спечели благоразположението му. Отгоре на всичко много хора от Долината вече бяха разбрали, че пиенето на антибиотиците, които Джейн им дава, върши много повече работа от вдишването на дима от горящо парче хартия, на която Абдула е изписал нещо с шафранено мастило — в резултат на това моллата губеше пари. Неговата реакция беше да нарича Джейн наляво и надясно „западняшката шафрантия“, но повече от това му беше трудно да направи, защото тя и Жан-Пиер се ползваха с протекциите на Ахмед Шах Масуд, партизанския водач, а даже и един молла доста би помислил преди да кръстоса меч с такъв велик герой.
	Като я видя, той се закова на място и един израз на пълно слисване изкриви обикновено сериозното му лице в някаква комична маска. Точно него не биваше да среща. Всеки друг от селяните сигурно би се засрамил или би се обидил, ако я види полугола — Абдула обаче ще побеснее.
	Джейн реши да се държи настъпателно. Каза на Абдула:
	— Селям алейкум! — Това бе само началото на една официална размяна на поздрави, която някой път можеше да продължи десетина минути.
	Но Абдула не й отвърна с обичайното „Алейкум селям“. Вместо това той зейна ей такава уста и с писклив глас забълва поток обидни думи, сред които всички еквиваленти на „проститутка“, „извратена“ и „съблазнителка на деца“, които съществуват на персийски език. Лицето му стана мораво от бяс, той тръгна към нея, вдигнал бастун да я удари.
	Това вече беше прекадено. Тя посочи към Муса, който мълчаливо стоеше до нея, замаян от болка и отслабнал заради загубата на кръв.
	— Виж! — извика тя към Абдула. — Не можеш ли да разбереш…
	Но той бе заслепен от ярост. Преди да успее да довърши това, което се опитваше да му каже, той вдигна бастуна и здраво го стовари върху главата й. Джейн извика от болка и яд: остана изненадана колко много боли да те ударят така и почувства необуздан гняв, че си позволява такова отношение.
	Той все още не беше забелязал раната на Муса. Моллата беше забил хищен поглед в гърдите на Джейн и тя внезапно осъзна, че да види посред пладне голите гърди на бременна бяла западнячка за него е гледка, която ще го изпълни с такова похотливо напрежение, че сигурно ще се пръсне по шевовете. Той нямаше намерение да я накаже само с един-два удара, както би вкарал в пътя жена си, ако не му се подчини. По погледа му личеше, че е готов направо да я убие на място.
	Джейн изведнъж много се уплаши — за самата себе си, за Муса и за нероденото си дете. Тя се запрепъва назад, тъй че да не може да я достига, но той пристъпи към нея и пак вдигна бастуна. Добила внезапно кураж, тя скочи към него и забоде пръсти в очите му.
	Той изрева като ранен бик. Извика не толкова, защото бе ранен, а от възмущение, че жената, която е тръгнал да бие, има невероятното нахалство да отвърне също с бой! Докато той още мижеше и нищо не виждаше, Джейн сграбчи брадата му с две ръце и яко дръпна. Той залитна напред, препъна се и падна. Претърколи се няколко метра надолу по сипея и се спря в едни недорасли върбови храсталаци.
	Джейн си помисли: „О, боже, какво направих?“
	Като погледна в какво унизително положение се намира сега надутият, злобен свещеник, Джейн разбра, че той никога няма да забрави какво му е сторила. Може да се оплаче на „белобрадите“ — на селските старейшини. Може да иде при Масуд и да настоява да пропъдят чуждите доктори. Даже може да се опита да накара мъжете от Банда да я пребият с камъни. Но в момента, в който тази мисъл й мина през главата, тя се сети, че за да може изобщо за нещо да се оплаче, той ще трябва да разправи цялата история, с всичките унизителни подробности, и селяците ще му се подиграват сетне, додето е жив — ако не друго, афганците със сигурност бяха безмилостно племе. Така че може всичко да й се размине.
	Тя се обърна към пътеката. Сега имаше по-важни притеснения. Муса стоеше прав там, където го бе оставила, стихнал, без всякакъв израз на личицето, твърде шокиран, за да разбере какво точно се е случило. Джейн си пое дълбоко дъх, вдигна го на ръце и потегли нататък.
	Изкачи хребета само след няколко крачки и сега, на по-равното, можеше да върви по-бързо. Прекоси каменистото плато. Уморена беше, болеше я гърбът, но вече почти бе пристигнала: пещерите бяха точно под челото на планината. Стигна до другия край на билото и като тръгна да се спуща надолу, чу детски гласове. След миг само видя няколко шестгодишни дечица да си играят на „Рай или ад“: игра, която се състоеше в това да си хванеш палците на краката с ръце, докато две други деца те носят към рая — ако успееш да не си изтървеш палците на краката; или към ада (обикновено бунището или някой нужник) — ако ги изпуснеш. Изведнъж осъзна, че Муса никога повече няма да може да играе тази игра и страшна мъка стисна сърцето й. Тогава децата я забелязаха и като мина покрай тях, те спряха да играят и зяпнаха подире й. Едно от тях прошепна: „Муса.“ Още едно повтори името, а после всички излязоха от вцепенението си и се втурнаха пред Джейн, крещейки новината.
	Дневното скривалище на селяните от Банда приличаше на пустинен лагер на номадско племе: прашливата земя, усилно прежурящото пладнешко слънце, купчините пепел от огньовете, на които бяха готвили, забрадените жени, мръсните дечурлига. Джейн прекоси малкия мегдан от равна земя пред самите пещери. Жените вече се трупаха пред най-голямата, която Джейн и Жан-Пиер бяха превърнали в клиника. Жан-Пиер чу врявата и излезе. С облекчение Джейн му подаде Муса и каза на френски:
	— Беше мина. Загуби ръката си. Дай ми ризата си.
	Жан-Пиер внесе Муса вътре и го положи на килимчето, което служеше за кушетка за прегледи. Преди да се захване с детето, той бързо смъкна избелялата си военна риза и я даде на Джейн. Тя я облече.
	Като че ли й се зави свят. Понечи да тръгне към хладното дъно на пещерата и да отдъхне малко, но като направи няколко стъпки, изведнъж се отказа и веднага седна на пода. Жан-Пиер каза:
	— Дай ми малко тампони.
	Тя не му обърна внимание.
	Майката на Муса, Халима, влезе тичешком в пещерата и заизвива на умряло, като видя сина си. „Трябва да я успокоя — помисли си Джейн, — за да може тя да успокои детето. Защо не мога да стана на крака? Или да взема да затворя очи. За минутка само!“
	До спущането на вечерта Джейн вече знаеше, че бебето е на път.
	Като се свести след припадъка в пещерата, тя получи мъчителни — както сама смяташе — „болки в гърба“, причинени — пак според нея — от това, че носи Муса на ръце. Жан-Пиер се съгласи с нейната диагноза, даде й един аспирин и й каза да не мърда от леглото. Рабия, „бабата“, влезе в пещерата да види Муса и изгледа Джейн по един много особен начин, но тогава Джейн не разбра какво точно означава този поглед. Жан-Пиер почисти и превърза мястото, където мината бе откъснала ръката на Муса, даде му пеницилин и му сложи инжекция против тетанус. Детето нямаше да умре от инфекция, както най-вероятно би станало без западните лекарства, но въпреки това Джейн се замисли дали изобщо ще си струва да живее такъв живот — тук трудно оцеляваха дори и най-здравите; сакатите деца обикновено умираха млади.
	Късно следобед Жан-Пиер се заприготвя за тръгване. Имаше уговорка за прегледи утре в село на десетина километра, а по някаква причина, която Джейн така и не можа напълно да схване, той никога не пропускаше уречения час, макар да знаеше, че нито един афганец не би се изненадал, ако закъснее с ден или даже с цяла седмица.
	Още докато той я целуваше за „довиждане“, Джейн вече беше почнала да се чуди дали пък тази болка в гърба не е началото на родилни мъки, предизвикани по-рано заради преживяването с Муса. Но тъй като никога преди не беше раждала, нямаше как да знае, а и не й изглеждаше много вероятно. Попита Жан-Пиер.
	— Не се притеснявай — бързо отвърна той. — Има да почакаме още шест седмици. — Тя го попита дали не е по-добре да не тръгва, просто за всеки случай, но той реши, че било съвсем ненужно, и тя се почувства като глупачка. Тъй че Жан-Пиер потегли с медикаментите, натоварени на дръгливо конче, за да може да стигне до целта преди мрак и да почне работа още рано-рано на следващата сутрин.
	Когато слънцето тръгна към заник зад разположените на запад отвесни скали и долината се изпълни със сенки, Джейн заслиза заедно с жените и децата надолу по склона към потъващото в мрак село, а мъжете потеглиха към нивите си — да жънат родитбата, докато бомбардировачите спят.
	Къщата, в която живееха Джейн и Жан-Пиер, бе всъщност на селския бакалин, който се бе отказал от всякакви надежди, че може да печели по време на война — нямаше почти нищо за продаване, и се бе преселил в Пакистан заедно с цялото домочадие. Предната стая, в която едно време е бил дюкянът, доскоро служеше за приемна на Жан-Пиер — преди интензивните летни бомбардировки да принудят селяните да се крият из пещерите през деня. В къщата имаше и две задни одаи — едната трябва да е била за мъжете и техните гости, другата — за жените и децата. Джейн и Жан-Пиер ги използваха като спалня и всекидневна. Отстрани на къщата имаше сайвант, ограден с кирпичен дувар, където бяха иззидани огнище и малък басейн за пране и миене на съдове и деца. Бакалинът бе оставил няколко домашно измайсторени дървени мебели, а селяните дадоха на Джейн два-три красиви килима за подовете. С Жан-Пиер спяха върху един дюшек, като афганците, но вместо одеяла, използваха пухен спален чувал. Също като афганците те навиваха дюшека за през деня или го оставяха върху плоския покрив да се проветрява, когато времето е хубаво. През лятото всички спяха по покривите.
	Преходът от пещерата до къщата съсипа Джейн. Болките в гърба неимоверно се усилиха и когато стигна у дома, тя едва не припадна от болка и изтощение. Страшно много й се пишкаше, но бе твърде уморена да ходи чак до външния клозет, така че използва гърнето, скрито зад параван в спалнята. И тогава забеляза малко кърваво петно на дъното на памучните си шалвари.
	Нямаше сили да се изкачи по външната стълба до покрива, за да свали дюшека, така че се отпусна направо върху килима в спалнята. Болките в гърба идваха на пристъпи. При следващия пристъп тя сложи ръце на корема си и усети как подутината се размърдва, слизайки надолу с увеличаването на болката, и после пак се отпусна със стихването й. Сега вече нямаше никакво съмнение, че са започнали контракциите.
	Уплаши се. Спомни си как говореха със сестра си Полин за раждането. След като дойде първото бебе, Джейн отиде да посети Полин и занесе със себе си бутилка шампанско и малко марихуана. Когато и двете наистина се отпуснаха, Джейн я попита какво действително представлява всичко, а Полин отговори: „Като да изакаш пъпеш.“ После цял час се кикотеха по този повод.
	Но Полин беше родила в Университетската болница в самия център на Лондон, не в кирпичена къща в Долината на Петте лъва.
	Джейн си помисли: „Ами сега какво да правя? Не трябва да се паникьосвам. Трябва да се измия с топла вода и сапун; да намеря остри ножици и да ги оставя да се изварят в продължение на петнайсет минути; да донеса чисти чаршафи, за да мога да легна; да пия течности и да се отпусна.“
	Но преди да успее да подготви каквото и да е, започна поредната контракция, и този път наистина много я заболя. Тя затвори очи и се опита да диша бавно, дълбоко, на равни интервали, както й беше обяснявал Жан-Пиер, но беше трудно да удържа контрол върху себе си, след като единствено й се искаше да изкрещи от страх и болка: Спазъмът я остави почти без капка сили. Остана да лежи неподвижно, за да се посъвземе. Разбра, че няма да може да направи нито едно от нещата, които си бе наумила — сама няма да смогне. В момента, в който се почувства достатъчно силна, ще стане и ще се завлече до най-близката къща, за да помоли жените да доведат „бабата“.
	Следващата контракция дойде много по-скоро, отколкото я чакаше — само след минута-две, така поне й се стори. Докато напрегнатостта в корема й достигаше връхната си точка, Джейн гласно изстена:
	— Защо никой не ти казва колко много боли!?
	В момента, в който контракцията премина, тя се насили да стане. Ужасът, че може да роди съвсем сама, й вдъхна сила. Закуцука мъчително от спалнята към всекидневната. С всяка стъпка като че се чувстваше малко по-силна. Докато стигне до сайванта, внезапно между краката й шурна някаква топла течност и шалварите й моментално подгизнаха — околоплодните води бяха изтекли.
	— О, не! — изстена тя. Облегна се на портата. Не знаеше дали ще може и няколко метра да извърви така, с непрестанно свличащи се шалвари. Толкова бе унизително. — Трябва! — рече си сама, но започна нова контракция и Джейн се сви на земята. Последното, което мина през ума й, бе: „Ще се наложи да се оправям сама.“
	Когато отвори очи, съвсем близо до лицето си видя физиономията на някакъв мъж. Приличаше на арабски шейх — мургава кожа, черни очи, черни мустаци, а чертите на лицето му внушаваха аристократичност — високи скули, римски нос, бели зъби и издължена брадичка. Беше Мохамед Хан, бащата на Муса.
	— Слава богу! — дрезгаво промълви Джейн.
	— Дойдох да ти благодаря, че спаси живота на сина ми — заговори Мохамед на персийски. — Зле ли ти е?
	— Раждам.
	— Сега ли? — сепнато попита той.
	— Скоро. Помогни ми да вляза в къщата.
	Той се поколеба — раждането, както и всички останали женски неща, се смяташе „нечисто“, но за негова чест трябва да се каже, че колебанието му продължи само миг. Вдигна я на крака и я придържаше, докато преминат през всекидневната в спалнята. Там тя пак легна на килима.
	— Потърси помощ! — В гласа й трептеше болезнена молба.
	Той се намръщи, като не знаеше какво да прави. Изглеждаше по хлапашки смутен и хубав.
	— Къде е Жан-Пиер?
	— Замина за Хавак. Трябва ми Рабия.
	— Да — каза той, — ще изпратя жена си.
	— Преди да тръгнеш…
	— Да?
	— Моля те, дай ми малко вода.
	Той изглеждаше направо смаян. Нечувано беше мъж да принася на жена, пък било то и само за глътка вода.
	Джейн добави:
	— От специалната кана. — Тя винаги държеше кана филтрирана преварена вода за пиене: това беше единственият начин да се избегнат многобройните чревни паразити, от които почти всички местни страдат цял живот.
	Мохамед реши да загърби традициите.
	— Разбира се — отвърна той. Мина в съседната стая и се върна след миг с чаша вода. Джейн му благодари и блажено отпи.
	— Ще изпратя Халима да доведе бабата — рече той.
	Халима беше жена му.
	— Благодаря ти — каза Джейн. — Кажи й да побърза.
	Мохамед си тръгна. Джейн изкара късмет, че се случи той, а не някой от другите мъже. Те биха отказали да докоснат болна жена, но Мохамед беше различен. Той беше един от най-важните муджахидини — представител на върховния бунтовнически водач Масуд. Двадесет и четирите му години в неговата страна не бяха прекалено млада възраст, за да си вече партизански водач и баща на деветгодишен син. Беше учил в Кабул, говореше малко френски и знаеше, че обичаите на Долината не са единствените форми на учтиво държане в света. Главната му отговорност беше да организира конвоите до и от Пакистан с жизненоважните пратки от оръжие и амуниции за муджахидините. Точно такъв конвой беше довел Джейн и Жан-Пиер в Долината.
	В очакване на следващата контракция Джейн си припомни това кошмарно пътуване. Смяташе се за здрава, подвижна и силна, телом, мислеше, че няма да й е трудно да върви в продължение на цял ден, но не беше предвидила оскъдната храна, стръмните изкачвания, неравните каменисти пътеки и убийствената диария. През част от пътуването се движеха само нощем от страх да не ги забележат руските хеликоптери. На места трябваше да се справят и с враждебно настроени селяни. Тъй като ги беше страх, че конвоят ще привлече атака от страна на руснаците, местните отказваха да продават храна на бунтовниците или пък се изпокриваха и запъваха портите, или отпращаха конвоя до някоя си ливада или бахча само на няколко километра, която била чудна за лагеруване, а накрая се оказваше, че такава местност изобщо не съществува.
	Заради нападенията на руснаците Мохамед постоянно сменяше маршрутите. Жан-Пиер се беше докопал в Париж до някакви американски карти на Афганистан и те се оказаха по-добри от тези, с които разполагаха муджахидините, така че Мохамед често идваше в тяхната къща да ги разгледа, преди да изпрати поредния конвой.
	Всъщност идваше по-често, отколкото бе действително необходимо. Освен това той се обръщаше да говори с Джейн по-често, отколкото е обичайно за афганците, задържаше очи върху нейните прекадено дълго и не пропускаше крадешком да хвърля често погледи към снагата й. Тя си мислеше, че е увлечен по нея, или поне така беше, докато бременността й почна да личи.
	И тя на свой ред усети силно привличане към него — през периода, когато се чувстваше нещастна с Жан-Пиер. Мохамед беше смугъл левент, як и властен — тогава за първи път в живота си Джейн осъзна, че й е завъртял главата един мъжкар от тези, първичните типове, за които еманципацията е непозната даже като дума.
	Можеше да завърти любовна връзка с него. Беше, вярващ мюсюлманин, както и всички останали муджахидини, но тя се съмняваше дали това би променило нещо. Вярваше на думите, които много отдавна бе чувала баща й често да повтаря: „Религиозните убеждения могат да потушат някоя по-слаба любовна тръпка, но нищо не може да застане на пътя на истинското, сластно привличане.“ Как само вбесяваше майка й тази фраза… Така е, и в това пуританско селско общество си имаше също толкова изневери, колкото навсякъде другаде — Джейн го разбра от дочути клюки, които жените си разменяха на реката, докато носят вода или се къпят. Знаеше и как става всичко. Мохамед й беше казал.
	— Привечер се виждат рибите как скачат под водопада оттатък последната мелница — подметна той един ден. — Някои вечери ходя там да ги ловя.
	Привечер всичките жени готвеха, а мъжете седяха в двора покрай джамията — да правят мухабет и да пушат. Никой не би открил любовниците толкова далеч от селото, а и нямаше да усетят отсъствието нито на Джейн, нито на Мохамед.
	Самата мисъл да се люби край водопада с тоя хубав, първичен горянин много привличаше Джейн, но сетне забременя, а и Жан-Пиер призна колко се страхувал да не я загуби, и реши да отдаде цялата си енергия, за да закрепи брака им, независимо от всичко. Тя не отиде при водопада, а след като почна да й личи, че е бременна, Мохамед вече не се заглеждаше подире й.
	Може би именно тази невкусена любовна тръпка помежду им беше дала на Мохамед дързост да влезе и да й помогне, докато други мъже сигурно биха отказали и не биха прекрачили даже през прага. Или може би заради Муса. Мохамед имаше само един син — и три дъщери — и сега сигурно се чувстваше невероятно задължен към Джейн. „Днес си спечелих един приятел и един враг — помисли си тя. — Мохамед и Абдула.“
	Болките пак я подхванаха и тя осъзна, че този път я бяха оставили на мира за по-дълго време. Дали пък контракциите не са престанали да идват редовно? Защо? Жан-Пиер нищо не беше й казвал за това. Пък и беше забравил много неща от гинекологията, която е учил преди три-четири години вече.
	Тази беше най-тежката от досегашните и като че отмина. Джейн беше като в треска и й се гадеше. Какво стана с „бабата“? Мохамед няма как да не е изпратил жена си да я доведе — не може да е забравил или да е решил друго. Дали тя се е подчинила на мъжа си? Разбира се — афганските жени винаги се подчиняват. Но може да е тръгнала бавно, да се спира на разговорка тук и там или даже да се отбие на гости да пие чай. Ако в Долината на Петте лъва има изневери, то трябва да има и ревност, а Халима няма как да не е научила или поне да не се е досетила за мерака на Мохамед към Джейн — съпругите винаги усещат. Може сега да кълне наум, задето са й наредили да тича за помощ на своята съперница — екзотичната белокожа учена чужденка, която тъй беше завъртяла главата на мъжа й. Изведнъж Джейн я доядя на Мохамед, а и на Халима. „Нищо лошо не съм направила — помисли си тя. — Защо всички ме зарязаха? Защо мъжа ми го няма тук?“
	Когато започна следващата контракция, тя се разплака. Не издържаше вече.
	— Не мога повече! — извика на глас. Цялата се тресеше, без да може да спре. Искаше й се да умре, преди болката да е станала още по-силна. Ридаеше: — Майчице, помогни ми, мамичко!
	Изведнъж една силна ръка я подхвана за раменете и женски глас зашепна в ухото й някакви неразбираеми, но благи думи на персийски. Без да отваря очи, тя се вкопчи в другата жена, застена и закрещя с усилването на контракцията, докато най-сетне болката почна да се уталожва много бавно, но с едно особено чувство за завършеност, като че ли това може да е била последната контракция или поне последната много болезнена.
	Тя вдигна поглед и видя кротките кафяви очи и сбръчканите като орехова черупка страни на старата Рабия, „бабата“.
	— Селям алейкум, Джейн Дюбо.
	Джейн усети изведнъж такова облекчение, все едно воденичен камък вдигнаха от гърдите й.
	— Алейкум селям, Рабия Гул — с благодарност прошепна тя.
	— Бързо ли идат болките?
	— Всяка минута-две.
	Гласът на друга жена се обади:
	— Бебето е тръгнало ранко.
	Джейн извъртя глава и видя Захара Гул, снахата на Рабия — едра, хубава жена, на възраст колкото Джейн, с къдрава, почти черна коса и голяма уста, все усмихната. От всичките жени в селото Захара беше единствената, която Джейн чувстваше близка.
	— Радвам се, че си дошла — рече тя.
	Рабия каза:
	— Раждането е започнало, защото си носила Муса нагоре по стръмното.
	— И само затова ли? — попита Джейн.
	— Не е малко.
	„Значи не са разбрали за стълкновението с Абдула — помисли си Джейн. — Решил е да си мълчи.“
	Рабия каза:
	— Да приготвя ли всичко за малкото?
	— Да, моля ти се!
	„Един Господ само знае на какви първобитни гинекологични грижи се подлагам сега — помисли си Джейн, — но сама не мога да се справя, просто не мога.“
	— Искаш ли Захара да направи малко чай? — попита Рабия.
	— Да, ако обичаш. — В това поне нямаше нищо суеверно.
	Двете жени се разшетаха. Само като знаеше, че са наблизо, на Джейн й олекна. Много мило беше, помисли си тя, че Рабия помоли за позволение да помогне — един западен доктор би влязъл и би поел контрол над всичко, все едно къщата му е бащиния. Рабия ритуално изми ръцете си, молейки се на пророците да я „сторят румена“ — което значеше да й дадат сполука, и после още веднъж ги изми много внимателно със сапун и много вода. Захара донесе захлупци, пълни с диво седефче, а Рабия запали една стиска от малките тъмни семенца с малко дървени въглища. Джейн си спомни, че според поверието злите духове се плашели от миризмата на горящо седефче. Успокои се с мисълта, че острият дим ще пропъди мухите от стаята.
	Рабия беше малко повече от проста „баба“. Израждането беше основният й занаят, но освен това тя знаеше как с билки и магия да увеличи плодовитостта на съпругите, които трудно прихващат. Знаеше и как да предпазва от зачеване, да предизвиква аборти, но тези услуги много по-малко се търсеха: афганските жени по принцип искаха много деца. Освен това ходеха при Рабия да ги лекува от „женски“ болести. Често я молеха и да измие мъртвец — една задача, която, също както и израждането, се смяташе нечиста.
	Джейн я гледаше как се върти из стаята. Сигурно е най-старата жена в селото — някъде около шейсетгодишна. Ниска — не повече от метър и петдесет — и много слаба, както повечето от местните хора. Набръчканото й кафяво лице беше заобиколено с бели коси. Движеше се безшумно, възлестите й старешки ръце пипаха сръчно и на място.
	Отпърво отношенията между нея и Джейн бяха започнали с недоверие и враждебност. Когато Джейн попита Рабия кого вика в случай на тежко раждане, Рабия троснато й отвърна: „Да не чуе дяволът, не съм имала трудно раждане и никога не съм изпуснала майка или рожбата й.“ Но по-късно, когато селските жени идваха при Джейн заради разни дребни проблеми с менструацията или заради нормално развиваща се бременност, Джейн ги пращаше при Рабия вместо да им предписва ненужни лекарства — така започна професионалното им сътрудничество. Рабия беше дошла да се посъветва с Джейн за една родилка, която получила вагинално възпаление. Джейн й даде няколко опаковки пеницилин и обясни как да го предписва. Славата на Рабия стигна до небето, когато се разбра, че на нея се поверяват западни лекарства. Джейн пък има възможност да й каже, без да я засегне, че Рабия най-вероятно сама е предизвикала инфекцията с практикуваното от нея ръчно мазане с мехлем на родовите канали по време на раждане.
	Оттогава насетне Рабия започна да се отбива в приемната веднъж-дваж седмично — да размени приказка с Джейн и да я гледа как работи. Джейн използваше тези случаи, за да обясни — така, между другото — разни неща: защо си мие ръцете толкова често, защо слага всичките инструменти във вряща вода, след като ги е използвала, и защо дава много течности на малки деца, болни от диария.
	Рабия, на свой ред, довери на Джейн някои от своите тайни. На Джейн й беше интересно да научи какво слага в отварите си Рабия и сама се досети как трябва да действат някои от тях: лековете за забременяване съдържаха заешки мозък и котешки далак, които може би набавят хормони, липсващи в метаболизма на пациентката; а пък ментата и кочата билка в много от отварите сигурно помагаха да се изчистят възпаленията, които препятстват зачеване. Освен това Рабия имаше и магия за немощни съпрузи. Тя даваше на жените им да им сипят целебен прах, там пък изобщо нямаше съмнение как действа — отварата съдържаше опиум.
	Недоверието бе отстъпило място на предпазливо взаимно уважение, но Джейн не бе потърсила грижите на Рабия за собствената си бременност. Едно беше да приеме за вярно, че Рабия със своята смесица от фолклорна медицина и магьосничество може да помогне на афганските жени, и съвсем друго — сама да се подложи на такива грижи. Освен това Джейн очакваше, че Жан-Пиер лично ще акушира при раждането на бебето. Така че когато Рабия я попита от коя страна лежи бебето и й предписа зеленчукова диета за момиче, Джейн ясно даде да се разбере, че тази бременност ще протече по западния начин. Рабия, изглежда, се засегна, но прие отказа с достойнство. А ето сега Жан-Пиер е в Хавак, а Рабия е тук, до нея, и Джейн бе доволна да разчита на помощта на една старица, която е изродила стотици бебета и сама е дала живот на единадесет.
	От известно време болките бяха спрели, но през последните няколко минути, докато наблюдаваше как Рабия мълчаливо шета насам-натам из стаята, Джейн започна да чувства нещо съвсем ново в корема си: ясно усещане за натиск, придружено с все по-нарастващо желание да се напъне. След малко желанието стана почти неустоимо и напъвайки се, тя изстена — не защото я болеше, а от самото усилие.
	Чу гласа на Рабия като че ли някъде отдалеч да казва:
	— Започва. Това е хубаво.
	След малко напъните отминаха. Захара донесе чаша зелен чай. Джейн се поизправи и с благодарност отпи от чая. Беше топъл и много подсладен. Захара е на моята възраст, помисли си Джейн, а вече има четири деца, без да се броят спонтанните аборти и мъртвородените. Но тя беше от онези жени, които изглеждат преливащи от живот, като здрава млада лъвица. Сигурно ще роди още няколко деца. Тя бе посрещнала Джейн с открито любопитство, докато повечето от другите жени веднага след идването й се отнесоха с подозрение и враждебност. Скоро Джейн откри, че Захара се дразни от някои глупави обичай и традиции в Долината и е петимна да научи всичко, което може, за чуждоземските идеи за здравето, отглеждането на деца и храненето им. Тъй Захара се превърна не само в приятелка на Джейн, но и в най-сигурния проводник на нейната програма за здравна просвета.
	Днес обаче беше дошъл ред на Джейн да се учи на афганските методи. Тя наблюдаваше Рабия как постила найлон върху пода (какво ли са използвали в миналото, когато не е имало толкова много непотребни найлони наоколо?) и го покрива отгоре с пласт песъчлива почва, която Захара донесе с една кофа отвън. Рабия беше подредила няколко неща върху един месал на пода и Джейн с радост забеляза ивици чист тензух и съвсем ново бръснарско ножче, още в опаковката.
	Напъните се върнаха и Джейн затвори очи, за да се концентрира. Не болеше, не точно, по-скоро приличаше на усещането, че има невероятен, направо невъзможен запек. Откри, че си помага, като стене, докато се напъва, и искаше да обясни на Рабия, че не стене от болка, но беше прекадено заета да напъва, за да й говори в момента.
	В следващото затишие Рабия коленичи до нея и развърза връвта на шалварите и, после ги свали.
	— Искаш ли да идеш по малка нужда, преди да те измия? — каза тя.
	Тя помогна на Джейн да се изправи и да иде зад паравана, после придържаше раменете й, докато тя седеше върху гърнето.
	Захара донесе леген с топла вода и отнесе гърнето. Рабия изми корема и бедрата на Джейн, после я изми отдолу и тогава за първи път доста се разбърза. После Джейн пак легна. Рабия изми собствените си ръце и ги изсуши. Тя показа на Джейн малка стъкленица с някакъв син прах — сигурно меден сулфат, помисли си Джейн.
	— Този цвят плаши злите джинове.
	— Какво искаш да направиш?
	— Да поръся малко на челото ти.
	— Добре — съгласи се Джейн, а след това добави: — Благодаря.
	Рабия намаза малко от прашеца върху челото й. „Нищо против нямам магията, когато е безвредна — мислеше Джейн, — но какво ще прави тя, ако възникне някой сериозен медицински проблем? И колко точно седмици е недоносено това бебе?“
	Още се тревожеше, когато започна следващата контракция, тъй че не беше концентрирана, за да изпревари вълната от напъни, и резултатът беше много болезнен. „Не трябва да се притеснявам — помисли си тя, — трябва да се отпусна.“
	След това се почувства изтощена и доста й се доспа. Затвори очи. Усети, че Рабия разкопчава ризата й — онази, която взе от Жан-Пиер следобеда, преди сто години. Рабия започна да масажира корема на Джейн с някакъв мехлем, вероятно — топено масло. Притисна го малко по-силно с пръсти. Джейн отвори очи и каза:
	— Не се опитвай да мърдаш бебето.
	— Рабия кимна и продължи да опипва — с една ръка в горната част на издутия корем, а с другата — в долната.
	— Главата е надолу — най-сетне рече тя. — Всичко е както трябва, но бебето ще се роди много скоро. Трябва да станеш сега.
	Захара и Рабия помогнаха на Джейн да стане и да направи две стъпки напред към покрития с почва найлон. Рабия застана зад нея и я насочи:
	— Стъпи на моите крака.
	Джейн направи, както й казаха, макар че не беше сигурна каква е логиката. Рабия постепенно я спусна до клекнало положение, самата тя клечеше зад нея. Значи в тази поза раждат жените тук.
	— Седни върху мен — каза Рабия. Аз мога да те държа. — Джейн усети как тежестта й се намества върху бедрата на старицата. Тази поза беше учудващо удобна и много, много успокояваща.
	Джейн усети, че мускулите й пак започват да се свиват. Стисна зъби и се стегна, изстенвайки. Захара клекна пред нея. Известно време в главата на Джейн нямаше нищо друго, освен това напрежение. Най-сетне то отмина и тя се отпусна, изтощена и полузаспала, като остави Рабия да поеме цялата й тежест.
	Когато всичко започна пак, тя усети в долната част на корема си някаква нова болка и остро, изгарящо, усещане. Захара изведнъж каза:
	— Идва.
	— Сега не напъвай — каза Рабия. Остави бебето само да се изхлузи.
	Напрежението се уталожи. Рабия и Захара смениха местата си. Сега Рабия клекна между краката на Джейн и внимателно следеше какво става. Напънът започна пак. Джейн стисна зъби. Рабия каза:
	— Не напъвай. Стой спокойно. — Джейн се опита да се отпусне. Рабия я погледна, посегна да пипне лицето й и каза: — Недей да хапеш. Отвори си устата.
	Джейн отпусна челюстта си и усети, че това много помага.
	Паренето пак се върна, по-лошо от всякога, и Джейн разбра, че бебето почти се е родило: усещаше как главичката му се провира, разпъвайки я направо до невъзможна степен. Извика от болка — изведнъж тя престана и за момент нищо не усещаше. Погледна надолу. Рабия посегна между краката й, назовавайки имената на всички пророци: През замъглените си от сълзи очи Джейн видя нещо кръгло и тъмно в ръцете на „бабата“.
	— Не дърпай — каза Джейн. — Не дърпай главичката.
	— Няма — каза Рабия.
	Джейн пак усети напъните. В този момент Рабия каза:
	— Сега леко напъни заради рамото.
	Джейн затвори очи и леко напъна.
	След няколко секунди Рабия рече:
	— Хайде сега за другото.
	Джейн пак напъна и тогава усети онова огромно облекчение след напрежението — разбра, че бебето се е родило. Погледна надолу и видя някаква дребна фигурка, гушната в скута на Рабия. Кожата му беше набръчкана и мокра, а главата — покрита с прилепнала тъмна косица. Пъпната връв изглеждаше много зловеща — дебело синьо въже, пулсиращо като вена.
	— Добре ли е? — попита Джейн.
	Рабия не отвърна. Тя събра устни и духна в смачканото, неподвижно лице на бебето.
	„О, боже, мъртво е!“, помисли си Джейн.
	— Добре ли е? — повтори тя.
	Рабия пак духна, бебето отвори малката си устица и изплака.
	Джейн каза:
	— О, слава богу, живо е!
	Рабия взе парче чист тензух и обърса бебето.
	— Всичко ли си има? — попита Джейн.
	Рабия най-сетне проговори. Тя погледна Джейн в очите, усмихна се и каза:
	— Да, тя си има всичко.
	„Тя си има всичко — повтори си Джейн. — Тя. Родих си момиченце. Момиче.“
	Изведнъж се почувства съвсем изцедена. И миг повече не можеше да остане права.
	— Искам да легна.
	Захара й помогна да пристъпи обратно към дюшека и придърпа възглавниците зад нея, тъй че тя легна почти изправена, докато Рабия държеше бебето, още свързано с Джейн чрез пъпната връв. Като я настаниха, Рабия започна да подсушава бебето с тензуха.
	Джейн видя, че пъпната връв спря да пулсира, сви се и побеля.
	— Можеш да отрежеш пъпната връв — каза тя на Рабия.
	— Ние винаги чакаме плацентата първо — отвърна възрастната жена.
	— Направи го сега, моля ти се!
	Рабия не бе съвсем убедена, но се подчини. Взе един бял конец от масичката си и стегна пъпната връв на няколко сантиметра от пъпчето на бебето. „Трябваше да е по-близо — помисли си Джейн, — но няма значение“.
	Рабия отви новото бръснарско ножче от хартията.
	— Бисмиллях* — рече тя и преряза връвта.
	[* В името на Аллах — често използвана благословия. — Б.пр.]
	— Дай ми я — помоли Джейн.
	Рабия й подаде бебето, като я предупреди:
	— Не й давай да суче.
	Джейн знаеше, че Рабия тук греши.
	— Помага при падането на плацентата — каза тя.
	Рабия сви рамене.
	Джейн сложи личицето на бебето до гърдата си. Зърната бяха набъбнали и много приятно чувствителни, както когато Жан-Пиер ги целува. Щом зърното докосна бузката на бебето, малката инстинктивно обърна глава и отвори устица. Засука в момента, в който зърното влезе в устата й. Джейн остана смаяна от това колко сексуално възбуждащо бе усещането. За един момент бе шокирана, хвана я срам, а после си помисли: какво пък толкова!
	Усети ново движение в корема си. Поддаде се на желанието да напъне и усети как плацентата излезе като едно хлъзгаво, повторно раждане; Рабия внимателно я уви в тензух.
	Бебето спря да суче и като че ли се унесе в сън.
	Захара даде на Джейн чаша вода. Тя я изпи наведнъж. Имаше чуден вкус. Помоли за още.
	Беше изранена, уморена и блажено щастлива. Погледна към малкото момиченце, което мирно спеше на гърдата й. Усети, че и самата тя е готова да заспи.
	Рабия каза:
	— Трябва да повием малката.
	Джейн вдигна бебето — беше лекичко като кукла — и го подаде на старицата.
	— Шантал — рече тя, когато Рабия я пое. — Името й е Шантал.
	После затвори очи.


>>	Пета глава

	Елис Талер взе редовния полет на „Ийстън Еърлайнс“ от Вашингтон до Ню Йорк. От летище „Ла Гуардия“ отиде с такси до хотел „Плаза“ в Ню Йорк Сити. Колата го остави пред входа на хотела откъм Пето Авеню. Елис влезе вътре. Във фоайето той сви вляво и отиде до асансьорите при изхода към 58-а улица. Заедно с него се качиха мъж в делови костюм и жена, понесла пазарска чанта с емблемата на магазини „Сакс“. Мъжът слезе на седмия етаж, Елис — на осмия, а жената продължи нагоре. Елис тръгна по мрачния хотелски коридор съвсем сам и така стигна до асансьорите, водещи към изхода на 59-а улица. Слезе до първия етаж и напусна хотела през изхода откъм 59-а.
	Сигурен вече, че никой не го следва, той спря такси на Сентръл Парк Саут, отиде до гара Пен и взе влака до Дъглъстън, квартал Куинс.
	Докато пътуваше във влака, в главата му се въртяха строфи от „Приспивно“ на Один:
P>
	Времето и бурите изгарят
	красотата, със която е дарено
	тъжното дете, а гробът сочи,
	че детето е създание преходно…
P$
	Вече година мина от времето, когато се бе подвизавал в ролята на прохождащ американски творец в Париж, но още не бе загубил слабостта си към поетичното слово.
	Продължи да се озърта за „опашка“, защото за това му пътешествие враговете никога не биваше да научат. Слезе на Флашинг и изчака на перона до следващия влак. Никой не остана да чака с него.
	Заради всички тези сложни предпазни мерки вече беше пет часът, когато стигна в Дъглъстън. От гарата потегли пеша, с бърза крачка, прехвърляйки през главата си какъв точно подход да избере; думите, които да използва, и различните възможни реакции, които може да очаква.
	Стигна до тихата улица в предградията, от която се виждаше провлакът на Лонг Айлънд, и се спря пред малка, спретната къща с колони край портала, имитиращи стила от епохата на Тюдорите, и прозорец с тъмно стъкло на едната стена. В алеята пред къщата беше паркиран малък японски автомобил. Като тръгна по пътеката, входната врата се отвори от русо тринайсетгодишно момиче.
	Елис каза:
	— Здравей, Петъл.
	— Здрасти, татко — отвърна то.
	Той се наведе да я целуне и както винаги му се случваше — изпита едновременно прилив на гордост и го прониза остро чувство за вина. Огледа я от главата до петите. Под фланелката с образа на Майкъл Джексън носеше сутиен. Съвсем сигурен беше, че това е нов момент. „Тя става вече жена — помисли си той. — По дяволите!“
	— Били искал да влезеш за минутка? — учтиво каза тя.
	— Разбира се.
	Последва я навътре. Като я гледаше отзад, тя му се стори още по-женствено оформена. Това му напомни първото му гадже. Той беше на петнайсет, а тя трябва да не е била много по-голяма от Петъл… „Не, чакай — сети се той, — тя беше _по-малка_, беше на _дванайсет_! А аз й пусках ръка под пуловера. Господ да пази дъщеря ми от петнайсетгодишни батковци.“
	Влязоха в малка подредена всекидневна.
	— Няма ли да седнеш? — попита Петъл.
	Елис седна.
	— Да ти донеса ли нещо? — засуети се тя.
	— Отпусни се — каза й Елис. — Не е нужно да си чак толкова учтива. Аз съм татко ти.
	Тя изглеждаше учудена и несигурна, като да бяха й се скарали за нещо, което не е знаела, че е нередно. След малко каза:
	— Трябва да среща косата си. После можем да тръгваме. Извини ме.
	— Разбира се — отвърна Елис. Тя излезе. Болно му ставаше от това тъй учтиво държане. Беше знак, че все така го възприема като чужд. Още не беше успял да стане нормален член на семейството й.
	Идваше да я види поне веднъж месечно през последната година, още от както се върна от Париж. Някой път прекарваха целия ден заедно, но най-често само я извеждаше някъде да обядват, както днес. За да прекара този един час с нея, той трябваше да предприеме петчасовото пътуване при максимални мерки за сигурност, но тя, разбира се, не знаеше за това. Целта му бе съвсем скромна: да заеме малко, но постоянно място в живота на дъщеря си.
	Това беше свързано със смяна на работата. Отказа се от действащото разузнаване. Шефовете му останаха изключително недоволни: прекалено малко бяха добрите тайни агенти (а лошите — стотици). Той също с неохота спря да работи, тъй като чувстваше, че има дълг да използва таланта си. Но не можеше да спечели обичта на дъщеря си, ако се налага през година-две да изчезва в някой далечен край на света, без да може да й каже къде отива или защо, или даже за колко време. А не можеше да рискува да го убият точно сега, когато тя започва да се учи да го обича…
	Липсваше му вълнението, опасността, тръпката на преследването; съзнанието, че върши нещо значимо, с което никой друг не би могъл толкова добре да се справи. Но вече от твърде дълго време всичките му емоционални връзки бяха все мимолетни, а след като загуби Джейн, имаше нужда от поне едно същество, чиято любов към него да е постоянна.
	Докато чакаше, в стаята влезе Джил. Елис се изправи. Бившата му съпруга изглеждаше сдържана и спокойна, облечена в бяла лятна рокля. Той целуна предложената му буза.
	— Как си? — каза тя.
	— Както винаги. А ти?
	— _Невероятно_ съм заета. — И започна да му обяснява изключително подробно колко неща трябвало да върши и както винаги, Елис изключи. Мила му беше, макар да го отегчаваше до смърт. Странно се чувстваше, като си помислеше, че някога е бил женен за нея. Тя беше най-хубавото момиче в катедрата по английска литература, а той беше най-умното момче, пък и беше 1967-а, когато всичко живо се дрогираше и нямаше невъзможни неща, особено в Калифорния. Венчаха се, облечени в бели роби, към края на първи курс и някой изсвири Сватбения марш на цитра. После Елис се издъни на изпитите и го изхвърлиха от университета и затова го извикаха в армията. Вместо да замине за Канада или за Швеция, той отиде на военната комисия като агнец на заколение и всички зяпнаха от изненада — всички, освен Джил, която вече беше разбрала, че от този брак нищо няма да излезе, и само чакаше да види какво ще измисли Елис, за да се измъкне.
	Беше в болницата в Сайгон с рана от куршум в прасеца (Най-често там раняваха пилотите на хеликоптери, защото седалката беше бронирана, но подът на машината — не), когато процедурата по развода окончателно приключи. Някой беше оставил официалното уведомление на леглото му, докато той беше в клозета, и го откри, като се върна, заедно с още един „Дъбов лист“, двайсет и пети поред за него (по онова време медалите ги раздаваха почти на кило). „Току-що се разведох“, рече той тогава, а пък войникът на съседното легло отвърна: „Без майтап? К’во ще кажеш да ударим по едни карти?“
	Тя не беше му казала за бебето. Откри го сам няколко години по-късно, когато вече беше станал шпионин и реши да проследи къде е Джил, просто като упражнение, и научи, че е родила дете с особеното име Петъл*, без всяко съмнение — име от края на шейсетте години, и имала съпруг Бърнард, който се лекувал от безплодие. „Това, дето не ми каза за Петъл, е единственото наистина гадно изпълнение на Джил“, помисли си той, макар тя все още да твърдеше, че мислела само за неговото добро.
	[* Венчелистче (англ.). Има се предвид склонността на хипитата през шейсетте да кръщават децата си с „цветни“ имена. — Б.пр.]
	Тогава той настоя да вижда Петъл от време на време и я накара да не нарича Бърнард „тате“. Но не беше се стремил да стане част от живота на семейството, поне допреди една година.
	— Искаш ли да вземеш моята кола? — казваше в момента Джил.
	— Ако нямаш нищо против.
	— Разбра се, че нямам.
	— Благодаря.
	Унизително беше да му се налага да използва колата на Джил, но пътуването от Вашингтон бе прекадено дълго, а Елис не искаше често да наема коли в този район, защото един ден враговете му можеха да разберат чрез регистрите на агенциите за автомобили под наем или чрез проследяване на кредитните карти и тогава може и да научат за Петъл. Другият начин беше да използва различна самоличност всеки път, когато наема кола, но документите за самоличност бяха скъпи неща, а Агенцията не би си направила труда да ги дава на някакъв си книжен плъх като него. Затова той използваше хондата на Джил или наемаше такси в квартала.
	Петъл се върна в стаята, русите й коси се спущаха по раменете. Елис се изправи. Джил каза:
	— Ключовете са в колата.
	Елис се обърна към Петъл:
	— Скачай в колата. Идвам веднага. — Петъл излезе, той се обърна към Джил. — Бих искал да я поканя във Вашингтон за някоя събота и неделя.
	Джил се държа мило, но твърдо.
	— Ако тя иска да дойде, естествено ще й позволя, но ако не иска, нямам намерение да я карам.
	Елис кимна.
	— Съвсем справедливо. Ще се видим пак, като я докарам.
	Заведе Петъл с колата до един китайски ресторант в Литъл Нек. Знаеше, че обича китайска кухня. Сега, като не бяха вече в къщата, тя като че ли се поотпусна малко. Благодари на Елис, задето й изпратил стихотворение за рождения ден.
	— Никоя от приятелките ми не е получавала стихотворение за рождения ден — каза тя.
	Той не беше сигурен дали това значи, че се е зарадвала или напротив.
	— По-хубаво е от картичка за рожден ден със сладко котенце на нея, надявам се.
	— Вярно. — Тя се засмя. — Всичките ми приятелки мислят, че си много романтичен. Учителката ми по английски ме попита дали някога си публикувал неща свое.
	— Никога не съм писал нищо чак толкова хубаво — отвърна той. — Още ли така ти харесва английската литература?
	— Харесва ми много повече от математиката. Пълен ужас съм по математика.
	— Какво учите? Изучавате ли някакви пиеси?
	— Не, но някой път учим стихотворения.
	— Някое, което да ти е харесало?
	Тя се замисли малко.
	— Харесва ми онова за нарцисите.
	Елис кимна.
	— И аз го харесвам.
	— Забравих кой го е написал.
	— Уилям Уърдсуърт.
	— А, вярно.
	— Някое друго?
	— Ами не. Повече си падам по музиката. Ти харесваш ли Майкъл Джексън?
	— Не знам. Не съм сигурен, че съм слушал плочите му.
	— Много е сладък. — Тя се закикоти. — Всичките ми приятелки са луди по него.
	Вече за трети път споменаваше „всичките ми приятелки“. Явно сега връстниците й бяха най-важната част от живота.
	— Бих искал да се срещна с някои от приятелките ти някой път — каза той.
	— О, тате! — сгълча го тя. — Няма да ти е приятно — те са просто момичета!
	Тъй като се почувства съвсем дискретно отритнат, Елис се съсредоточи върху ястието. От време на време пийваше от чашата бяло вино — бяха му останали навиците от френския период.
	Като привърши той каза:
	— Слушай, мислех си нещо. Защо не дойдеш във Вашингтон да ми погостуваш за събота и неделя? Само един час е със самолета, а ще си прекараме чудесно.
	Тя остана доста изненадана.
	— Какво има във Вашингтон?
	— Ами можем например да се разходим из Белия дом, където живее президентът. А и във Вашингтон са някои от най-хубавите музеи в целия свят. Пък и никога не си виждала апартамента ми. Имам една допълнителна спалня… — Спря, защото ясно личеше, че тя не проявява интерес.
	— Ох, татко, не знам — беше отговорът. — Толкова работи имам за правене в събота и неделя — уроците, разни тържества и пазаруване, освен това школата по танци и какво ли не…
	— Елис прикри разочарованието си.
	— Не се притеснявай — каза й. — Може би някой път, когато не си толкова заета, ще можеш да дойдеш.
	— Да, добре — отвърна тя, видимо успокоена.
	— Мога да приготвя допълнителната спалня, тъй че да можеш да дойдеш, когато си поискаш.
	— Добре.
	— Какъв цвят да я боядисам?
	— Не знам.
	— Какъв е любимият ти цвят?
	— Май че розов.
	— Дадено, розов. — Той се насили да се усмихне. — Хайде да трогваме.
	В колата по пътя за дома тя го попита дали би имал нещо против, ако си продупчи ушите.
	— Не знам — предпазливо отвърна той. — Мама какво казва по въпроса?
	— Каза, че тя е съгласна, ако и ти си съгласен.
	Дали Джил съзнателно го включва във вземането на решения, или просто му прехвърля неудобната топка?
	— Като че ли нещо не ми харесва тази идея — каза Елис. — Май си малка още, за да почнеш да си правиш дупки по тялото за красота.
	— Мислиш ли, че съм прекадено малка, за да си имам приятел?
	На Елис Му се щеше да каже „да“. Прекалено малка му се струваше още. Но тя растеше — нищо не може да направи срещу това.
	— Достатъчно си голяма, за да излизаш с момчета, но не и да ходиш сериозно с някого — сподели той. Хвърли поглед към нея — да я види как ще реагира. „Може би вече не се използва този израз — «да ходиш сериозно»“, помисли си той.
	Като стигнаха пред къщата, фордът на Бърнард беше паркиран на алеята. Елис спря хондата зад него и влезе вътре заедно с Петъл. Бърнард беше във всекидневната. Дребничък човек с много къса коса, той беше добродушен и абсолютно лишен от въображение. Петъл с голямо въодушевление го поздрави, прегърна и целуна. На него като че му стана малко неудобно. Той сърдечно се здрависа с Елис и каза:
	— Как е правителството, движи ли се още там, във Вашингтон?
	— Същата история — отвърна Елис. Те си мислеха, че той работи за Държавния департамент и че работата му се състои в това да чете френските вестници и списания, за да подготвя ежедневната справка за френския отдел.
	— Какво ще кажеш за по една бира?
	На Елис всъщност не му се пиеше, но прие, за да не обиди домакина. Бърнард тръгна към кухнята да донесе бира. Беше управител на кредитния отдел в един универсален магазин в Ню Йорк Сити. Петъл явно го харесваше и го уважаваше, а и той бе нежно привързан към нея. Двамата с Джил нямаха други деца, явно лечението не бе помогнало.
	Върна се с две чаши бира и подаде едната на Елис.
	— Иди сега да си учиш уроците — обърна се той към Петъл. — Татко ще мине да ти каже „довиждане“, преди да тръгне.
	Тя пак го целуна и изтича от стаята. Сигурен, че е вече прекалено далеч, за да го чуе, Бърнард каза:
	— Обикновено не е толкова любвеобилна. Като че ли се престарава, когато ти си тук. Не мога да разбера защо.
	Елис даже много добре разбираше защо, но още не му се искаше да си мисли за това.
	— Не се притеснявай — успокои го той. — Как върви бизнесът?
	— Не е зле. Високите лихви не ни удариха толкова лошо, колкото се страхувахме. Явно хората още имат желание да вземат пари назаем, за да купуват разни неща — поне тук, в Ню Йорк. — Той седна и отпи от бирата си.
	Елис винаги имаше чувството, че Бърнард изпитва физически страх от него. Личеше му по начина, по който се движи из стаята — като домашно куче, което по принцип не е допускано вътре в къщата и то все внимава да стои достатъчно далеч, за да не отнесе някой ритник.
	Поговориха за икономиката още няколко минути и Елис изпи бирата си колкото можа по-бързо, после се изправи, за да тръгва. Отиде до стълбите и извика нагоре:
	— Чао, Петъл!
	Тя се появи горе на площадката.
	— Какво реши за пробиването на ушите?
	— Може ли да ри помисля първо? — попита той.
	— Разбира се. Чао!
	Джил слезе по стълбите.
	— Ще те закарам до летището — каза тя.
	Елис остана изненадан.
	— Ами добре. Благодаря.
	Вече на път в колата, Джил каза:
	— Тя ми каза, че не искала да прекара съботата и неделята при теб.
	— Точно така.
	— Чувстваш се засегнат, нали?
	— Личи ли ми?
	— Аз те усетих. Все пак бях омъжена за теб едно време. — Замълча за момент. — Съжалявам, Джон.
	— Вината си беше моя. Не бях обмислил всичко както трябва. Преди да се появя тук, тя си имаше мама, тате и свой дом, а какво друго му трябва на едно дете? И аз не съм просто някой си, разбираш ли? Като се навъртам наоколо, заплашвам нейното щастие. Аз съм нашественик, дестабилизиращ фактор. Затова така прегръща Бърнард пред мен. Не го прави, за да ме нарани. Прави го, защото се страхува да не загуби него. А причината да се страхува съм аз.
	— Тя ще го преодолее — каза Джил. — Америка е пълна с деца, които имат по двама татковци.
	— Това не ме оправдава. Издъних се и трябва да си понеса последствията.
	Тя пак го изненада, като го потупа по коляното.
	— Недей да бъдеш толкова суров към себе си — предупреди го. — Просто не си роден за такъв живот. Разбрах го още първия месец, като се оженихме. На теб не ти трябват къща, постоянна работа, тих живот, деца. Малко си извратен. Затова и се влюбих в теб, затова и с такава готовност те пуснах да си тръгнеш. Обичах те, защото си различен, малко луд, оригинален, вълнуващ. Ти всичко би направил, но за семеен живот не ставаш.
	Той седеше мълчаливо, премисляйки думите й, докато тя шофираше. Каза му всичко с най-добро намерение и затова й бе сърдечно благодарен, но дали беше вярно? Като че ли не. „Не искам къща в предградията — мислеше си той, — но бих желал да си имам дом: може би вила в Мароко или тавански апартамент в Гринидж Вилидж, или мезонет в Рим. Не искам съпруга, която да ми гледа къщата, да готви, да чисти, да пазарува по цял ден и да ходи да записва подробно какво казват на родителските срещи. Ще ми се да ми е сродна душа, с която да можем да си говорим за книги, за кино и поезия; да си приказваме през нощта. Даже и деца бих искал да имам и да ги възпитам така, че да знаят и нещо повече, освен за Майкъл Джексън.“
	На Джил не каза нищо.
	Тя спря колата и той чак тогава видя, че са пристигнали до терминала на източните линии. Погледна часовника си: девет без десет. Ако побърза, ще може да хване редовния в девет часа.
	— Благодаря, че ме докара — каза той.
	— Трябва ти жена като теб, замесена от същото тесто — рече Джил.
	Елис си помисли за Джейн.
	— Срещнах веднъж една такава.
	— Какво стана?
	— Омъжи се за един хубав доктор.
	— И докторът ли е луд като теб?
	— Не, мисля, че не е.
	— Тогава няма да издържат дълго. Кога се омъжи тя?
	— Преди около година.
	— Аха! — Джил вероятно в момента си мислеше, че Елис точно тогава за постоянно се появи в живота на Петъл, но има доблестта да не заговори за това. — Послушай съвета ми — каза тя. — Намери я пак.
	Елис излезе от колата.
	— Ще се чуем скоро.
	— Чао.
	Елис забърза към сградата. Успя да хване полета, даже му останаха минута-две допълнително. Докато самолетът излиташе, той намери списание в джоба на седалката пред себе си и затърси някакъв репортаж от Афганистан.
	Следеше развитието на войната там отблизо още откакто чу от Бил в Париж, че Джейн е изпълнила намерението си да замине с Жан-Пиер. Войната вече не беше по първите страници на вестниците: Често даже минаваха седмица-две без вито един ред за действията там. Но сега зимното затишие беше приключило и в пресата се появяваше по нещо поне веднъж седмично.
	В това списание бяха публикували анализ за положението на руските сили в Афганистан. Елис започна да чете, отначало — с недоверие, защото знаеше, че много такива статии в списанията идват от ЦРУ: журналистите ги свикват на извънредна пресконференция, за да се запознаят с оценката на ЦРУ за положението там, но всъщност новинарите несъзнателно стават канал за дезинформация, предназначена да заблуди разузнавателната служба на някоя друга държава, и статията, която в крайна сметка се публикува, няма много по-общо с истината от някое писание в „Правда“.
	Тази статия обаче изглеждаше съвсем достоверна. В момента, твърдеше се вътре, се извършвало масово дислоциране на руски войски и въоръжение в подготовка на широкомащабна лятна офанзива. Москва смятала това лято за решаващо в конфликта: тази година непременно трябвало да смажат съпротивата или щели да бъдат принудени да търсят някакво споразумение с муджахидините. На Елис това му се стори съвсем вероятно: щеше да провери и какво казват хората на ЦРУ в Москва по въпроса, но имаше предчувствието, че информацията ще съвпадне напълно.
	В статията се говореше за долината Панишер като една от вероятните важни мишени за нападение.
	Елис си спомни, че Жан-Пиер му говореше за Долината на Петте лъва. Статията, освен това споменаваше и името на Масуд, бунтовническия водач. Елис се сети, че Жан-Пиер му беше говорил и за него.
	Погледна през илюминатора да проследи залеза на слънцето. „Няма никакво съмнение — помисли си той, внезапно пронизан от зловещ страх, — че Джейн ще бъде в сериозна опасност това лято.“
	Но това не бе негова работа. Сега тя е омъжена за друг, а Елис нищо не можеше да направи, за да й помогне.
	Погледна към списанието, прелисти страницата и се зачете в материала за Ел Салвадор. Самолетът с рев летеше към Вашингтон. Слънцето пропадна на запад и над земята се спусна тъмнина.


	Алън Уиндърмън заведе Елис Талер на обяд в ресторант за морски деликатеси, откъдето се откриваше гледка към река Потомак. Беше типичен вашингтонски бюрократ: тъмносив костюм, бяла риза, вратовръзка на райе; елегантен като акула. Тъй като Белият дом плащаше сметката, Елис си поръча раци и чаша бяло вино. Уиндърмън помоли за салата и бутилка минерална вода „Перне“. Всичко у Уиндърмън изглеждаше прекомерно стегнато: вратовръзката, обувките, графикът, самоконтролът.
	Елис беше нащрек през цялото време. Не можеше да откаже такава покана от сътрудник на президента, но нещо не му се нравеха подобни дискретни, неофициални обеди; не му се нравеше и самият Алън Уиндърмън.
	Уиндърмън веднага премина към деловата работа.
	— Искам съвета ви по един въпрос — започна той.
	Елис го прекъсна:
	— Първо трябва да разбера дали сте информирали Управлението за тази среща.
	Ако от Белия дой са запланували някаква тайна операция без знанието на ЦРУ, Елис изобщо нямаше намерение да се забърква в такива неща.
	— Разбира се — отвърна Уиндърмън. — Какво знаете за Афганистан?
	Елис изведнъж изстина. „Рано или късно Джейн ще бъде намесена в цялата история — помисли си той. — Знаят за нея, разбира се, аз не съм го крил никога. Казах на Бил в Париж, че възнамерявам да й предложа да се омъжи за мен. По-късно му се обадих да разбера дали наистина е заминала за Афганистан. Всичко това е било записано в досието ми. Сега това копеле знае за нея и ще се възползва.“
	— Знам това-онова — предпазливо отвърна той. После си спомни една строфа от Киплинг и я изрецитира:
P>
	Когато, ранен, изоставен, лежиш в Афганистан
	и жените надойдат да ти кълцат месата,
	довлечи се до пушката и стреляй в главата,
	и яви се пред Господ като мъж, кат’ аслан*.
	[* Лъв (тур.). — Б.пр.]
P$
	Уиндърмън за първи път като че се почувства неудобно.
	— След като две години сте се правили на поет, трябва да сте понаучили доста такива работи.
	— Също като самите афганци — отвърна Елис. — Те всичките до един са поети, както всички французи са гастрономи, а всички уелсци — добри певци.
	— Така ли?
	— Идва оттам, че не могат да четат и да пишат. За тях поезията е изкуство, предавано по устен път — Уиндърмън вече проявяваше явно нетърпение: в напрегнатата му програма нямаше време за поетични излияния. Елис продължи: — Афганците са диви, дрипави, свирепи планинци, почти не са излезли още от Средновековието, Казват, че били изключително, ритуално учтиви, смели като лъвове и безмилостно жестоки. Страната им е сурова, суха и безплодна. А какво знаете вие за тях?
	— Не съществува дума като „афганец“ — вметна Уиндърмън. — Има шест милиона пущуни в южната част, три милиона таджики — в западната, един милион узбеки — в северната и още десетина-двайсет народности, които наброяват по-малко от милион. Съвременните гранични разделения почти нищо не значат за тях: таджики има и в Съветския съюз, а в Пакистан има пущуни. Някои от тях са разделени на кланове. Те са също като индианците, които никога не са се смятали за американци, а за апахи, дакота или сиукси. Затова те са почти толкова готови да се избият един друг, колкото и да се бият с руснаците. Нашият проблем е да накараме апахите и сиуксите да се обединят срещу бледоликите.
	— Разбирам — кимна Елис. Чудеше се кога ли ще спомене за Джейн. После попита: — Значи главният въпрос е кой ще бъде Големият вожд?
	— Това не е толкова сложно. Най-обещаващият от муджахидинските водачи досега поне е Ахмед Шах Масуд, в долината Панишер.
	Долината на Петте лъва. „Какво си си наумил, мазно копеле такова?“ Елис внимателно огледа гладко обръснатото лице на Уиндърмън. Физиономията на събеседника му бе абсолютно непроницаема. Елис се заинтересува:
	— И какво тъй отделя Масуд от останалите?
	— Повечето от бунтовническите водачи се задоволяват само да контролират своите племена, да прибират налозите и да не допускат правителствен достъп до своята територия. Масуд обаче прави повече от това. Той излиза от планинските си укрепления и напада. Намира се на разстояние, достатъчно за нанасяне на удар срещу три стратегически цели: столицата Кабул, тунела Саланг, който е на единствената магистрала от Кабул до СССР, и Баграм — основната военновъздушна база. Има възможност наистина да нанесе големи поразии — това и прави. Изучавал е тактиката за водене на партизанска война, чел е писанията на Мао Цзе Дун. Спокойно може да се нарече най-добрият военен мозък в страната. Освен това има и финансови възможности. В неговата долина се добива нефрит, който продават на Пакистан: Масуд взема десятък върху всичките продажби и използва парите, за да въоръжава армията си. Двайсет и осем годишен е, завладяваща личност — народът го боготвори. И най-накрая — таджик е по народност. Най-голямата етническа група са пущуните и всички оставали ги мразят, затова водачът не може да е пущун. Таджиките са следващите по многочисленост. Има някакъв шанс да се съгласят на обединение под ръководството на един таджик.
	— И ние искаме да улесним това?
	— Точно така. Колкото по-силни са муджахидините, толкова повече могат да навредят на руснаците. Освен това една победа за американското разузнавателно братство ви била много полезна тази година.
	За Уиндърмън и останалите от неговата черга нямаше никакво значение, че афганците се борят за собствената си свобода срещу брутален агресор, помисли си Елис. Моралните въпроси не бяха на мода във Вашингтон, играта за надмощие бе единственото важно нещо. Ако Уиндърмън се беше родил в Ленинград вместо в Лос Анджелис, той щеше да е също тъй доволен, също тъй преуспял и също тъй влиятелен; щеше да използва и абсолютно същата тактика, за да се бие за другата страна…
	— Какво искате от мен? — попита го Елис.
	— Искам да поразмърдате мозъка си. Има ли начин внедрен агент да помогне, за съюз между различните афгански племена?
	— Така предполагам — отвърна Елис. Порцията му пристигна, като с това прекъсна разговора и му даде няколко секунди за размисъл. Когато сервитьорът се отдалечи, той каза: — Трябва да е възможно, при положение че има нещо, което ние да им дадем в замяна — и предполагам, че това ще е оръжие.
	— Правилно. — Уиндърмън започна да се храни предпазливо, като човек, който страда от язва. Между две малки хапки той каза: В момента те купуват оръжията си през границата, от Пакистан. Единственото, което могат да вземат оттам, са разни съвременни модели на британски пушки от времето на кралица Виктория или даже, ако не са съвременни модели, съвсем истински екземпляри, стогодишни, но още стрелят. Освен това крадат автомати „Калашников“ от убитите руски войници: Но страшно много им трябва дребна артилерия — противовъздушни установки и преносими ракети „земя-въздух“, за да могат да свалят самолети и хеликоптери.
	— А ние искаме ли да им дадем такива оръжия?
	— Да. Не директно — ще трябва да прикрием намесата, като ги изпращаме чрез посредници. Това не е проблем. Можем да използваме Саудитска Арабия.
	— Окей: — Елис хапна от раците. Много бяха вкусни. — Нека само да кажа каква според мен трябва да е първата стъпка. Във всяка партизанска групировка ще ви трябва по едно ядро от бойци, които познават, разбират и се доверяват на Масуд. После това ядро става група за свръзка при комуникацията с Масуд. Те изграждат ролята си постепенно: първо — обмяна на информация, после — взаимно сътрудничество и най-накрая — координиран план за бойни действия.
	— Добре звучи — каза Уиндърмън. — Как може да се нагласи това?
	— Ако бях аз, щях да накарам Масуд да започне военно учение в Долината на Петте лъва. Всеки бунтовнически отряд да изпрати няколко младежи, за да се бият заедно с Масуд известно време, да научат методите, които му носят такъв успех. Така те ще се научат да го уважават и да му имат вяра, ако той е толкова добър водач, колкото казвате.
	Уиндърмън замислено кимна.
	— Това е предложение, което може да се стори приемливо на племенни водачи, които иначе биха се отказали от всеки план, принуждаващ ги да се подчиняват на заповеди от Масуд.
	— Знаете ли конкретно името на водач на враждебен клан, чието сътрудничество би било решаващо за какъвто и да е съюз?
	— Да. Даже знаем две: Джахан Камил и Амал Азизи, и двамата — пущуни по народност.
	— В такъв случай аз бих изпратил внедрения агент с цел да накара тези двамата да седнат на масата за преговори с Масуд. Когато той се върне с всичките три подписа на един документ, ще експедираме първата пратка ракетни установки. Следващите пратки ще зависят от това колко добре вървят общите учения.
	Уиндърмън остави вилицата и запали цигара. „Този определено има язва“, помиели си Елис. Уиндърмън каза:
	— Аз имах предвид точно нещо такова. — Елис го виждаше, че вече обмисля как да извърти нещата, за да обере лаврите за идеята. Още утре ще разправя наляво и надясно: _„Страхотно планче измислихме, докато хапнем.“_ А пък в писмения му доклад ще се казва: _„Специалисти в тайни разузнавателни операции оцениха моя план като много подходящ.“_ — А какви са най-вероятните рискове?
	Елис помисли малко.
	— Ако руснаците заловят агента, ще направят голям пропаганден удар от цялата история. Те в момента имат, както биха го нарекли от Белия дом, „проблем с имиджа“ в Афганистан. Съюзниците им от Третия свят никак не се радват, като ги гледат как са сложили ботуш на една малка, изостанала държава. Особено пък приятелите им от ислямския свят като че ли са склонни да симпатизират на муджахидините. Понастоящем руснаците тръбят, че тъй наречените бунтовници са просто бандити, финансирани и снабдявани с оръжие от ЦРУ. Направо ще пукнат от радост да го докажат, като хванат истинска, жива „кука“ от ЦРУ в самия Афганистан и го изправят на съд. Погледнато от страна на глобалната политика, предполагам, че това може да ни навлече доста сериозни поразии.
	— Какви са шансовете руснаците да заловят нашия човек?
	— Слаби. Ако не мотат да хванат Масуд, защо пък да могат да заловят внедрен агент, изпратен да се срещне с Масуд?
	— Хубаво Тогава. — Уиндърмън загаси цигарата си в пепелника. — Искам вие да бъдете този агент.
	Елис не беше очаквал това. Трябваше да предугади накъде бият нещата, но беше твърде зает да разсъждава по проблема.
	— Вече не се занимавам с такива работи — обърна той, но гласът му прозвуча някак дрезгав и не можеше да избие от главата си една-единствена мисъл: „Ще видя Джейн! Ще видя Джейн!“
	— Говорих по телефона с шефа ви — каза Уиндърмън. Неговото мнение беше, че една мисия в Афганистан може да ви примами отново в действащото разузнаване.
	Значи всичко е било нагласено. В Белия дом искат да постигнат драматично развитие в Афганистан и са поискали ЦРУ да им даде назаем един агент. ЦРУ искат Елис пак да се върне в действащото разузнаване и затова са казали в Белия дом да му предложат тази мисия, тъй като са били наясно или поне са подозирали, че перспективата да се срещне пак с Джейн ще бъде почти неустоима за него.
	Елис мразеше да го манипулират, но искаше да отиде в Долината на Петте лъва.
	Край масата бе настъпило дълго мълчание. Уиндърмън нетърпеливо каза:
	— Ще го направите ли?
	— Ще помисля по въпроса — отвърна Елис.


	Бащата на Елис тихо се оригна, извини се и каза:
	— Вкусно беше.
	Елис побутна настрани чинийката черешов пай с бита сметана. За първи път в живота си трябваше да следи за ненужни килограми.
	— Много вкусно, мамо, но не мога да ям повече — опита да се извини той.
	— Никой вече не яде като едно време — рече тя. Изправи се и започна да раздига масата. — Защото навсякъде ходят все с тия коли.
	Баща му бутна стола назад.
	— Трябва да прегледам едни сметки.
	— Ти още ли нямаш счетоводител? — попита Блис.
	— Никой няма да се грижи за парите ти така, както сам би се погрижил — поучи го баща му. — Ще го разбереш, ако изобщо някога завъртиш пари. — После излезе от стаята и се упъти към кабинета си.
	Блис помогна на майка си да разчисти. Семейството му се беше преместило в тази къща с четири спални в Тий Нек, Ню Джърси, когато Блис беше на тринайсет, но си спомняше пристигането тук, все едно бе вчера. Буквално години бяха чакали този момент. Баща му беше построил къщата — първо сам, с двете си ръце, а после — с помощта на работниците от собствената си строителна фирма, която се разрастваше все повече, но той винаги строеше само в периоди на застой и после зарязваше, щом бизнесът потръгнеше. Когато се нанесоха, къщата всъщност не беше довършена: парното не работеше, в кухнята нямаше шкафчета, нищо не беше боядисано. Сдобиха се с бойлер на следващия ден единствено защото майка му заплаши с развод. Най-накрая я довършиха и Блис, братята и сестрите му пораснаха нашироко. Сега тя беше прекалено голяма само за майка му и баща му, но той се надяваше да не я продадат. Нещо уютно, домашно имаше в нея.
	Като заредиха съдомиялната машина, той каза:
	— Мамо, помниш ли оня куфар, който оставих тук, като се върнах от Азия?
	— Разбира се. Той е в килера на малката спалня.
	— Благодаря. Исках да погледна нещо в него.
	— Отивай тогава. Аз ще привърша тук.
	Блис се изкачи по стълбите и влезе в малката спалня на най-горния етаж. Тя рядко се използваше и единственото легло беше заобиколено, с няколко строшени стола, изтърбушен диван и четири-пет големи кашона, пълни с детски книжки и играчки. Блис отвори килера и извади оттам малък черен куфар от изкуствена кожа. Остави го на леглото, избра комбинацията от числата на шифровата заключалка и вдигна капака. Разнесе се миризма на мухъл — от десет години никой не бе го отварял. Всичко беше там: медалите и двата куршума, които извадиха от крака му; „Полеви наръчник на боеца ФМ 5–31“ със заглавието „Скрити капани“; снимка на Елис, изправен до хеликоптер (първия, който му повериха във Виетнам) — изглеждаше млад и — ех, мамка му! — слаб; бележка от Франки Амалфи, в която пишеше: „На копелдака, който ми открадна крака“ — смела шега, защото Елис внимателно беше разхлабил връзките на кубинката на Франки, после бе дръпнал обувката и измъкна заедно с нея стъпалото и половината му крак, прерязан до коляното от дивовъртящите се перки на хеликоптера; после — часовникът на Джими Джоунс, който завинаги беше спрял на пет и половина. _Пази го ти, синко!_ — Така беше казал бащата на Джими със замъглено от алкохола съзнание. — _Щото беше негов приятел, пък аз нивгаж не му станах такъв_; и накрая — дневникът.
	Прехвърли страниците. Само няколко думички му бяха достатъчни да прочете, за да се завърти пред очите му като на лента целият ден, цяла седмица или сражение. Дневникът започваше жизнерадостно, с тръпка към предстоящото приключение и много самонадеяно; постепенно от страниците започваше да личи разочарование, тъмни моменти, после — непрестанно мрачно настроение, отчаяние и накрая — желание за самоубийство. Мрачните фрази върнаха в съзнанието му ярки сцени, все едно че ги вижда на живо: _Проклетите виетнамци не щат да слязат от хеликоптера. Ако са толкова примрели да ги спасяваме от комунизма, защо не се бият тогава?_ По-нататък: _Капитан Джонсън винаги е бил п…раст, предполагам, но пък каква смърт само — да те убие граната, хвърлена от собствените ти войници._ И още по-нататък: _Жените имат автомати под полите, а хлапетата носят гранати в пазвите, така че какво да правим ние тук, мамка му, да се предадем ли?_ Последното вписано нещо гласеше: _Това, което не й е наред на тази война, е, че не се бием на страната, на която трябва. Ние сме лошите. Затова момчетата бягат от служба, затова виетнамците не искат да се бият, затова убиваме жени и деца, затова генералите лъжат политиците, политиците лъжат журналистите, а вестниците ментят обществото._ По-нататък мислите му бяха прекадено бунтарски, за да ги напише на хартия; вината, която тежеше на плещите му, бе прекадено голяма, за да се излее само в думи. Струваше му се тогава, че ще трябва да прекара цялата останала част от живота си, като изкупва греховете, които беше натрупал през тази война. И след толкова години все още така смяташе. Даже да събереше на едно място всичките убийци, които беше бутнал в затвора оттогава, всичките похитители на хора и на самолети и всичките атентатори, които беше арестувал, те не бяха нищо, сравнени с тоновете експлозиви, които бе пуснал, и хилядите снаряди, които бе изстрелял във Виетнам, Лаос и Камбоджа.
	Това бяха идиотски мисли и той го знаеше. Осъзна го, когато се върна от Париж и известно време прекара в размисъл за това как работата му беше провалила целия му живот. Беше решил да спре с опитите да изкупи греховете на Америка. Но това… това е различно. Тук му се удаваше възможност да се бие за малкия човек, да се бие срещу лъжливите генерали и властимащите типове, и журналистите, които си затварят очите за истината; възможност не само да се бие, не само да внесе и той своя малък принос, но наистина да промени нещата, да смени целия курс на една война, да промени съдбата на една страна и да нанесе удар в полза на свободата, тъй че да се усети по целия свят…
	Освен това и Джейн.
	Вероятността да я види отново запали страстта му с неподозирана сила. Само преди няколко дни той беше в състояние, след като се сети за нея и за опасността, в която се намира, да изгони тази мисъл от себе си и да обърне следващата страница на списанието. Сега тя не излизаше от главата му и за миг. Чудеше се дали косата й е дълга или къса, дали е напълняла или отслабнала; дали е доволна от това, което върши; дали афганците я харесват и най-важното — дали още обича Жан-Пиер. _Послушай съвета ми_, беше казала Джил, _намери я пак._ Умен съвет, Джил.
	Най-накрая се замисли и за Петъл. „Опитах се — рече си той, — всичко по силите си направих и като че не се справих много зле, но начинанието от самото начало бе обречено. Джил и Бърнард й дават всичко, от което се нуждае. Няма място и за мен в живота й. Щастлива е без мен.“
	Затвори дневника си и го постави пак в куфарчето. След това измъкна от там малка, евтина кутийка за бижута. Вътре имаше две мънички златни обички, с по една перличка в средата. Жената, за която бяха предназначени — момичето с дръпнати очи и малки гърди, което го бе научило, че в любовта няма табу, — бе умряла, убита от пиян войник в бар, преди да успее да й ги даде. Не я беше обичал — просто я харесваше и й беше благодарен. Обеците трябваше да бъдат прощалният му подарък.
	Той извади една бяла картичка и химикал от джоба на ризата си. Помисли малко, после написа:
C>
	На Петъл
	Да, можеш да ги пробиеш.
@	С много любов: татко
C$


>>	Шеста глава

	Реката на Петте лъва никога не беше топла, но сега като че водата не беше чак толкоз режеща — заради мекия вечерен въздух към края на един прашен ден, когато жените слизаха да се къпят към тяхното си запазено място край брега. Джейн стисна зъби, за да посрещне студената вода, и нагази заедно с другите, като вдигаше кафтана сантиметър по сантиметър, навлизайки на дълбокото, додето стигна до кръста й. Тогава започна да се мие, след дългата практика беше овладяла това типично афганско умение — да се измие от глава допети, без да се съблича.
	Като свърши, излезе от реката, разтреперана, и застана до Захара, която миеше косата си в един вир, като пръскаше и шляпаше наоколо и в същото време сварваше да води изключително оживен разговор. Захара топна глава във водата за последен път, после посегна за пешкира си. Заопипва своята яма в песъчливата земя, но пешкирът не беше там.
	— Къде ми е пешкирът? — провикна се тя. — Сложих го в тази дупка. Кой го е откраднал?
	Джейн вдигна пешкира иззад Захара и каза:
	— Ето го. Турила си го в другата дупка.
	— Така казала и жената на нашия молла! — рече Захара, а останалите прихнаха.
	Сега селските жени приемаха Джейн като една от тях. Последните остатъци от резервираност и недоверие бяха се стопили с раждането на Шантал, което явно бе потвърдило, че и Джейн е жена като всички останали. Разговорите край реката бяха изненадващо искрени — може би защото оставяха децата в селото на грижите на каки и баби, но още по-вероятно — заради присъствието на Захара. Силният й глас, искрометните очи и кръшният гърлест смях се усещаха навсякъде. Без съмнение тя бе толкова буйна тук, тъй като й се налагаше да потиска личните си чувства през останалата част от деня. Имаше мръсничко чувство за хумор, на каквото Джейн не беше попадала сред тукашните, независимо дали са жени или мъже, и дръзките забележки на Захара, както и двусмислените й шеги, често откриваха пътя за сериозни разговори. По този начин Джейн имаше понякога възможност да превърне вечерното къпане в импровизирана школа по здравна просвета. Семейното планиране беше сред най-вълнуващите теми, макар че жените от Банда повече се интересуваха как да си осигурят забременяване, отколкото как да го предотвратят. Прокрадваше се обаче известно съгласие с идеята, която Джейн се опитваше да популяризира, че жената много по-добре може да храни и да се грижи за децата си, ако са родени през две години, а не през дванайсет-петнайсет месеца. Вчера бяха говорили за менструалния цикъл и стана ясно, че според афганските жени плодородният период е точно преди и точно след свършването на цикъла. Джейн им каза, че всъщност става дума за времето от дванайсетия ден до шестнайсетия, и те като че приеха това, но остана с неприятното подозрение, че си мислят как тя греши, но просто са твърде учтиви, за да й го кажат в лицето.
	Днес всички бяха много развълнувани. Последният конвой от Пакистан трябваше да се върне. Мъжете щяха да донесат разни луксозни подаръчета: шамия, малко портокали, пластмасови гривни, заедно с най-важното — автомати, амуниции и експлозиви за войната.
	Мъжът на Захара, Ахмед Гул, един от синовете на „бабата“ Рабия, беше водач на конвоя и Захара съвсем видимо се вълнуваше от предстоящата им среща. Когато бяха заедно, те изглеждаха като всички афгански семейни двойки: тя — мълчалива и покорна, той — по господарски наперен. Но Джейн отгатваше от начина, по който се гледат един друг, че двамата са влюбени, а от приказките на Захара ставаше съвсем ясно, че любовта им е до огромна степен основана на чувственост. Днес тя едва се сдържаше на едно място, пламнала от желание — сушеше си косата, като я триеше със свирепа, дива енергия. Джейн много добре я разбираше — самата тя някой път бе се чувствала така. Несъмнено тя и Захара станаха приятелки, защото всяка разпознаваше у другата сродна душа.
	Кожата на Джейн изсъхна почти на секундата от топлия прашен въздух. Сега бе разцветът на лятото; всеки ден бе дълъг, сух и горещ. Хубавото време щеше да продължи още месец-два, а после до края на годината ги чакаше жесток студ.
	Захара още се вълнуваше от вчерашната тема на разговор. Спря за малко да търка косата си и рече:
	— Кой каквото ще да разправя, ама ако искаш да забременееш, трябва да го правиш всеки ден.
	С това се съгласи Халима, намръщената тъмнокоса съпруга на Мохамед Хан:
	— А единственият начин да не забременееш, е никога да не го правиш. — Тя имаше четири деца, но само едно от тях — Муса — беше момче, и бе разочарована, като разбра, че Джейн не знае никакви начини да се увеличат шансовете за мъжко.
	Захара каза:
	— Хубаво де, но какво да кажеш на мъжа си, като се връща у дома след шест седмици с конвоя?
	Джейн отвърна:
	— Речи му: „Направи като жената на моллата и го тури в тури в друга дупка!“
	Захара прихна. Джейн се усмихна. Това бе една от техниките за семейно планиране, която не беше спомената по време на ускорените курсове в Париж, но вече беше ясно, че съвременните методи няма да стигнат в Долината на Петте лъва още много години напред, тъй че традиционните похвати ще трябва да продължат да се използват — подпомогнати може би от малко повече просвета.
	Разговорът се обърна към реколтата. Долината бе заприличала на море от златна пшеница и осилест ечемик, но по-голямата част от зърното щеше да изгние по нивята, защото младежите повечето време бяха надалеч, в сражения, а по-старите бавно се справяха, като жънеха само на лунна светлина. Към края на лятото всички семейства ще съберат на едно място торбите с брашно и кошниците със сушени плодове, ще поогледат пилетата и козите, ще преброят последните грошове, ще заговорят пак за предстоящата оскъдица на яйца и месо и ще се опитат да пресметнат колко ли ще струват тази зима оризът и киселото мляко, а някои от тях ще турят в денкове това-онова по-ценно от покъщнината и ще поемат по дългия път през планините — да устроят нов дом в бежанските лагери в Пакистан, както беше сторил бакалинът наред с милиони още афганци.
	Джейн се боеше, че руснаците ще направят своя редовна политика от тази евакуация; като не могат да разгромят муджахидините, ще се опитат да унищожат техните селища, както бяха направили американците във Виетнам, обсипвайки с бомби цели околии села, и най-сетне Долината на Петте лъва ще стане необитаема пустош, а Мохамед, Захара и Рабия ще идат в бежанските лагери — бездомни, без своя държава, без цел в живота. Муджахидините не биха могли да се опълчат срещу една светкавична война от въздуха, защото на практика нямаха противовъздушни оръдия.
	Стъмняваше се. Жените на тумби се запътиха обратно към селото. Джейн вървеше заедно със Захара, като надаваше половин ухо на разговора и в същото време си мислеше за Шантал. Чувствата й към бебето бяха преминали през няколко етапа. Веднага след раждането бе на седмото небе от облекчение, тържество и радост, задето е произвела живо, идеално оформено бебе. След това я навали тежка депресия. Никога не беше се учила как да гледа бебе и независимо от широко разпространеното схващане, не усети и никакво инстинктивно „знание“ как да постъпва. Страх я беше от малкото. В сърцето й не се събуди прилив на майчина обич. Вместо това всяка вечер я мъчеха извратени и ужасяващи сънища и фантазии, в които бебето й умира — пада в реката или го убива бомба, или през нощта го отнася планински тигър. Още не беше казала на Жан-Пиер за тези си мисли, защото се боеше, че ще я помисли за луда.
	Имаше и няколко конфликта с „бабата“, Рабия Гул. Тя каза, че жените не трябвало да кърмят първите три дни, защото това, което излизало, не било мляко. Джейн сметна за идиотска мисълта, че природата би накарала гърдите на жената да произвеждат нещо, което е зловредно за едно новородено бебе, и не изпълни съвета на старицата. Рабия, освен това наставляваше, че бебето не бивало да се къпе четиридесет дни, но Шантал минаваше през коритото всеки ден като всички родени на Запад деца. После Джейн беше заловила Рабия да дава на Шантал масло, смесено със захар, което буташе в устичката й с върха на сбръчкания си стар показалец, и тогава Джейн й се разсърди. Следващия ден Рабия отиде да се погрижи за някаква друга родилка и изпрати една от многото си внучки, тринайсетгодишно момиче на име Фара, да помага на Джейн. Това беше голямо облекчение, Фара нямаше никакви предубеждения за това как се гледат деца и просто правеше каквото й се каже. Не искаше да й се плаща: работеше за храната си, която бе по-добра в дома на Джейн, отколкото у родителите й — и заради привилегията да научи разни неща за бебетата, подготвяйки се така за собствената си женитба, която сигурно щеше да я споходи след година-две. Освен това Джейн си помисли, че Рабия може би подготвя Фара за бъдеща „баба“ и в такъв случай момичето щеше да има добро име, задето е помагало на западна медицинска сестра да си гледа бебето.
	Когато Рабия се оттегли от сцената, Жан-Пиер пое нещата в свои ръце. Той беше нежен, но уверен с Шантал, загрижен и любвеобилен към Джейн. Именно той предложи, и то с доста решителен тон, на Шантал да й се дава варено козе мляко, когато се буди през нощта. Сам импровизира бутилка с биберон от флакон и отрязана хирургическа ръкавица, за да може той да става да я храни. Разбира се, Джейн винаги се събуждаше, когато Шантал се разплачеше, и стоеше будна, докато Жан-Пиер приключи с храненето, но това съвсем не я уморяваше толкова и поне се отърва от чувството на пълно, отчайващо изтощение, което тъй я потискаше напоследък.
	Най-сетне, макар още да беше притеснена и не особено уверена, тя намери известно търпение, което не бе подозирала, че притежава, и това чувство — макар да не бе дълбокото инстинктивно знание и сигурност, за което се бе надявала — все пак й даде възможност да се справя прилично с ежедневните проблеми. „Даже и сега — помисли си тя — вече близо час не съм при Шантал, а не ми е притеснено.“
	Групата жени стигна до няколкото къщи, които оформяха центъра на селото, и една по една започнаха да изчезват зад кирпичените стени. Джейн разгони ято пилета и избута настрани една кльощава крава, за да може да влезе в собствения си дом. Свари Фара да пее на Шантал под светлината на лампата. Бебето беше наострило слух и отворило широко очета, явно очаровано от звуците на момичешката песен. Беше приспивна песен с простички думи и сложна ориенталска мелодия. „Такова хубаво бебе е тя — помисли си Джейн, — с дебелите бузки и малкото носле, и тези сини, сини очи.“
	Изпрати Фара да направи чай. Момичето беше ужасно срамежливо и отначало пристигна уплашено, разтреперано от това, че ще работи за чужденците, но нервността вече се уталожваше и първоначалният й ужас от Джейн постепенно се превръщаше в нещо, което повече напомняше вярност, примесена с възхищение.
	Няколко минути по-късно влезе Жан-Пиер. Широките му памучни панталони и ризата бяха мръсни, с кървави петна по тях, а в дългата кестенява коса и тъмната брада имаше набит прах. Изглеждаше уморен. Беше ходил до Хенж, село на петнайсетина километра надолу по долината, да се погрижи за оцелелите от една бомбардировка. Джейн се изправи на пръсти, за да го целуне.
	— Как беше? — попита го тя на френски.
	— Зле. — Жан-Пиер стисна мило ръката й, а после отиде и се надвеси над Шантал. — Здрасти, мъничко! — Той се усмихна, а Шантал изгука.
	— Какво стана? — попита го Джейн.
	— Беше семейство, чиято къща е на разстояние от останалата част на селото, и те си мислили, че са в безопасност. — Жан-Пиер сви рамене. — После донесоха и неколцина ранени муджахидини от престрелка малко по на юг. Затова толкова закъснях. — Той седна върху купчина възглавници. — Има ли чай?
	— Ей сега ще стане — отвърна Джейн. — Каква престрелка имаш предвид?
	Той затвори очи.
	— Обикновената история. Руските сили пристигнали с хеликоптери и окупирали цяло село по причини, които само руснаците могат да ти обяснят. Селяните избягали. Мъжете се групирали, получили подкрепление и почнали да изтикват руснаците от околните скатове. Убити — и от двете страни. Муджахидините най-накрая останали без амуниции и се оттеглили.
	Джейн кимна. Мъчно й беше за Жан-Пиер: потискаща задача е да се грижиш за жертвите на безсмислени сражения. Банда не беше бомбардирана отдавна, но Джейн живееше в непрестанен страх — сънуваше кошмар, в който бяга, бяга с Шантал, вкопчена до нея, докато хеликоптерните перки завихрят въздуха над главата й, а куршумите от картечниците тупкат в прашната земя край нозете й.
	Фара внесе горещ зелен чай, парче от безквасния хляб, който тук наричаха „нан“, и една каменна копаня с току-що бито масло. Джейн и Жан-Пиер започнаха да се хранят. Маслото беше рядък деликатес. Вечерната им порция „нан“ обикновено просто се топеше в кисело мляко, извара или олио. На обяд в повечето случаи ядяха ориз с бульон, в който може да е имало, а може и да е нямало истинско месо. Веднъж на седмица ядяха пилешко или козе месо. Джейн, която все още ядеше за двама, си позволяваше лукса да хапва по едно яйце всеки ден. По това време на годината имаше много пресни плодове — кайсии, сливи, ябълки и черници, цели торби черници — за десерт. Джейн се чувстваше здравословно много добре на тази диета, макар че повечето англичани биха я нарекли „недохранване — като при купонна система“, а някои французи направо биха я приели като повод за самоубийство. Тя се усмихна на съпруга си:
	— Още мъничко сос „Беарнез“ за пържолата на мосю?
	— Не, благодаря. — Той подаде чашата си. — Но може би още капчица само от онова „Шато Швал Блан“. — Джейн му сипа още чай и той се престори, че го опитва, все едно е вино, премлясквайки и преглъщайки съвсем бавно. — Виното от реколта хиляда деветстотин шейсет и втора често бива подценявано, тъй като има нещастието да последва незабравимото съкровище от шейсет и първа, но аз винаги съм твърдял, че неговата относителна мекота и безупречно изисканият му вкус носят почти толкова удоволствие, колкото и прекрасната елегантност, която представлява високата летва, поставена от високомерния му предшественик.
	Джейн се усмихна весело. Той явно вече идваше на себе си.
	Шантал изплака и Джейн веднага усети познатата напрегнатост в гърдите си в отговор на този звук. Взе бебето и започна да го кърми. Жан-Пиер продължи с вечерята. Джейн каза:
	— Остави малко масло и за Фара.
	— Окей.
	Той изнесе остатъците от вечерята и се върна с купа черници. Джейн си хапваше от тях, докато Шантал суче. Скоро малката заспа, но Джейн знаеше, че ще се събуди след няколко минути да иска още.
	Жан-Пиер бутна купата настрани и каза:
	— Пак получих оплакване от теб днес.
	— От кого? — рязко попита Джейн.
	Жан-Пиер звучеше, все едно се оправдава, но явно се бе заинатил.
	— Мохамед Хан.
	— Но той не ти е говорил от свое име.
	Може би не е.
	— Какво каза?
	— Че си учила жените от селото как да стават ялови.
	— Джейн въздъхна. Не я дразнеше само глупостта на мъжете от селото, но и съглашателското отношение на Жан-Пиер към техните оплаквания. Тя искаше от него да я защитава, не да се подмазва на обвинителите й.
	— Зад всичко стои Абдула Харим, разбира се — каза тя.
	Жената на селския молла често идваше на реката и без съмнение е докладвала на мъжа си всичко, което чуе.
	— Може да ти се наложи да престанеш — каза Жан-Пиер.
	— Какво да престана? — Джейн чу опасни нотки в собствения си глас.
	— Да им обясняваш как да се предпазят от бременност.
	Това не беше много справедливо описание на нещата, на които Джейн учеше жените, но в момента нямаше желание да се защитава или извинява.
	— Защо трябва да спра? — попита тя.
	— Създава трудности — отвърна Жан-Пиер с търпелив тон, който вбеси Джейн. — Ако обидим сериозно моллата, може да се наложи да напуснем Афганистан. А още по-важно е, че това ще създаде лоша репутация на организацията _Médecins pour la liberté_* и муджахидините може да откажат да приемат други доктори. Това е джихад, свещена война. Напи разбираш — духовното здраве се смята за по-важно от телесното. Може да решат да се справят и без нас.
	[* Лекари за свобода (фр.). — Б.р.]
	Съществуваха и други организации, които изпращат млади френски доктори идеалисти в Афганистан, но Джейн реши да не отваря дума. Единствено с равен тон го засече:
	— Просто ще се наложи да поемем този риск.
	— Тъй ли? — попита той още по-ядосан, както й се стори. — И защо, моля те?
	— Защото има всъщност едно-едничко нещо, което не губи своята стойност и което бихме могли да дадем на тези хора — и това е информация. Хубаво е, дето им кърпим раните и им даваме лекарства, за да се борим с бактериите, но те никога няма да имат нито достатъчно на брой хирурзи, нито достатъчно лекарства. Ние можем да подобрим здравето им за постоянно, като ги научим на елементарни грижи за храненето, хигиената и здравето. По-добре да обидя Абдула, отколкото да спра да върша това.
	— И все пак ми се ще да не беше създала наш враг в лицето на този човек.
	— Но той ме цапардоса с бастуна си! — вбесена, изкрещя Джейн. Шантал се разплака, Джейн се насили да се успокои. Полюля малко Шантал в прегръдките си, после започна да я кърми. Защо не може Жан-Пиер да види какъв пъзльо изглежда отстрани, като говори по този начин? Как може да се страхува толкова много, че ще го експулсират от тази забравена от Бога страна? Джейн въздъхна. Шантал извърна лице от гърдата и захленчи. Преди да успеят да продължат спора си, отдалеч се чуха викове.
	Жан-Пиер се намръщи, заслушан, после се изправи. От сайванта се чу мъжки глас. Жан-Пиер вдигна един шал и го метна край раменете на Джейн. Тя го посъбра отпред, тъй че да се закрие. Това беше компромис: не беше съвсем достатъчно като прикритие според афганските стандарти, но открито бе отказала да се втурва презглава от стаята като лишена от граждански права. Щом в дома й влезе мъж, докато кърми, всеки, който има нещо против — бе обявила тя на всеослушание, — по-добре да не идва на прегледи.
	Жан-Пиер извика на персийски:
	— Влез!
	Беше Мохамед Хан. Джейн тъкмо бе в подходящо настроение да му каже какво мисли за него и за всички останали мъже от селото, но се поколеба, като видя колко напрегнато е хубавото му лице. За първи път той почти не я погледна.
	— Нападнаха конвоя от засада — без всяко предисловие започна той, — загубихме двайсет и седем мъже и всичките провизии.
	Джейн стисна очи, покрусена. Беше пътувала точно с такъв конвой, за да дойде в Долината на Петте лъва, и затова съвсем ясно си представи нападението: осветената от лунни лъчи редица мургави мъже и дръгливи коне, която се точи на неравни интервали по каменистата пътека през тясната сенчеста долина; ударите на хеликоптерни перки, които изведнъж достигат до кресчендо; сигналните ракети, гранатите, картечните откоси; паниката, докато мъжете се лутат да намерят укритие по голите скатове; безнадеждните изстрели по недосегаемите от куршум хеликоптери; и накрая — виковете на ранените и писъците на онези, които умират.
	Изведнъж се сети за Захара — съпругът й беше с конвоя.
	— Какво стана с Ахмед Гул?
	— Върна се.
	— О, слава богу! — изрече тя.
	— Но е ранен.
	— Кой от това село е загинал?
	— Никой. Банда имаше късмет. Брат ми Матулла е добре, също както и Алишан Карим, братът на моллата. Има още трима оцелели — двама от тях са ранени.
	Жан-Пиер каза:
	— Идвам веднага. — Той пристъпи към предната стая на къщата онази, която едно време е била дюкян, а после — клиника и в момента се използваше за медицински склад.
	Джейн остави Шантал в саморъчно направената люлка в ъгъла и бързо се приведе в приличен вид. Жан-Пиер ще има нужда от помощ, а даже и да не е така, Захара със сигурност ще има нужда от нейното съчувствие.
	Мохамед каза:
	— Нямаме почти никакви амуниции.
	Джейн не изпита съжаление при тази новина. Отвратена бе от войната и не би заронила сълзи, ако на муджахидините им се наложи за известно време да спрат да убиват горките, нещастни, мъчени от носталгия седемнайсетгодишни руски войничета.
	Мохамед продължи:
	— За една година загубихме четири конвоя. Само три преминаха.
	— Как ги откриват руснаците? — попита Джейн.
	Жан-Пиер, който слушаше от другата стая, заговори през отворената врата:
	— Трябва да са усилили наблюдението на проходите с нисколетящи хеликоптери или използват сателитни фотографии.
	Мохамед тръсна глава.
	— Пущуните ни предават.
	Джейн си помисли, че това е възможно. Някой път в селата, през които минаваха, конвоите бяха смятани като магнит за руски атаки и беше съвсем близко до ума, че някои от селяните могат да си откупят сигурността, като кажат къде са конвоите — макар на Джейн да не й беше много ясно по какъв точно начин биха предали информацията на руснаците.
	Помисли си за това, което се бе надявала да получи от нападнатия конвой. Беше помолила за повече антибиотици, малко спринцовки и голямо количество стерилни превръзки. Жан-Пиер беше, изписал дълъг ферман с нужни лекарства. Организацията _Médecins pour la Liberté_ имаше свой човек за свръзка в Пешавар, града в Северозападен Пакистан, откъдето партизаните си купуваха оръжието. Основните медикаменти може би ги набавяха от самия Пакистан, но лекарствата със сигурност пристигаха по въздуха от Западна Европа. Каква загуба само! Може да минат месеци, преди да пристигнат нови. Според Джейн тази загуба беше много по-важна от амунициите.
	Жан-Пиер се върна в стаята с чантата си в ръка. Тримата излязоха навън под сайванта. Беше тъмно. Джейн поспря, за да обясни на Фара как да подмени Шантал, а после забърза след двамата мъже.
	Настигна ги, когато наближаваха вече джамията, която не беше бог знае колко забележителна. Нямаше ги разкошните цветове и изтънчените украси, познати от сладникавите албумчета с ислямско изкуство. От едната страна на сградата липсваше стена, а рогозеният покрив се подпираше на каменни колони. На Джейн й мина през ума, че тя най-много прилича на тачена като храм автобусна спирка или може би на веранда на разрушено колониално имение. Една аркада през средата на сградата водеше към двор с високи дувари. Селяните не се отнасяха с особено страхопочитание към това място. Там се молеха, но освен това го използваха като заседателна зала, като пазарище, като училищна стая или като подслон за гости. А тази вечер то щеше да бъде болница.
	Зехтинови светилници висяха на куки по каменните колони и мятаха пламъци към джамията. Селяните се бяха стълпили вляво под аркадата. Всички мълчаха. Няколко жени хълцаха приглушено, чуваха се и гласовете на двама мъже: единият задаваше въпроси, другият отговаряше. Тълпата се раздели, за да пропусне Жан-Пиер, Мохамед и Джейн.
	Шестимата оцелели от нападението се бяха сгушили един до друг на пръстения под. Тримата ранени бяха клекнали в кръг, още с кръглите читралски калпаци, и изглеждаха мръсни, обезверени и пребити от умора. Джейн разпозна Матулла Хан — същия като брат си Мохамед, но по-млад, и Алишан Карим, по-слаб от брат си, моллата, но със също такъв злобен поглед. Двама от ранените седяха на пода, облегнали гръб на стената — единият с дрипава, кървава превръзка на главата; ръката на другия беше провесена през набързо направена превръзка през врата. Джейн не познаваше нито един от тях. Тя автоматично прецени раните им — на пръв поглед изглеждаха леки.
	Третият ранен, Ахмед Гул, лежеше, проснат на носилка, направена от две тояги и одеяло. Очите му бяха затворени, а кожата — посивяла. Жена му Захара беше клекнала до него, прегърнала главата му в скута си, милваше косата му и тихо хлипаше: Джейн не можа да види раните, но беше сигурна, че са сериозни.
	Жан-Пиер помоли за маса, гореща вода и пешкири, а после коленичи до Ахмед. След миг вдигна глава към другите партизани и попита на персийски:
	— От експлозия ли е пострадал?
	— Хеликоптерите имаха ракети — отвърна един от ранените. — Една гръмна точно до него.
	Жан-Пиер обърна на френски и каза на Джейн:
	— Той е зле. Направо е чудо, че е издържал на пътуването.
	Джейн видя кървавите петна по брадата на Ахмед: кашлял е кървави храчки, което значи, че има вътрешни рани.
	Захара отправи молещ поглед към Джейн.
	— Как е той? — промълви тя на персийски.
	— Съжалявам, приятелко — отвърна Джейн колкото можа по-внимателно. — Зле е.
	Захара кимна сдържано: тя се беше досетила сама, но като чу потвърждението, нови сълзи рукнаха по хубавото й лице.
	Жан-Пиер нареди на Джейн:
	— Прегледай другите вместо мен, не искам да губя и минутка тук!
	Джейн прегледа останалите двама ранени.
	— Раната на главата е само едно одраскване — докладва тя след малко.
	— Оправи се с нея — каза Жан-Пиер. Той в момента наглеждаше как преместват Ахмед върху масата.
	Тя погледна към мъжа, чиято ръка висеше, вързана към врата. Той беше по-сериозно пострадал — изглежда, че куршумът беше раздробил костта.
	— Трябва много да те е боляло — обърна се тя към муджахидина на персийски. Той се ухили и занима. Тези мъже бяха направени от ковано желязо. — Куршумът е строшил костта — каза тя на Жан-Пиер.
	Жан-Пиер не вдигна глава от Ахмед.
	— Дай му локален анестетик, почисти раната, извади парчетата и му сложи чиста превръзка. Ще наместя костта по-късно.
	Тя започна да приготвя инжекцията. Ако на Жан-Пиер му дотрябва нейната помощ, той ще я извика. Очертаваше се дълга, предълга нощ.


	Ахмед умря няколко минути след полунощ и Жан-Пиер беше готов да се разплаче — не от мъка, защото почти не познаваше Ахмед, а от чисто безсилие, защото знаеше, че щеше да успее да спаси живота на този човек само ако имаше анестезиолог, електричество и операционна зала.
	Покри лицето на мъртвеца, после погледна към съпругата, която беше стояла неподвижна, втренчена в ръцете му, в продължение на няколко часа.
	— Съжалявам — каза й той.
	Тя кимна. Доволен беше, че е толкова спокойна. Някой път го обвиняваха, че не е направил всичко — изглежда, мислеха си, че той знае толкова много, та няма болест, която да не може да лекува, и на него му се искаше да им изкрещи: „Не съм Господ!“ Тази жена обаче явно разбираше.
	Извърна очи от трупа. Чувстваше се уморен до смърт. Цял ден беше се привеждал над осакатени тела, но това беше първият пациент, когото загуби. Хората, които го бяха наблюдавали, повечето от тях — роднини на починалия, се приближиха сега, за да се погрижат за тялото. Вдовицата зави на умряло и Джейн я отведе.
	Жан-Пиер почувства една ръка на рамото си. Обърна се и видя Мохамед, муджахидина, който организира всичките конвои. Преряза го чувство на вина.
	Мохамед рече:
	— Такава е волята на Аллах.
	Жан-Пиер кимна. Мохамед извади пакет пакистански цигари и запали. Жан-Пиер започна да събира инструментите си и да ги слага в чантата. Без да гледа към Мохамед, той каза:
	— Какво ще правите сега?
	— Ще изпратим още един конвой незабавно — отвърна Мохамед. — Амунициите ни трябват.
	Жан-Пиер изведнъж застана нащрек въпреки умората си.
	— Искаш ли да погледнеш картите?
	— Да.
	Жан-Пиер затвори чантата и двамата мъже се отдалечиха от джамията. Звездите осветяваха пътя им през селото до къщата на бакалина. Във всекидневната Фара беше заспала на килима до люлката на Шантал. Тя моментално се събуди и скочи.
	— Сега можеш да си отиваш у дома — каза й Жан-Пиер. Тя си тръгна, без да пророни и дума.
	Жан-Пиер сложи чантата си на пода, а после вдигна внимателно люлката и я отнесе в спалнята. Шантал спеше, докато той остави люлката, а после се разрева.
	— Сега какво има? — промърмори той. Погледна часовника си и разбра, че сигурно иска да суче. — Мама си идва след минутка — каза й. Това не доведе до никакъв ефект. Извади я от люлката и я залюля в скута си. После я отнесе обратно във всекидневната.
	Мохамед чакаше изправен. Жан-Пиер каза:
	— Знаеш къде са.
	Мохамед кимна и отвори изрисуваната дървена ракла. Извади дебел вързоп сгънати карти, избра няколко и ги разстла на пода. Жан-Пиер люшкаше Шантал и надникна през рамото на Мохамед.
	— Къде стана нападението? — попита той.
	Мохамед му посочи място недалече от град Джалалабад.
	Пътеките, които използваха конвоите на Мохамед, не бяха обозначени на тези или на които и да е други карти. Географските карти на Жан-Пиер показваха обаче някои долини, плата и пресъхващи през лятото потоци, където можеше да има пътеки. Някой път Мохамед по памет се ориентираше кой е пътят, по който са минали. Друг път му се налагаше да се досеща и той обсъждаше с Жан-Пиер точния прочит на контурни линии и по-неясни особености на терена, като морени например.
	Жан-Пиер предложи:
	— Може да извиете още малко по на север покрай Джалалабад.
	Над равнината, в която беше разположен самият град, имаше цял лабиринт от долини, които се разстилаха като паяжина между реките Конар и Нуристан.
	Мохамед запали още една цигара — като повечето партизани, и той беше върл пушач — и със съмнение поклати глава, докато издишваше дима.
	— Много нападения станаха в онзи район — каза. — Ако още не са почнали да ни предават на руснаците, то скоро ще започнат. Не, следващият конвой ще свие на юг, покрай Джалалабад.
	Жан-Пиер се намръщи.
	— Не виждам да е възможно. На юг няма нищо друго, освен открита равнина чак от Хайберския проход. Ще ви забележат.
	— Няма да минем през Хайберския проход — каза Мохамед. Той сложи пръст на картата, после проследи афгано-пакистанската граница на юг. — Ще прекосим границата при Теременгал. — Пръстът му стигна до града, който бе назовал, а после проследи маршрута до Долината на Петте лъва.
	Жан-Пиер кимна, успешно прикривайки тържеството си в момента.
	— Много смислено. Кога ще тръгне оттук следващият конвой?
	Мохамед започна да сгъва картите.
	— Вдругиден. Нямаме време за губене. — Той остави картите обратно в изрисуваната ракла, после тръгна към вратата.
	Джейн влезе точно когато той вече излизаше. Мохамед й каза „лека нощ“ доста разсеяно. Жан-Пиер бе доволен, че хубавият партизанин вече не е луд по жена му, след като тя забременя. Определено беше прекалено страстна според Жан-Пиер и можеше да се остави да я прелъстят, а пък евентуална нейна връзка с афганец би довела до безкрайни проблеми.
	Медицинската чанта на Жан-Пиер беше на пода, където я остави, и Джейн се наведе да я вдигне. Сърцето му застина. Той бързо взе чантата от нея. Тя изненадано се взря в него.
	— Аз ще прибера това — рече той. — Ти се погрижи за Шантал. Иска да суче. — И й подаде бебето.
	Отнесе чантата и една карта в предната стая, докато Джейн се настани да кърми Шантал. Кашоните с медикаменти бяха струпани върху пръстения под. Отворените вече кутии бяха подредени по грубо скованите полици на бившия дюкян. Жан-Пиер сложи медицинската си чанта върху покрития със сини фаянсови плочки тезгях и извади черен пластмасов предмет, наподобяващ преносим телефон. Сложи го в джоба си.
	Изпразни чантата, слагайки инструментите за стерилизация на една страна, и върна неизползваните медикаменти по полиците.
	Върна се във всекидневната.
	— Ще сляза до реката да се изкъпя — каза той на Джейн. — Не мога да си легна толкова мръсен.
	Тя го погледна с онази замечтана, доволна усмивка, която често се появяваше на лицето й, когато кърми.
	— Да се върнеш бързо — каза му.
	Той излезе.
	Селото най-сетне заспиваше. В няколко къщи още горяха светилници и той чу от един прозорец горчивото хлипане на някаква жена, но повечето домове бяха тихи и потънали в тъмнина. Като подминаваше крайната къща на селото, чу женски глас, който се извисяваше в оплаквачка, пълна с мъка, и за момент усети на гърдите си смазващата тежест на всичката смърт, която бе причинил; после прогони тази мисъл от главата си.
	Последва каменистата пътека между две ечемични ниви, като непрестанно се озърташе и се ослушваше внимателно; мъжете от селото сигурно работеха сега. В една нива чу съскането на косите, а на една тясна скална тераса видя двама мъже да скубят плевелите под светлината на лампа. Не ги заговори.
	Стигна до реката, прекоси брода и изкатери криволичещата пътека нагоре към отсрещната канара. Знаеше, че опасност почти няма, и все пак се чувстваше все по-напрегнат, докато се качваше по стръмната пътека под оскъдната светлина.
	След десет минути достигна високата точка, която търсеше. Извади черния предмет от джоба на панталона си и разпъна антената. Това беше най-последният модел, най-добрият малък предавател, с който работеше КГБ, но въпреки това теренът тук беше толкова неподатлив на радиопредаване, че руснаците бяха построили специална релейна станция на едно възвишение в територията, която контролираха, за да улавя неговите сигнали и да ги предава нататък.
	Натисна бутона и заговори кодирано на английски:
	— Тук е Симплекс. Свържете се, моля.
	Изчака, после отново се обади.
	След третия опит се дочу с прашене някакъв глас със силен акцент:
	— _Тук е икономът. Слушам, Симплекс._
	— Организираното тържество пожъна голям успех.
	— _Повтарям: организираното тържество пожъна голям успех_ — чу се отговорът.
	— Присъстваха двадесет и седем души, а по-късно пристигна още един.
	— _Повтарям: двадесет и седем присъствали и един пристигнал по-късно._
	— В подготовка за следващото тържество ще ми трябват три камили. — Разкодирано, това означаваше „Ще се срещнем след три дни, броено от днес.“
	— _Повтарям: трябват ви три камили._
	— Ще се видим в джамията. — Това също беше код — „джамията“ беше една местност на няколко километра оттук, където се събираха три долини.
	— _Повтарям: при джамията._
	— Днес е неделя. — Това не беше код: беше просто предпазна мярка, в случай че тъпакът, който записва всичко това, може да не обърне внимание, че вече е след полунощ, и свръзката на Жан-Пиер да пристигне един ден по-рано на срещата.
	— _Повтарям: днес е неделя._
	— Свършвам и изключвам.
	Жан-Пиер прибра антената и напъха предавателя в джоба на панталона си, после се заспуска надолу по канарата към речния бряг.
	Бързо съблече всичките си дрехи. От джоба на ризата си извади четка за ръце и малко парче сапун. Сапунът беше много дефицитна стока, но като доктор той се ползваше с предимство.
	Предпазливо пристъпи в Реката на Петте лъва, коленичи и се наплиска целият с леденостудена вода. Насапуниса тялото и косата си, после взе четката и започна да се търка: краката, корема, гърдите, лицето, раменете и ръцете. Особено много се постара за ръцете, като ги сапуниса няколко пъти. Коленичил в плитчината, гол и цял разтреперан под звездите, той се търкаше и търкаше, като че нямаше намерение изобщо да спре.


>>	Седма глава

	— Детето има морбили, гастроентерит и трихофития — каза Жан-Пиер. — Освен това е мръсно и недохранено.
	— Та не са ли всички такива? — отвърна Джейн. Говореха на френски, както обикновено помежду си, и майката на детето поглеждаше от единия към другия, чудейки се какво ли си казват. Жан-Пиер забеляза безпокойството й и заговори на персийски, като просто каза:
	— Синът ти ще се оправи.
	Той мина към дъното на пещерата и отвори кутията с лекарствата. Всички деца, които донасяха в приемната, автоматично биваха ваксинирани против туберкулоза. Докато подготвяше инжекцията с БЦЖ, той наблюдаваше Джейн с крайчеца на окото си. Тя даваше на момчето малки глътки от рехидриращата напитка — смесица от гликоза, сол, сода и натриев хлорид, разтворени в чиста вода — и между глътките нежно триеше мръсното му личице. Движенията й бяха бързи и грациозни като на умел занаятчия — може би грънчар, който оформя глина върху колелото, или дюлгер, който върти мистрията. Той наблюдаваше тесните й длани, докато докосваше уплашеното дете с лека, успокояваща милувка. Харесваше ръцете й.
	Извъртя се, като извади иглата, за да не я види детето, а после я прикри с ръкава си и пак се обърна, изчаквайки Джейн. Наблюдаваше лицето й, докато почистваше кожата на дясното рамо на момченцето и напои парче марля със спирт. Дяволито беше лицето й — с големи очи, вирнато носле и широка уста, която повечето време беше усмихната. Сега изражението й беше сериозно и тя местеше долната си челюст от едната страна на другата, като че ли скърца със зъби — знак, че в момента е съсредоточена. Жан-Пиер познаваше всичките изрази на лицето й, но нито една от нейните мисли.
	Той често — почти непрестанно — се опитваше да отгатне какво става в главата й, но го беше страх да я попита, защото такива разговори много лесно биха се отклонили към забранената територия. Постоянно трябваше да е нащрек като неверен съпруг — от страх да не би нещо, което е казал, или дори някоя случайна гримаса, да го издаде. Табу бяха всякакви по-задълбочени разговори — за истината и лъжата, за доверието и предателството, за свободата и тиранията; по същия начин стояха нещата и с всички теми, които клонят в тази посока, като например любовта, войната и политиката. Той внимаваше дори когато говори, за съвсем невинни злободневия. Затова в техния брак имаше една особена липса на интимност. Даже когато се любеха, беше някак извратено. Той откри, че не можа да свърши, освен ако не затвори очи и не си представи, че е с някоя друга. Цяло облекчение беше, че през последните няколко седмици не му се налагаше да се насилва — заради раждането на Шантал.
	— Готова съм, когато и ти си готов — заяви Джейн и той осъзна, че тя му се усмихва.
	Той хвана детето горе за ръчичката и му каза на персийски:
	— На колко си години?
	Докато момченцето изричаше думата, Жан-Пиер заби спринцовката. Детето веднага започна да пищи. Гласчето му накара Жан-Пиер да си спомни самия себе си на петгодишна възраст, когато караше първото си колело и падна и се разрева точно по същия начин — виеше от яд и от неочакваната болка. Сега се взря в изкривеното личице на петгодишния пациент и си спомни колко много го бе заболяло тогава и колко ядосан беше само, и изведнъж си помисли: „Как стигнах от там до тук?“
	Пусна детето и то отиде при майка си. Отброи тридесет 250-грамови капсули гризеофулвин и ги подаде на жената.
	— Карай го да взема по една всеки ден, докато всички свършат — на прост персийски каза той. — Не ги давай на никой друг — всичките са за него. — Това щеше да е достатъчно за трихофитията. Морбилито и гастроентеритът щяха да се излекуват от само себе си. — Дръж го в леглото, докато пъпките изчезнат, а после го карай много да пие.
	Жената кимна.
	— Има ли братя и сестри? — попита Жан-Пиер.
	— Петима братя и две сестри — гордо отвърна жената.
	— Трябва да спи сам, иначе и те ще заболеят. — Жената явно се разколеба; сигурно имаше само едно легло за всичките си деца. Жан-Пиер нищо не можеше да й помогне за това. Той продължи: — Ако не е по-добре, когато таблетките свършат, доведи ми го пак. — Това, което наистина бе нужно на детето, бе нещо, което ни Жан-Пиер, ни майка му можеха да осигурят — обилна, хубава, здравословна храна.
	Двамата напуснаха пещерата — слабото болнаво дете и дребната, капнала от умора негова майка. Сигурно са били пеша няколко километра дотук и тя е носила момчето през по-голямата част от пътя, а сега ще трябва да се върнат и обратно. Момчето така или иначе можеше да умре. Със сигурност обаче не от туберкулоза.
	Имаше още един пациент — _маланга_. Той беше светият човек на Банда. Полуумен и често полугол (че даже и повече), той се скиташе през Долината на Петте лъва — от Комар, на тридесет и пет километра нагоре по течението от Банда, до Чарикар, в контролираната от руснаците равнина осемдесет километра на югозапад. Не спираше да плещи нещо неразбрано и му се явяваха видения. Афганците смятаха _малангите_ за щастливи хора и не само понасяха странното му поведение, но го хранеха, пояха и обличаха.
	Той влезе, увит с някакви парцали край слабините и с руска офицерска фуражка на главата. Хвана се през корема и направи болезнена гримаса. Жан-Пиер извади от опаковката една шепа хапчета диаморфин и му ги даде. Лудият побягна, стиснал здраво таблетките със синтетичен хероин.
	— Вече трябва да е получил зависимост от тези хапчета — каза Джейн. В гласа й явно се долавяше недоволство.
	— Получил е — призна Жан-Пиер.
	— Защо му ги даваш?
	— Човекът има язва. Какво друго да направя — да го оперирам?
	— Ти си докторът.
	Жан-Пиер започна да събира чантата си. Следващата сутрин трябваше да ходи за прегледи в Кобак, на десетина километра през планините, а по пътя дотам трябваше да иде на явката.
	Плачът на петгодишното дете бе изпълнил пещерата с някакви спомени от миналото му — като миризмата на стари играчки или внезапна ярка светлина, която те кара да търкаш очите си. Жан-Пиер като че за момент загуби ориентация. Пред погледа му се завъртяха хора от детството, лицата им изпъкваха над всичко наоколо като сцени от филм, прожектиран от неправилно поставена киномашина по гърбовете на публиката вместо на екрана. Видя първата си учителка, мадмоазел Медсан, с очилата й със стоманени рамки; Жак Лафонтен, който беше разкървавил носа му, след като го нарече „пандизчия“; майка си — слаба и зле облечена, винаги нещастна; и най-вече баща си — едър, набит, гневен мъж, застанал от другата страна на решетките…
	Направи усилие да се съсредоточи върху медикаментите и инструментите, които можеха да му дотрябват в Кобак. Напълни една туба с пречистена вода за пиене, докато е на път. Селяните там щяха да се погрижат за храната му.
	Изнесе багажа си навън и го натовари върху своенравната стара кобила, която използваше за такива преходи. Това животно бе готово цял ден да върви все направо, но завоите вземаше с огромна неохота, поради което Джейн я беше кръстила Маги, в чест на британската министър-председателка Маргарет Тачър.
	Жан-Пиер беше готов. Върна се в пещерата и целуна меките устни на Джейн. Като се обърна да тръгне, влезе Фара, понесла Шантал. Бебето плачеше. Джейн разкопча ризата си и веднага сложи Шантал на гърдата. Жан-Пиер докосна розовата буза на дъщеричката си и каза:
	— _Bon appétit._ — След това излезе.
	Поведе Маги надолу по планината към опустялото село и потегли на югозапад, следвайки речния бряг. Вървеше бързо и енергично под лъчите на жежкото слънце — свикнал беше отдавна.
	Изоставяйки докторския образ зад себе си, той се замисли за предстоящата среща и го обзе нервно напрежение. Дали Анатолий ще дойде? Може да са го задържали. Може даже да са го заловили. Ако са го заловили, дали е проговорил? Дали го е издал, когато са го измъчвали? Дали няма да го посрещне отряд муджахидини — безмилостни, садистични, настървени за мъст?
	Защото — въпреки всичката му там поезия и милосърдието — те си бяха варвари, тези афганци. Националният им спорт се наричаше _бузкаши_, една опасна и кървава игра: обезглавеният труп на теле се слага в центъра на някоя поляна и двата противникови отбора се строяват в редици на коне; после при даден пушечен изстрел всички се втурват към трупа. Целта е да се вдигне, да се пренесе към предварително уречена точка на около километър и половина разстояние и да се върне обратно в кръга, без да се позволи на нито един от противниковия отбор да ти го измъкне от ръцете. Когато зловещият предмет биваше разкъсан на парчета — както често се случваше, — викаха съдия да реши кой отбор е запазил по-голямото парче. Жан-Пйер беше видял на живо тази игра миналата зима в покрайнините на град Роха, надолу по Долината, и я бе наблюдавал няколко минути, преди да осъзнае, че не използват теле, а човек, _и човекът беше още жив_! Отвратен, той се беше опитал да спре играта, но някой му каза, че човекът бил руски офицер, като че ли това обясняваше всичко. После играчите просто не обръщаха никакво внимание на Жан-Пиер и той не можа да стори нищо, за да привлече вниманието на петдесет разпенени джигити, погълнати от свирепата си игра. Не остана да види как ще умре нещастникът, но може би трябваше да го стори, защото образът, който се беше забил в съзнанието му и се връщаше към него всеки път, когато се притесняваше да не го разкрият, бе именно на онзи руснак — безпомощен, потънал в кървища, още жив, разкъсван на парчета…
	Усещането за миналото още бе покрай него, защото докато гледаше кафяво-жълтеникавите отвесни скали на клисурата, през която крачеше в момента, виждаше сцени от детството си, сменящи се с кошмарни видения за това как муджахидините го залавят. Най-ранният му спомен го отвеждаше до процеса и мощното чувство за възмущение и несправедливост, което изпита, когато изпратиха папа` в затвора. Почти не можеше да чете още, но успяваше да изсрича името на татко си в заглавията на вестниците. На такава възраст — трябва да е бил четиригодишен — той не знаеше какво е да си герой от Съпротивата. Знаеше, че татко му е комунист, както и всичките бащини приятели — свещеникът и обущарят, и човекът зад тезгяха на селската пощенска служба, но си мислеше, че му викат Червения Ролан заради румения цвят на лицето му. Когато татко му бе осъден за държавна измама и изпратен в затвора за пет години, бяха му казали, че е заради нещо, свързано с чичо Абдул — един уплашен мургав човечец, който беше останал няколко седмици в тяхната къща и който бил от НФО, но Жан-Пиер не знаеше какво е НФО, звучеше му нещо като името на слона в местния зоопарк. Единственото, което разбра съвсем ясно и в което никога не престана да вярва, бе, че полицаите са жестоки, а съдиите — продажни и че вестниците хвърлят прах в очите на хората.
	С течение на годините той разбра още повече, изстрада още много и омерзението му укрепна. Като тръгна на училище, другите момчета викаха, че баща му бил предател. Той отвръщаше, че е точно обратното — баща му се е бил смело и е рискувал живота си през войната, но те не му вярваха. С майка му отидоха за известно време да живеят в друго село, но съседите незнайно как научиха и наредиха на децата си да не играят с Жан-Пиер. Но истинският кошмар бяха посещенията в затвора. Баща му видимо се променяше — беше отслабнал, побледнял и болнав. Най-страшното обаче бе да го вижда затворен зад решетки, облечен в сива униформа, уплашен, стреснат, да се държи почтително с разни наперени биячи с палки в ръцете. След известно време от миризмата в затвора на Жан-Пиер започна да му се повдига и той често повръщаше още като минат през портала, тъй че майка му спря да го води там.
	Едва след като папа` излезе от затвора, Жан-Пиер надълго разговаря с него и най-сетне проумя всичко и разбра, че извършената несправедливост е дори по-голяма, отколкото си е мислил. След като германците навлезли във Франция, френските комунисти — които вече били организирани в „ядки“ — изиграли водеща роля в Съпротивата. След края на войната баща му продължил борбата срещу тиранията на десняшките партии. По това време Алжир бил още френска колония. Неговият народ бил потискан и експлоатиран, но смело се борел за свободата си. Млади французи били мобилизирани в армията и принуждавани да се бият срещу алжирците в една жестока война, в която зверствата, извършвани от френската армия, на много хора напомняли нацистките жестокости. НФО, което за Жан-Пиер завинаги си остана свързано с образа на един мърляв стар слон в провинциалната зоологическа градина, се оказа съкращение на _Front de Liberation Nationale_, Национален фронт за освобождение на алжирския народ.
	Бащата на Жан-Пиер бил един от 121-те известни граждани, които подписали петиция, защитаваща свободата на алжирците. Франция била във война, затова петицията била обявена за престъпно деяние, понеже можела да се подразбира като подстрекателство към френските войници да дезертират. Но папа` беше направил и още по-сериозно нещо: беше взел куфар, пълен с пари, събирани от французите за НФО, и го бе пренесъл през границата в Швейцария, където го депозирал в банка; освен това дал подслон на чичо Абдул, но алжирецът бил издирван от френската тайна полиция.
	„Такива неща съм правил и по време на войната срещу нацистите. — Така обясни той на Жан-Пиер. — Още водя същата битка… Врагът никога не са били германците, както сега врагът не са обикновените французи: врагът са капиталистите, едрите владелци, богатите и привилегированите, управляващата класа, която би използвала всички средства, дори най-мерзките, за да защити имането си…“ Толкова могъща била тази класа, че притежавала половината свят, но все пак имало надежда за бедните, за лишените от власт и потиснатите, защото в Москва управлявал народът и по целия свят работническата класа била отправила поглед към Съветския съюз за помощ, насока и вдъхновение в борбата за свобода.
	Когато Жан-Пиер порасна, този сияен образ бе затъмнен донейде, защото той разбра, че Съветският съюз не е рай за работническата класа, но нищо не промени основното му убеждение — че комунистическото движение, ръководено от Москва, е единствената надежда за потиснатите хора по света и единственият начин да бъдат ликвидирани съдиите, полицията и вестниците, който така брутално бяха предали папа`.
	Бащата бе успял да предаде щафетата на сина си. И като че успокоен от тази мисъл, папа` постепенно западна. Той така и не възвърна руменото си лице. Повече не ходеше на демонстрации, не организираше благотворителни танцови вечеринки, не пишеше писма до местните вестници. Една след друга смени няколко маловажни писарски службици. Остана член на партията, разбира се, както и на един профсъюз, но не подхвана отново дейността си — да председателства комитети, да води протоколите, да подготвя дневния ред на събрания. Все тъй играеше шах и пиеше анасонлийка със свещеника, обущаря и служителя в селската поща, но политическите спорове, тъй пламенни едно време, сега бяха съвсем вяли, като че ли революцията, за която бяха работили тъй всеотдайно, е отложена за някакво неопределено бъдеще. След няколко години папа` умря. Едва тогава Жан-Пиер откри, че той прихванал туберкулоза в затвора и така и не се възстановил. Те му отнеха свободата, прекършиха духа му и съсипаха здравето му. Но най-лошото, което му сториха, бе, че му лепнаха дамгата „предател“. Той бе герой, рискувал живота си за ближния, а умря, осъден за държавна измама.
	„Биха съжалили сега, папа`, ако знаеха какво е моето отмъщение — мислеше си Жан-Пиер, докато водеше дръгливата кобила през афганските планини. — Благодарение на сведенията, които аз им осигурявам, комунистите тук успяха да спрат маршрутите за снабдяване на Масуд. Миналата година той не можа да натрупа оръжия и амуниции. Това лято, вместо да нанася удари срещу въздушната база, електроцентралите и камионите с провизии по магистралата, той едва успява да се защити от армейските атаки на своя собствена територия. Сам, без ничия помощ, папа`, почти унищожих силата на този варварин, който иска да върне страната си обратно в тъмните векове на дивачеството, изостаналостта и ислямските суеверия.“
	Разбира се, само отрязването на маршрутите за снабдяване не бе достатъчно. Този човек вече се бе превърнал във фигура от национален мащаб. Освен това той бе достатъчно умен и силен духом, за да се издигне от бунтовнически лидер в законен президент. „Той е един Тито, един Де Гол, един Мугабе. Той трябва да бъде не просто неутрализиран, а ликвидиран — руснаците трябва да го пипнат жив или мъртъв.“
	Трудността бе в това, че Масуд се придвижваше бързо и тихо като сърна в гъстата гора, появяваше се внезапно из шубраците и после също тъй бързо изчезваше в тях яко дим. Но Жан-Пиер бе търпелив, руснаците — също. Все щеше да дойде моментът — рано или късно, — когато той със сигурност ще знае къде точно ще се намира Масуд през следващите двайсет и четири часа — може би ако е ранен или ако планира да иде на нечие погребение, — и тогава Жан-Пиер ще използва радиостанцията си, за да предаде специалния код, и соколът ще връхлети отгоре му…
	Искаше му се да има възможност да каже на Джейн с какво всъщност се занимава тук. Можеше даже да успее да я убеди, че работи за право дело. Ще изтъкне, че тяхната медицинска работа е безполезна, тъй като подпомагането на муджахидините служи единствено за да продължи тази мизерна бедност и невежество, в която тънат хората, и да забави момента, в който Съветският съюз ще сграби тази държавица за яката и ще я завлече — ритаща и съпротивляваща се — право в двайсетия век. Джейн може би ще разбере това… Той обаче инстинктивно знаеше, че тя няма да му прости, задето я е измамил. Какво ти — със сигурност ще бъде абсолютно бясна. Ясно си я представяше — безмилостна, непоклатима, горда. Ще го напусне на секундата, както беше напуснала Елис Талер. Двойно по-разярена ще бъде и заради това, че е била измамена по абсолютно същия начин от двама мъже един след друг.
	И така, от ужас да не я загуби, той продължаваше да я мами — като човек, застанал на ръба на бездънна пропаст, парализиран от страх.
	Тя знаеше, че нещо не е наред, разбира се; той го отгатваше по начина, по който го гледаше понякога. Но тя смяташе, че е някакъв проблем в отношенията помежду им, сигурен беше в това — не й е хрумвало, че целият негов живот представлява една огромна преструвка.
	Пълната безопасност не бе възможна, но той вземаше всички предпазни мерки, за да не бъде разкрит от нея или от някого другиго. Когато използваше предавателя, той винаги говореше кодирано не защото муджахидините могат да прихванат сигнала (те нямаха радиостанции), а защото афганистанските правителствени сили можеха да го направят, а те бяха тъй наводнени с предатели, че почти нищо не оставаше тайна за Масуд. Апаратът на Жан-Пиер беше достатъчно малък, за да може да го скрие във фалшивото дъно на медицинската си чанта или в джоба на ризата или елечето, когато не носеше чантата. Недостатъкът му беше, че мощността му достигаше само за много кратки разговори. Прекадено дълго предаване би било нужно, за да се издиктуват всички подробности около маршрутите и времето на тръгване на конвоите — особено ако се говори кодирано, — а за това се искаше радиопредавател и акумулатори с много по-големи размери. Жан-Пиер и мосю Льоблон се бяха отказали от тази идея. В резултат на това трябваше да се среща със свръзката си, за да предава информацията.
	Той изкачи една височина и погледна надолу. Под него се простираше малка долина. Пътеката, на която се намираше, водеше надолу към друга долина — идваща перпендикулярна на тази — и бе прорязана от буен, блестящ под следобедното слънце планински поток. Там, откъдето се спускаше потокът, още една долина водеше нагоре към планината — към Кобак, крайната цел на пътуването му. На мястото, където трите долини се събираха, на отсамния речен бряг, имаше малка каменна хижа. Цялата област беше осеяна с такива първобитни постройки. Жан-Пиер си мислеше, че сигурно са издигнати от номади или от пътуващи търговци, които ги използват за пренощуване.
	Потегли надолу по склона, повел Маги. Анатолий сигурно вече бе там. Жан-Пиер не знаеше истинското му име или чин, но предполагаше, че е от КГБ, и се досещаше — от едни негови думи за генералите, — че сигурно е полковник. Какъвто и чин да има, той със сигурност не беше прост чиновник. Оттук до Баграм се простираха седемдесет километра планински пущинаци и Анатолий вземаше това разстояние сам, пеша, за ден и половина. Беше от някоя източна руска народност, с високи скули и жълтеникава кожа. Когато облечеше афгански дрехи, минаваше за узбек, представител на една монголоидна етническа група в Северен Афганистан. Това обясняваше доста нескопосния му персийски — узбеките говореха свой собствен език. Анатолий постъпваше доста дръзко: той, разбира се, не говореше узбекски, така че винаги съществуваше възможност да го разкрият, макар добре да знаеше, че муджахидините играят _бузкаши_ със заловените руски офицери.
	Рисковете на Жан-Пиер при тези срещи бяха като че по-малки. Постоянното му пътуване до отдалечени села, за да прави прегледи, не изглеждаше особено странно. Подозренията обаче биха могли да се възбудят, ако някой забележи, че той по случайност се среща все с един и същи скитник узбек. А, разбира се, ако някой афганистанец знае френски и дочуе разговора на доктора с този скитащ узбек — тогава Жан-Пиер би могъл да се надява само на по-бърза смърт.
	Сандалите му не предизвикваха никакъв шум по пътеката, а копитата на Маги потъваха без звук в прашливата земя, така че с приближаването до хижата той засвири някаква мелодия — в случай че някой друг, а не Анатолий, се окаже вътре: винаги внимаваше да не стряска афганистанците, защото те до един бяха въоръжени и големи кибритлии по природа. Промуши глава вътре и след това влезе. За негова изненада, хладната хижа беше празна. Седна, облегнал гръб на каменната стена, и се приготви да чака. След няколко минути затвори очи. Беше уморен, но прекалено напрегнат, за да спи. Това беше най-неприятната част от задачата му: комбинацията от страх и скука, която го обхващаше по време на тези дълги чакания. Научил се беше да приема спокойно закъсненията в тази страна, където часовниците бяха непознати, но така и не успя да постигне невъзмутимото спокойствие на афганистанците. Не можеше да спре въображението си, което рисуваше най-различни трагични случки с Анатолий. Каква ирония би било само, ако Анатолий е стъпил на някоя руска противопехотна мина и тя му е откъснала крака. Тези мини всъщност повече убиваха добичета, отколкото хора, но и така вредният ефект едва ли бе по-малък — смъртта на единствената крава би убила цялото афганистанско семейство също тъй сигурно, както и ако къщата им бъде разрушена от бомба, докато цялото домочадие е у дома. На Жан-Пиер вече отдавна не му се струваше комична гледката на крава или коза с грубо издялан дървен крак.
	В това полусънно състояние той усети присъствието на друг човек и отвори очи, за да види ориенталското лице на Анатолий само на сантиметри от себе си.
	— Можех да те ограбя — на идеален френски каза Анатолий.
	— Не бях заспал.
	Анатолий седна по турски върху пръстения под. Той имаше набита, мускулеста фигура, облечена в провиснала памучна риза и шалвари, с тюрбан, шал около врата и вълнено одеяло със землист цвят, наречено _пату_, увито край раменете. Той остави шалчето да се свлече надолу и се усмихна, показвайки пожълтели от тютюна зъби.
	— Как си, приятелю?
	— Добре.
	— А жена ти?
	Имаше нещо зловещо в начина, по който Анатоли не пропущаше да попита за Джейн. Руснаците яростно се бяха противопоставили на идеята да вземе Джейн със себе си в Афганистан, тъй като твърдяха, че тя щяла да попречи на работата му. Жан-Пиер беше изтъкнал, че така или иначе ще трябва да вземе медицинска сестра със себе си — такава беше политиката на _Medecins pour la Liberté_, винаги да изпращат двойки — и сигурно би делил леглото с която и да е жена, която тръгне с него, освен ако не прилича на Кинг-Конг. Руснаците накрая склониха, но твърде неохотно.
	— Джейн е добре — отвърна той. — Роди преди шест седмици. Момиченце.
	— Поздравления! — Анатолий, изглежда, искрено се зарадва. — Не беше ли малко рано?
	— Да. За щастие мина без усложнения. Всъщност селската „баба“ изроди бебето.
	— А не ти?
	— Не бях там. Бях с теб.
	— Боже мой! — Анатолий направо се ужаси. — Да те задържам далеч от дома в такъв важен ден!
	Жан-Пиер бе поласкан от загрижеността на Анатолий, но не го показа.
	— Нямаше как да го предвидя — рече той. — Освен това си струваше — вие ударихте конвоя, за който ви казах.
	— Да. Информацията беше много ценна. Отново поздравления.
	Жан-Пиер пламна от гордост, но опита да се държи, все едно не е станало нищо особено.
	— Системата ни явно функционира доста добре — скромно каза той.
	Анатолий кимна.
	— Каква беше тяхната реакция на нападението?
	— Нарастващо отчаяние. — Докато говореше, на Жан-Пиер му мина през ум, че още едно от преимуществата на личните срещи със свръзката му е в това, че може да предава и такава по-незначителна информация — чувства и впечатления, неща, които не бяха достатъчно конкретни, за да се предават по радиостанцията кодирано. — Амунициите им са на път да привършат всеки момент.
	— А следващият конвой кога ще потегля?
	— Тръгна вчера.
	— Значи наистина са закъсали. Това е добре. — Анатолий бръкна в пазвата си и извади една карта. Разстла я на пода. Там беше обозначена местността между Долината на Петте лъва и границата с Пакистан.
	Жан-Пиер събра цялото си внимание, за да си спомни подробностите, които беше запаметил по време на разговорите си с Мохамед, и започна да проследява по картата маршрута на конвоя за връщане от Пакистан. Той нямаше представа кога точно ще потеглят обратно, защото Мохамед не знаеше колко време ще се забавят в Пешавар, докато купят това, което им трябва. Анатолий обаче имаше свои хора в Пешавар и те щяха да му кажат кога ще тръгне конвоят за Петте лъва. От тази информация щяха да успеят да изчислят завръщането.
	Анатолий нищо не си записваше, а запаметяваше всяка дума. Като свършиха, преговориха отново всичко, като Анатолий повтаряше дословно, за да може Жан-Пиер да провери дали информацията е правилна.
	Руснакът сгъна картата и я прибра обратно в пазвата си.
	— А какво стана с Масуд? — тихо попита той.
	— Не съм го виждал, откакто последно говорихме с тебе — отвърна Жан-Пиер. — Виждам само Мохамед, а той никога не е съвсем сигурен къде е Масуд или къде ще се появи.
	— Масуд е лисица! — изрече Анатолий доста развълнувано, което бе рядко за него.
	— Ще го хванем — каза Жан-Пиер.
	— О, ще го хванем. Той знае, че ловът е вече в опасна фаза, затова покрива дирите си. Но хрътките са хванали вече следата, не може вечно да ни бяга — ние сме толкова многобройни, толкова силни и кръвта ни се е разиграла… — Изведнъж осъзна, че в момента разкрива чувствата си. Усмихна се и се върна към деловите въпроси. — Батериите — рече той и извади пакет изпод ризата си.
	Жан-Пиер извади радиопредавателя от тайника на дъното на медицинската си чанта, измъкна старите батерии и ги смени с нови. При всяка среща правеха това, за да са сигурни, че Жан-Пиер няма да загуби контакт с руснаците само защото са му свършили батериите. Анатолий пренасяше старите чак до Баграм, тъй като нямаше смисъл да рискува и да хвърли батериите — руска направа — тук, в Долината на Петте лъва, където нямаше никакви електрически уреди.
	Докато Жан-Пиер прибираше радиопредавателя обратно в медицинската си чанта, Анатолий каза:
	— Имаш ли там нещо за мазоли? Краката ми… — Той млъкна внезапно, намръщи се и вдигна глава, внимателно заслушан.
	Жан-Пиер цял изтръпна от напрежение. Досега никога не бяха ги виждали заедно. Знаеха, че това рано или късно няма как да не се случи и бяха планирали какво да направят — ще се държат като непознати, които са попаднали в един и същи пътнишки заслон, и ще продължат разговора, когато натрапникът си тръгне. Или ако натрапникът даде да се разбере, че ще остане дълго време, те ще си тръгнат заедно, все едно по случайност са в една и съща посока. Всичко това бе предварително уговорено и все пак Жан-Пиер сега имаше чувството, че вината е изписана по цялата му физиономия.
	В следващия момент той чу стъпки отвън и шум от запъхтяно дишане; после някаква сянка затули обления от слънце вход на хижата и при тях влезе Джейн.
	— Джейн! — изрече той.
	И двамата мъже скочиха на крака.
	Жан-Пиер попита:
	— Какво има? Защо си тук?
	— Слава богу, че те настигнах! — задъхано каза тя.
	С периферното си зрение Жан-Пиер видя как Анатолий се извръща смутено, като афганистанец, който би се извърнал така при вида на непокорна, безсрамна жена. Този жест помогна на Жан-Пиер да се съвземе от първоначалния шок. Той бързо се огледа наоколо. За щастие Анатолий беше прибрал топографските карти няколко минути по-рано. Но радиопредавателят стърчеше няколко сантиметра от медицинската чанта. Джейн обаче не беше го видяла — поне засега.
	— Сядай — каза й Жан-Пиер. — Поеми си дъх. — С тези думи той също седна и използвайки това движение, извъртя чантата тъй, че стърчащият апарат да се вижда от неговата страна, но не и от страната на Джейн. — Какво е станало?
	— Един медицински проблем, който не мога да разреша.
	Жан-Пиер се поотпусна малко. Беше се уплашил, че тя може да го е последвала, защото се е усъмнила в нещо.
	— Пийни малко вода — каза. Посегна към чантата си с една ръка, а с другата набута предавателя навътре, докато ровеше. Когато апаратът беше вече безопасно скрит, той извади термоса с пречистена вода и й го подаде. Пулсът му започна да се нормализира. Самообладанието също се възвръщаше. Уликите вече бяха скрити. Какво друго би могло да възбуди подозренията й? Може да е чула Анатолий да говори на френски, но това не беше бог знае колко необичайно — ако някой афганистанец говореше втори език, той често бе френски, а и един узбек можеше да говори френски по-добре от персийски. Какво точно казваше Анатолий, когато тя влезе? Жан-Пиер си спомни: питаше го за някакъв мехлем за мазоли. Идеално. Афганците винаги искаха някакви лекарства, като срещнат доктор, даже и когато са в цветущо здраве.
	Джейн отпи от термоса и заговори:
	— Няколко минути след като ти тръгна, донесоха едно осемнайсетгодишно момче с лоша рана на бедрото. — Тя пак отпи. Изобщо не обръщаше внимание на Анатолий и Жан-Пиер разбра: тя е толкова притеснена за спешния медицински случай, че едва ли даже е забелязала другия човек. — Ранили го при сражението близо до Роха и баща му го носил на ръце чак от долната част на Долината — два дни му е отнело. Докато пристигнат, раната беше вече гангренясала. Бих му мускулно шестстотин милиграма кристален пеницилин и изрязах раната.
	— Абсолютно правилно.
	— Няколко минути по-късно го изби ледена пот и започна да губи съзнание. Премерих пулса му — беше ускорен, но слаб.
	— И той побледня, посивя, получи дихателни проблеми?
	— Да.
	— Ти какво направи?
	— Лекувах го като при шок: вдигнах краката му, покрих го с одеяло и му дадох чай. После тръгнах да те търся. — Тя направо щеше да се разплаче. — Баща му го е носил цели два дни — не мога да го оставя да умре.
	— Няма да умре — отвърна Жан-Пиер. — Алергичният шок е рядко срещано явление, но доста добре позната реакция при пеницилинова инжекция. Лечението е половин милилитър адреналин, вкаран мускулно, след това някакъв антихистамин — да речем, шест милилитра дифенхидрамин. Искаш ли да се върна с теб? — При тези думи той хвърли поглед към Анатолий, но руснакът не показа никаква реакция.
	Джейн въздъхна.
	— Не — отвърна тя. — Сигурно от другата страна на склона умира някой друг. Отивай към Кобак.
	— Ако си сигурна…
	— Сигурна съм.
	Чу се съскане на кибритена клечка и Анатолий запали цигара. Джейн хвърли бегъл поглед към него, после пак към Жан-Пиер.
	— Значи половин милилитър адреналини после шест милилитра дифенхидрамин. — Тя се изправи.
	— Да. — Жан-Пиер също стана и я целуна. — Сигурна ли си, че ще се справиш?
	— Разбира се.
	— Трябва да бързаш.
	— Да.
	— Искаш ли да вземеш Маги?
	Джейн обмисли предложението.
	— Не, като че ли не. По пътеката пеша се стига по-бързо.
	— Както решиш тогава.
	— Довиждане.
	— Довиждане, Джейн.
	Жан-Пиер я проследи как излиза. Постоя малко така, без да мърда. И двамата с Анатолий мълчаха. След минута-две отиде до вратата и се огледа навън. Видя Джейн, на двеста-триста метра вече, мъничка, слаба фигура в тънък памучен кафтан, която решително крачеше нагоре по долината — самотно петънце в прашния кафяв пейзаж.
	Върна се и пак седна, облегнат на стената. С Анатолий се спогледаха.
	— Исусе Христе всемилостиви! — избъбри Жан-Пиер. — Минахме на косъм.


>>	Осма глава

	Момчето умря.
	Мъртво беше още час преди Джейн да пристигне — сгорещена, покрита с прах и уморена до припадък. Бащата я чакаше при входа на пещерата — безмълвен, обвиняващ. От примирената му поза и вглъбените кафяви очи разбра, че всичко е свършило. Не й продума. Тя влезе в пещерата и погледна момчето. Обхвана я тежко разочарование — прекадено уморена беше, за да може да изпита гняв. Жан-Пиер бе далеч, а Захара — в траур, тъй че нямаше с кого да сподели мъката си.
	Сълзите дойдоха по-късно, когато си легна с Шантал на мъничкото дюшече до нея на покрива на бакалската къща; от време на време момиченцето издаваше доволни звуци в съня си. Плака колкото заради мъртвото момче, толкова и заради баща му. Като нея самата и той бе направил свръхчовешки усилия, за да спаси сина си. Колко ли по-тъжен трябва да е сега… От сълзите звездите над нея изглеждаха замъглени, най-сетне се унесе в сън.
	Сънува, че Мохамед идва в леглото й и я люби пред очите на цялото село, а после й казва, че Жан-Пиер имал връзка със Симон, съпругата на дебелия журналист Раул Клермон, и че двамата любовници се срещали в Кобак, когато Жан-Пиер ужким ходел там на прегледи.
	На следващия ден всичко я болеше, защото беше взела почти тичешком дългото разстояние до малката каменна хижа. Какъв късмет, мислеше си тя, че Жан-Пиер беше спрял — за да си почине най-вероятно — в малкия каменен заслон и така й даде възможност да го настигне. Тъй й олекна, като видя Маги, вързана отпред, и като намери Жан-Пиер в хижата заедно е онзи дребен узбек. Когато влезе, двамата направо си изкараха акъла. Почти комично се получи. За първи път видя афганистанец да става на крака при влизането на жена.
	Тя се изкачи по планинския склон, понесла медицинския куфар, и отвори здравната служба в пещерата. Докато се грижеше за обичайните случаи на недохранване, малария, инфектирани рани и чревни паразити, премисляше вчерашното премеждие. Никога преди не беше чувала за алергичен шок. Без съмнение хората, които поставят инжекции с пеницилин, обикновено предварително ги запознават подробно с веществото, но нейното обучение беше толкова претупано, че за повечето неща не остана време. Всъщност почти изцяло пропуснаха медицинските тънкости, разчитайки на това, че Жан-Пиер е напълно квалифициран доктор и винаги ще бъде покрай нея, за да й казва какво да прави.
	Какъв напрегнат период беше тогава: да седи в класната стая — някой път със сестри стажантки, някой път сама, опитвайки се да смели всичките правила и процедури на медицината и на здравната просвета, чудейки се какво ли я очаква в Афганистан. Някои от уроците съвсем я стреснаха. Първата й задача — така каза учителката — трябвало да бъде да си изкопае яма за тоалетна. Защо? Защото най-бързият начин да се подобри здравето на хората в развиващите се страни било да се прекрати практиката на използване реките и потоците като септични ями, а най` щяло да ги впечатли, ако им се даде личен пример. Учителката й Стефани — една яка „маминка“ с очила, дънков гащеризон и сандали — освен това бе подчертала опасността от прекалено щедрото предписване на лекарства. Повечето болести и дребни наранявания биха се оправили и без медицинска помощ, но нецивилизованите хора (а и не само те) не спирали да искат хапчета и сиропи и за най-дребното. Джейн си спомни, че дребничкият узбек питаше Жан-Пиер за мехлем за мазоли. Сигурно цял живот е трамбовал огромни разстояния, без да гъкне, но в момента, в който срещна доктор, изведнъж реши, че го болят краката. Проблемът при прекалено честото предписване на медикаментозно лечение — освен разхищението на лекарства — беше, че ако дадено лекарство се предписва за незначителни заболявалия, това може да причини резистентност у пациента, така че когато той наистина сериозно заболее, същият медикамент да не действа. Стефани беше посъветвала Джейн и да се опита да работи заедно с местните селски знахари — не против тях. В това тя успя с Рабия, „бабата“, но не и с моллата Абдула.
	Научаването на езика се беше оказало най-лесно от всичко. В Париж, преди още да е знаела изобщо, че ще ходи в Афганистан, тя беше учила фарси, персийския език, с цел да повиши квалификацията си като преводач, фарси и простолюдният персийски всъщност бяха диалекти на един и същи език. Другият основен език в Афганистан беше пущунски, езикът на пущуните, но персийският се говореше от таджиките, а Долината на Петте лъва беше в таджикските земи. Малкото афганистанци, които пътуват — номадите например, — обикновено говореха и пущунски, и персийски. Ако случайно знаят и някакъв европейски език, той бе английски или френски. Узбекът в каменния заслон говореше с Жан-Пиер на френски. От него Джейн за първи път чу френски с узбекски акцент. Прозвуча й досущ като руския акцент.
	През целия ден съзнанието й не спираше да се връща към този узбек. Мисълта за него не я оставяше на мира. Същото чувство изпитваше понякога, когато знаеше, че има да върши нещо важно, но не може да си спомни какво точно. Сигурно нещо у него трябва да й се е сторило странно…
	По пладне затвори здравната служба, нахрани и подмени Шантал, а после сготви обяд от ориз и месен бульон, който изядоха двете с Фара. Девойчето следваше Джейн като сянка, готово беше да направи всичко, за да я зарадва, а вечер не искаше да се прибира при родителите си. Джейн се опитваше да се държи с нея повече като с равна, но това явно само увеличаваше обожанието на малката.
	В най-голямата жега следобед Джейн остави Шантал на грижите на Фара и слезе до тайното си местенце — слънчевата скална тераса, скрита под естествена козирка в планинския склон. Там тя направи следродилните си упражнения — твърдо беше решила да възвърне фигурата си. Докато стягаше и разпущаше мускулите на малкия таз, тя непрекъснато си представяше узбека — как става на крика там, в малката каменна хижа, и смаяното изражение на ориенталското му лице. По някаква необяснима причина не можеше да се отърве от чувството за надвиснала трагедия.
	Когато осъзна истината, това стана не като внезапно просветление, а по-скоро като лавина: започна от едно зрънце, сетне нарастваше безспирно — докато погълна всичко…
	Никой афганистанец не би седнал да се оплаква от мазоли по краката, даже и на шега, защото тукашните просто не знаеха какво е това _мазол_ — също толкова невероятно беше, колкото, да речем, английски фермер от Глостършър да заяви, че е прихванал болестта бери-бери. Освен това нито един афганец — без значение колко е изненадан — не би реагирал със ставане на крака, когато влезе жена. Ако не е афганистанец, какъв е тогава? Акцентът му й подсказа отговора, макар малко хора да биха го разпознали: откри го единствено защото се занимаваше с езици — говореше и руски, и френски, — и разбра, че той говори френски с руски акцент.
	Значи Жан-Пиер се бе срещнал с руснак, дегизиран като узбек, в каменна хижа в безлюдна местност.
	Дали е било случайно? Макар неголяма, съществуваше и такава възможност — но тя си припомни лицето на мъжа си, когато го свари в хижата, и сега можеше да разтълкува изражението, което тогава не беше забелязала: виновно.
	Не, това не бе случайна среща — всичко е било уговорено. И може би не за първи път… Жан-Пиер постоянно пътуваше за прегледи до отдалечени села, наистина беше ненужно педантичен да пристига винаги навреме — глупаво настояване в една държава, където няма календари и дневници, но не чак толкова глупаво, когато го чакат и други задължения — тези незнайно как уговорени тайни срещи.
	И защо се среща той с руснаците? Това също беше съвсем близко до ума и очите й се напълниха със сълзи, когато осъзна, че целта му трябва да е била предателство. Той им предава информация, разбира се. Казва им за конвоите. Винаги знае маршрутите, защото Мохамед използва неговите карти. Знае и приблизително времето на пристигане, защото вижда кога мъжете тръгват от Банда и от останалите села в Долината на Петте лъва. Съвсем явно е, че той предава тази информация на руснаците, ето защо руснаците толкова успешно нападала конвои през последната година, ето защо сега в Долината има толкова жалеещи вдовици и осиротели деца.
	„Какво ми има на мене? — мислеше си тя, изведнъж обхваната от самосъжаление, и по бузите й се затъркаляха нови сълзи. — Първо Елис, сега Жан-Пиер — как все попадам на такива копелета? Дали потайни типове като тях не ме привличат по някакъв извратен начин? Дали не е заради предизвикателството да вляза под кожата точно на такъв мъж? Побъркана ли съм?“
	Сега си стомни: Жан-Пиер твърдеше, че съветското нахлуване в Афганистан било оправдано. После в един момент промени мнението си — тогава тя си помисли: „Успях да го убедя, че не е прав.“ Очевидно тази промяна е била само театрална поза. Когато е решил да дойде в Афганистан, за да шпионира в полза на руснаците, той просто е възприел антисъветската позиция като част от маскировката.
	Дали и любовта му е само театър?
	Самият въпрос бе достатъчен, за да разбие сърцето й. Зарови лице в дланите си. Немислима история! Влюби се в него, стана му съпруга; целуваше киселата физиономия на майка му; наложи си да свикне с начина, по който я люби; преживя първия им сериозен скандал; бори се, за да излезе нещо от съвместния им живот; в страх и болка роди неговото дете — дали беше сторила всичко това в името на някаква празна илюзия, на някакъв си безчувствен идол, на човек, който не дава пет пари за нея? Също като да преминеш пеша, тичешком даже, толкова много километри, за да попиташ как да излекуваш едно осемнайсетгодишно момче, а после да се върнеш и да разбереш, че вече е мъртво… Дори и по-лошо от това. По-скоро — както се е чувствал бащата, който бе носил на ръце сина си цели два дни само за да го види как умира.
	Изведнъж почувства някакво напрежение в гърдите и осъзна, че е дошло време за кърменето на Шантал. Облече си дрехите, изтри с ръкав лицето си и потегли обратно нагоре по склона.
	Първоначалната покруса отмина и тя започна да мисли по-ясно; стори й се, че е изпитвала някакво смътно недоволство през цялата първа година от брака им, а едва сега разбира каква е дълбоката причина. Някак през цялото време е усещала измамата на Жан-Пиер. Заради тази преграда помежду им те не си бяха станали истински близки.
	Когато се добра до пещерата, Шантал вече хленчеше, а Фара я люлееше на ръце. Джейн вдигна бебето и го сложи на гърдата си. Шантал засука. Джейн усети първоначалното неприятно чувство в корема си, като стягане на мускул, а после — гъделичкане в гърдата си, което беше приятно и доста еротично.
	Искаше да остане сама. Каза на Фара да отиде да поспи следобед в пещерата на майка си.
	Кърменето на Шантал я успокояваше. Предателството на Жан-Пиер вече не й изглеждаше чак толкова катастрофално събитие. Чувстваше се сигурна, че любовта му към нея не е била само постановка. Какъв смисъл би имано такова нещо? Защо ще я доведе тук? Тя не му помага в шпионската му дейност… Трябва да е било, защото я обича.
	А ако той я обича, всички останали проблеми могат да се решат. Ще трябва да спре да работи за руснаците, разбира се. За момента поне тя не можеше съвсем да си представи как ще се изправи срещу него — не вървеше да каже например: „Всичко вече е разкрито!“ Не. Но когато й потрябват, думите сами ще дойдат. И тогава той ще трябва да ги върне двете с Шантал обратно в Европа…
	Обратно в Европа. Когато осъзна, че ще трябва да се върнат у дома, изведнъж я заля вълна от облекчение. Това я изненада. Ако някой би я попитал как и харесва Афганистан, тя би отвърнала, че това, което прави, е вълнуващо и достойно; че се справя даже много добре и й харесва. Но сега, когато пред нея бе перспективата да се върне в цивилизацията, упорството й се срина и тя призна сама на себе си, че суровият пейзаж, свирепите зими, чуждите хора, бомбардировките и безкрайният поток от осакатени и обезобразени мъже и момчета всъщност са опънали нервите й до скъсване.
	„Истината е — помисли тя, — че тук си е направо ужасно.“
	Шантал спря да суче и заспа в обятията и. Джейн я остави на пода, подмени я, занесе я до нейното дюшече — всичко това, без да я събуди. Голям късмет извадиха с такова спокойно бебе. Спеше при всякакви кризи и непредвидени обстоятелства — никакъв шум и никакво движение не бяха в състояние да я събудят, ако е нахранена и сука. Същевременно обаче беше чувствителна към настроението на Джейн и често се будеше, когато Джейн е притеснена, даже и да няма много шум.
	Джейн седна по турски на дюшека, загледана в спящото си бебе, и се замисли за Жан-Пиер. Щеше й се да е тук сега, за да може веднага да говори с него. Чудеше се защо не му е още по-ядосана — да не кажем бясна, — задето е предавал муджахидините на руснаците. Дали защото беше преглътнала мисълта, че всички мъже са лъжци? Дали не бе стигнала до извода, че единствените невинни в тази война са майките, съпругите и дъщерите — и от двете страни? Дали това, че самата тя е съпруга и майка, тъй я бе променило вътрешно, че предателството вече не бе в състояние да я вбеси? Или просто всичко иде оттам, че обича Жан-Пиер? Тя не знаеше отговора.
	Но време беше да се мисли за бъдещето, не за миналото. Ще се върнат в Париж, където има пощальони, книжарници и питейна вода от кранчето. Шантал ще има хубави дрешки, количка и памперси. Тримата ще живеят в малък апартамент в някой интересен квартал, където единствената истинска опасност за човешкия живот биха били таксиметровите шофьори. Джейн и Жан-Пиер ще теглят чертата, ще започнат отначало и този път наистина ще си станат близки. Двамата ще работят, за да направят света по-добър чрез постепенни и законни мерки, не чрез интриги и предателство. Опитът им от Афганистан ще им помогне да си намерят работа в организации за подпомагане на страните от Третия свят, може би в Световната здравна организация например. Семейният живот ще стане това, което си бе представяла преди — тримата ще добруват, ще бъдат щастливи и в безопасност.
	Влезе Фара. Времето за следобедна почивка беше минало. Тя почтително поздрави Джейн, погледна Шантал, а после, като видя, че бебето спи, седна по турски на пода в очакване да й заръчат нещо. Тя бе дъщеря на най-големия син на Рабия, Исмаел Гул, който в момента не беше тук, тръгнал беше с конвоя…
	Джейн смаяно си пое дъх. Фара и хвърли любопитен поглед. Джейн направи някакъв извинителен жест с ръка и Фара отклони очи.
	_Баща й е с конвоя_, помисли си Джейн.
	Жан-Пиер беше предал този конвой на руснаците. Бащата на Фара ще умре при нападението — освен ако Джейн не стори нещо, за да го предотврати. Но какво? Можеше да се изпрати бързоходец да посрещне конвоя при Хайберския проход и да го отклони към друг маршрут. Мохамед може да уреди това. Но Джейн ще трябва да му каже как е разбрала, че конвоят ще бъде нападнат — и тогава Мохамед без съмнение ще убие Жан-Пиер, сигурно даже с голи ръце ще го убие.
	„Ако един от двамата трябва да умре, нека да е Исмаел, а не Жан-Пиер“, помисли си Джейн.
	После се сети за всички останали тридесетина мъже от Долината, които пътуват с конвоя, и една мисъл се заби в мозъка й: те _всичките_ ли трябва да умрат, за да спасят моя съпруг — Камир Хан с острата брадичка, старият Шахазай Гул с големия белег и Юсуф Гул, който толкова хубаво пее, и Шер Кадор — козарчето, и щърбият Абдур Мохамед, и Али Ганим, който има четиринайсет деца?
	Трябва да има друг начин да ги спаси.
	Отиде до отвора на пещерата и застана, загледана навън. Сега, когато времето за следобеден сън отмина, децата наизлизаха от пещерите и подхванаха оставените одеве игри между камънаците и трънливите шубраци. Ето го деветгодишния Муса, единствения син на Мохамед — даже още по-разглезен сега, когато има само една ръка, — фука се до небесата е новия нож, който любящият му татко бе купил. Видя майката на Фара с мъка да драпа нагоре по склона, на главата й наръч дърва за огрев. Ето я и жената на моллата, пере ризата на Абдула. Не можа обаче да види Мохамед или жена му Халима. Знаеше, че е тук, в Банда, защото сутринта го бе срещнала. Сигурно е ял с жена си и дечурлигата в тяхната пещера — повечето семейства си имаха своя собствена. Сега трябва да е там, но на Джейн не й се щеше така открито да тръгне да го търси, защото това ще скандализира цялото село, а трябваше всичко да уреди много дискретно.
	„Какво ще му кажа?“, питаше се тя.
	Помисли дали да не започне направо с молба: _Направи го заради мен, защото аз те моля._ Този номер би минал с всеки европеец, влюбен в нея, но мюсюлманите като че ли нямаха особено романтична идея за любовта — това, което Мохамед изпитваше към нея, по-скоро бе някакъв нежен вариант на плътска страст. И съвсем не значеше, че трябва безропотно да й се подчинява. Освен това не беше сигурна дали още го мъчи онази тръпка… Какво тогава? Той нищо не й дължеше. Никога не беше лекувала него или жена му. Но бе лекувала Муса — тя спаси живота на момчето! Мохамед имаше да й връща един „дълг на честта“.
	_Направи го заради мен, защото аз спасих сина ти._ Това може да мине.
	Но Мохамед ще попита защо.
	Наизлизаха все повече жени — да носят вода или да метат пред пещерите, да се грижат за животните и да приготвят ядене. Джейн знаеше, че съвсем скоро ще види и Мохамед.
	Какво ще му каже?
	_Руснаците знаят маршрута на конвоя._
	„Как са разбрали?“
	_Не знам, Мохамед._
	„Ами тогава защо си толкова сигурна?“
	_Не мога да ти кажа. Дочух един разговор. Получих послание от британските тайни служби. Имам някакво предчувствие. Гледах си на карти и го видях. Яви ми се нещо насън._
	Точно така: насън!
	Видя го. Той излезе от пещерата си — хубав и висок, облечен като за път: кръглия читралски калпак, като онзи на Масуд, с каквито се гиздеха повечето муджахидини; пату със землист цвят, което служеше едновременно за наметало; кърпа, одеяло и камуфлажен костюм; и високите до коляно кожени ботуши, които беше свалил от трупа на убит руски войник. Той прекоси малкото скално площадче с походката на човек, който има да извърви преди заник-слънце доста път. Пое по пътеката надолу по склона към изоставеното село.
	Джейн го проследи, докато високата му фигура се изгуби от погледа й. „Сега или никога“, помисли си тя и го последва. Отпърво вървеше бавно — да не личи, че е тръгнала подир Мохамед; после, когато вече не се виждаше от пещерите, тя хукна да бяга. Препъваше се и се хлъзгаше по сипеите на прашливата пътека и си мислеше: „Какво ли ще стане с вътрешностите ми след това бягане?“ Когато видя Мохамед напред по пътеката, тя го извика. Той се спря, обърна се и я изчака.
	— Селям алейкум, Мохамед Хан — каза тя, когато го настигна.
	— Алейкум селям, Джейн Дюбо — учтиво отвърна той.
	Тя спря и се опита да нормализира дишането си. Той я наблюдаваше с израз на весела доброжелателност.
	— Как е Муса? — попита тя.
	— Жив и здрав е и се учи да използва лявата си ръка. Ще убива с нея руснаци някой ден.
	Това беше малка шега: по тези места лявата ръка традиционно се използваше за „мръсни“ работи, а дясната — за ядене. Джейн се усмихна, за да покаже, че е оценила остроумието му, а после рече:
	— Много се радвам, че успяхме да спасим живота му.
	Ако на него тези думи му се сториха не особено деликатни, поне не го показа. Отвърна:
	— Аз цял живот ще ти бъда длъжник.
	Точно натам се стараеше да насочи разговора тя.
	— Има нещо, което можеш да направиш за мен — подхвана Джейн.
	Изражението му бе непроницаемо.
	— Ако е по силите ми…
	Тя се огледа наоколо за място, където да седнат. Стояха близо до една бомбардирана къща. Камъни и кирпич от предната стена се бяха разпилели по пътеката и в сградата всичко се виждаше — единствената покъщнина, оставена от стопаните, беше някакво пукнато гърне и (какъв абсурд само!) цветна картинка с автомобил кадилак, закрепена на стената. Джейн седна върху развалините. След минута колебание Мохамед се настани до нея.
	— По силите ти е, да — рече тя. — Но ще ти причини малко неприятности.
	— За какво става дума?
	— Може да ти се стори прищявка на една глупава жена.
	— Може би.
	— Ще се полакомиш да ме измамиш, като се съгласиш с искането ми и после „забравиш“ да го изпълниш.
	— Не.
	— Моля те да бъдеш честен с мен, независимо дали ще откажеш или не.
	— Така и ще сторя.
	„Толкова с предисловията“, помисли си тя.
	— Искам да изпратиш бърз вестоносец при конвоя и да им наредиш да променят маршрута си на път за дома.
	Той доста се стресна — сигурно беше очаквал някаква дребна, домашна молба.
	— Но защо? — попита я.
	— Ти вярваш ли в сънищата, Мохамед Хан?
	Той сви рамене.
	— Сънищата са си сънища — отвърна уклончиво.
	„Може би този подход е грешен“, помисли си тя: видение като че ли би свършило повече работа.
	— Докато лежах самичка в пещерата по пладне, като че ли видях бял гълъб.
	Той изведнъж наостри уши и тя разбра, че е казала каквото трябва: афганците имаха поверие, че белите гълъби понякога са обладани от духове.
	Джейн продължи нататък:
	— Но трябва да съм сънувала, защото птицата се опита да ми проговори.
	— А!
	Той прие това като знак, че й се е явило видение, а не сън, помисли си Джейн. После продължи:
	— Не можах да разбера какво ми казва, макар че цялата бях слух. Мисля, че говореше на пущунски.
	Мохамед я погледна с широко отворени очи.
	— Пратеник от пущунските земи.
	— И тогава ми се яви Исмаел Гул, синът на Рабия, бащата на Фара, и той стоеше зад гълъба. — Тя сложи длан върху ръката на Мохамед, погледна го право в очите и си рече наум: „Като прахан мога да те накарам да пламнеш, суетни, глупави човече.“ — В сърцето му имаше нож и той плачеше с кървави сълзи. Посочи ми към дръжката на ножа, като че искаше да го издърпам от гърдите му. Дръжката беше украсена със скъпоценни камъни. — Някъде в дъното на съзнанието си тя мислеше: „Това пък откъде ми дойде наум?“ — Аз станах от леглото и тръгнах към него. Страх ме беше, но трябваше да спася живота му. И тогава, когато посегнах да хвана ножа…
	— Какво?
	— Той изчезна. Като че тогава се събудих.
	Мохамед затвори уста, зяпнала досега от напрежение, застана пак в достойна поза и важно се намръщи, даващ вид, че внимателно обмисля как да се тълкува такъв един сън. „Сега е време малко да погъделичкам самочувствието му“, съобрази тя.
	— Може да са само глупости — рече и направи невинна физиономия като малко упорито момиченце, уж всеки момент готова да се съгласи с меродавната му мъжка преценка. — Затова и те помолих да го направиш заради мен — заради жената, която спаси живота на сина ти. Инак няма да имам мира.
	Той веднага прие малко високомерна поза:
	— Няма нужда да се моли повторно, за да платя един дълг на честта.
	— Значи ли това, че ще го направиш?
	Той отвърна с въпрос:
	— Какви скъпоценни камъни имаше на дръжката на ножа?
	„О, боже — притесни се тя, — сега пък какъв ли е правилният отговор?“ Помисли си дали да не каже „нефрит“, но те се свързваха с Долината на Петте лъва и това би могло да се тълкува, че Исмаел е убит от някой предател от Долината.
	— Рубини.
	Той бавно кимна.
	— Исмаел проговори ли ти?
	— Като че се опитваше да ми проговори, но не успя.
	Той пак кимна, а Джейн мислено го подканяше: „Хайде, решавай, дявол те взел!“ Най-накрая чу думите му:
	— Предзнаменованието е ясно. Конвоят трябва да се отклони.
	„Ох, слава богу!“, рече си Джейн.
	— Отдъхнах си — искрено му каза тя. — Не знаех как да постъпя. Сега мога да съм сигурна, че Ахмед ще бъде спасен. — Зачуди се какво би могла да направи, за да притисне Мохамед допълнително и той да няма как да промени решението си. Можеше да го накара да й се закълне. Почуди се дали да не му стисне ръката. Най-накрая реши да скрепи обещанието с един още по-древен жест: наведе се към него и го целуна по устата — бързо, но нежно, без да му даде възможност да откаже или да реагира по някакъв начин. — Благодаря ти! — каза. — Знам, че си човек с тежка дума. — После се изправи. Като го остави седнал, все още малко замаян, се обърна и закрачи по пътеката нагоре към пещерите.
	На върха на сипея се спря и погледна назад. Мохамед крачеше надолу, вече на доста разстояние от бомбардираната къща, вдигнал високо глава, юнашки разлюлял ръце. „Като че ли криле му поникнаха след тази целувка — помисли си Джейн. — Би трябвало да се засрамя. Злоупотребих, възползвайки се от неговото суеверие, суета и мъжка похот. Като феминистка би трябвало да не се възползвам от набитите в главата му криви схващания — жената ясновидка, жената, готова подчинено да сведе глава, жената кокетна, — за да го манипулирам. Но пък свърши работа! Свърши работа!“
	Продължи по пътя нагоре. Сега трябваше да се справи и с Жан-Пиер. Ще се прибере у дома привечер — сигурно ще изчака да превали следобедът, когато слънцето вече не пече така жарко, преди да поеме пътя назад, точно както бе сторил и Мохамед. Чувстваше, че с Жан-Пиер ще й е по-лесно да се оправи, отколкото с Мохамед. Първо, на него можеше да говори направо истината. И второ, той беше виновната страна.
	Стигна до пещерите. Малкият лагер сега кипеше от живот. Една ескадрила руски самолети изрева през небето над тях. Всички спряха работа, за да ги погледат, макар че бяха твърде високо и прекадено далеч за бомбардировка. Като отминаха, момчетиите разпериха ръце като криле и затичаха наоколо, бръмчейки като реактивни самолети. „Кого ли бомбардират в тези въображаеми полети?“, помисли си Джейн.
	Влезе в пещерата, погледна Шантал, усмихна се на Фара и извади дневника. И двамата с Жан-Пиер пишеха там почти всеки ден. Започнаха го предимно с медицинска цел и щяха да го отнесат със себе си в Европа, за да помогнат така на други, които ще ги последват в Афганистан. Бяха ги помолили да пишат и за личните си чувства и проблеми, тъй че следващите да знаят какво биха могли да очакват. Затова Джейн беше вписала доста подробни бележки за бременността си и за раждането на Шантал; записките за емоционалния й живот обаче бяха свирепо цензурирани, преди да влязат в дневника.
	Седна, облегната на стената, с книгата на коляно, и записа историята на осемнайсетгодишното момче, което беше починало от алергичен шок. От това се почувства тъжна, но не и потисната — здравословна реакция, рече си тя.
	Добави и кратички подробности за днешните по-незначителни случаи, а после разсеяно заразгръща подвързаната тетрадка на по-предни страници. Записките с бързия, неравен почерк на Жан-Пиер бяха изключително съкратени, състояха се почти изцяло от симптоми, диагнози, назначени лечения и резултати: _Глисти_, пишеше той например, или _Малария_; а после — _Излекуван_ или _Стабилизиран_, или някой път — _Починал_. Джейн бе по-склонна да пише изречения, като: _Тя се чувстваше по-добре тази сутрин_ или _Майката има туберкулоза_. Прочете за първите дни на бременността си: болезнените зърна на гърдите, наедрелите бедра и гаденето сутрин. Стана й интересно, като видя, че преди почти година беше вписала: _Страх ме е от Абдула._ Това беше изскочило от ума й.
	Тя прибра пак дневника. Заедно с Фара прекараха следващите два часа в чистене и подреждане на здравната служба в пещерата; после дойде време да се приберат обратно в селото и да се приготвят за нощуване. Докато се спущаше надолу по склона, а после докато шеташе из къщи, Джейн си мислеше как да подхване разговора с Жан-Пиер. Знаеше какво да направи — ще го заведе на разходка, така реши, но не беше съвсем сигурна какво точно да каже.
	Още не беше наумила, нищо конкретно, когато той пристигна след няколко минути. Тя изтри прахта от лицето му с навлажнена хавлия и му сервира зелен чай в порцеланова чаша. Беше просто приятно уморен, не изтощен до смърт — знаеше, че той е в състояние да извървява пеша много по-дълги разстояния от нея. Седя с него, докато той пиеше чая си, насилваше се да не го гледа втренчено и през цялото време в главата й се въртеше: _Ти ме излъга._ Жан-Пиер си поотпочина и тя каза:
	— Хайде да излезем навън, както едно време.
	Той бе малко изненадан.
	— Къде искаш да идем?
	— Където и да е. Не си ли спомняш миналото лято как излизахме на разходка просто за да се порадваме на вечерта.
	Той се усмихна.
	— Да, помня. — Обичаше го, като се усмихва така. После рече: — Ще вземем ли Шантал?
	— Не. — Джейн не искаше нищо да отвлича вниманието й. — Тя си е добре с Фара.
	— Добре — съгласи се той, леко зачуден.
	Джейн помоли Фара да приготви вечерята им — чай, хляб и кисело мляко, а после двамата с Жан-Пиер излязоха от къщата. Дневната светлина гаснеше вече и ги обгърна вечерният въздух, мек и ароматен. Лятно време това беше най-хубавата част от деня. Докато крачеха през нивите към реката, тя си спомни как се беше чувствала, вървейки по същата тази пътека миналото лято: притеснена, объркана, развълнувана и твърдо решена да успее. Гордееше се, че толкова добре се справи, но същевременно бе доволна, че приключението е към своя край.
	Усети се напрегната, тъй като моментът на противопоставянето ставаше все по-близък, макар да продължаваше да си повтаря, че тя няма какво да крие, няма за какво да се чувства виновна, няма от какво да се страхува. Прегазиха реката на едно място, където тя се разстилаше — широка и плитка — над една скална плоскост, а после се изкачиха по стръмната, виеща се пътека право нагоре по канарата на отвъдния бряг. Като стигнаха на върха, те седнаха на земята и провесиха крака над пропастта. На тридесетина метра под тях Реката на Петте лъва бързаше по пътя си, мяташе се по едрите камъни и яростно се пенеше през бързеите. Джейн погледна към Долината. Обработваемата земя беше изцяло насечена с напоителни канали и каменни стени. Ярките зелени и златни цветове на зреещата реколта правеха нивите да изглеждат разпръснати шарени стъкълца от строшена играчка. Тук-там картината се разваляше от пораженията на бомбите — паднали стени, задръстени канали, кални кратери посред развените жита. Мяркащите се тук-там калпаци и тъмни чалми сочеха, че някои от мъжете вече са се заловили за работа — да ожънат хляба, докато руснаците приземяват реактивните си самолети и прибират бомбите за през нощта. Увитите с шамии глави и по-дребните фигурки бяха жени и поотраснали дечурлига, които идваха да помогнат, додето още е светло. В далечния край на Долината селскостопанската земя се бореше да изкачи по-ниските склонове на планината, но скоро се предаваше, преминавайки в прашни скали. От групата къщи вляво димът на няколко открити огнища се издигаше като прав конец нагоре, докато лекият бриз го поразсее. Същият ветрец донесе и неразбираеми откъслечни разговори между жените, които се къпеха покрай завоя на реката нагоре по течението. Гласовете им звучаха глухи и премалели, не се чуваше вече сърцатият смях на Захара, която беше в траур. И всичко това — заради Жан-Пиер…
	Тази мисъл вдъхна смелост на Джейн.
	— Искам да ме върнеш у дома — изведнъж каза тя.
	Отначало не я разбра правилно.
	— Ама ние току-що дойдохме тук! — раздразнено изрече той, после я погледна и намръщената му физиономия се проясни. — О, това ли било?
	Нещо непоклатимо имаше в гласа му, когато изрече последните думи — това се стори на Джейн като тъмен знак и тя осъзна, че едва ли ще надвие на своето без дълга борба.
	— Да — твърдо отвърна тя, — у дома.
	Той я прегърна.
	— В тази страна човек понякога се отчайва — започна той. Не гледаше към нея, а към забързаната река далеч долу под краката им. — А ти си особено податлива на депресии в момента, точно след раждането. След няколко седмици ще разбереш, че…
	— Не се дръж покровителствено! — отряза го тя. Нямаше намерение да го оставя да се измъкне с подобни глупости. — Остави докторските си маниери за пациентите.
	— Добре. — Той отдръпна ръката си от нея. — Преди да дойдем, решихме, че ще останем тук две години. Кратките пътувалия не вършат работа — с това и двамата бяхме съгласни — заради всичкото време и пари, които отиват на вятъра за обучение, пътуване и установяване. Бяхме решили да направим нещо истинско, да променим нещо, така че се _обвързахме_ да останем две години…
	— А после си родихме бебе.
	— Това не беше мое хрумване!
	— Тъй или иначе аз промених решението си.
	— Ти _нямаш право_ да променяш решението си.
	— Не си ми господар! — ядосано каза тя.
	— И дума не може да става. Да спрем разговорите на тази тема!
	— Ние едва сега я подхванахме — продължи тя. Отношението му я вбесяваше. Разговорът се беше обърнал в спор относно правата й като човешка личност и някак си тя не искаше да го надвие просто като му каже, че знае за шпионската му дейност, поне засега не искаше. Бореше се той да признае, че е свободна сама да взема решения. — Нямаш никакво право да ме пренебрегваш и да не изпълняваш желанията ми — каза тя. — Искам да си тръгна това лято.
	— Отговорът е „не“.
	Сметна, че си заслужава опитът кротко да му обясни.
	— Тук сме вече от година. Ние наистина направихме нещо важно. Освен това направихме значителни жертви — повече, отколкото предполагахме в началото. Не сме ли сторили достатъчно?
	— Уговорката беше за две години — запъна се той.
	— Това беше преди много време, преди да си родим Шантал.
	— Тогава вие двете можете да заминете и да ме оставите тук.
	Джейн се замисли за момент върху предложението. Да пътува с конвой до Пакистан, понесла бебето на ръце, бе опасно и трудно. Без съпруг — направо ще бъде кошмар. Но не беше невъзможно. Това обаче означаваше да остави Жан-Пиер тук. Той ще може да продължи да предава конвоите и на всеки няколко седмици ще умират още мъже и синове от Долината. Имаше и друга причина, поради която не искаше да го остави тук сам — това би разрушило брака им.
	— Не — каза тя, — не мога да тръгна сама. И ти трябва да дойдеш.
	— Не, няма! — ядосано отвърна Жан-Пиер. — Не, няма да дойда.
	Ето сега вече се налагаше да се изправи срещу него с това, което знае. Пое си дълбоко дъх.
	— Просто ще трябва — започна тя.
	— Няма да трябва — прекъсна я той. Вдигна показалец към нея и като го погледна в очите, тя видя там нещо, което я уплаши. — Не можеш да ме принудиш. Не се опитвай даже!
	— Но аз _мога_…
	— Съветвам те да не го правиш — каза той и гласът му прозвуча ужасяващо леден.
	Изведнъж й се стори като непознат, като мъж, когото за първи път вижда. Помълча за момент, обмисляйки всичко. Проследи как един гълъб се вдигна от селото и полетя към нея. Кацна до гнездото си на отвесната канара малко под краката й „Аз съвсем не го познавам! — паникьосана си мислеше тя. — След цяла година с него аз още не знам кой е той!“
	— Обичаш ли ме? — попита го Джейн.
	— Любовта не означава, че трябва да изпълнявам всичко, което поискаш.
	— Това за „да“ ли да го приема?
	Той втренчено се взря в нея. Посрещна този поглед, без да мигне дори. Много бавно упоритият, див блясък изчезна от очите му и Жан-Пиер се отпусна. Най-после се усмихна.
	— Да, приеми го за „да“ — отвърна. Тя се наведе към него, а той отново я прегърна. — Да, обичам те! — изговори нежно. Целуна я по косата.
	Тя облегна буза на гърдите му и погледна надолу. Гълъбът, който бе проследила одеве, пак отлетя. Беше бял гълъб, като онзи в измисленото видение. Той се понесе леко, с разтворени криле, надолу към другия бряг на реката. Джейн си помисли: „Боже мой, а сега какво ще правя?“


	Точно синът на Мохамед, Муса, сега известен повече като Лявата ръка, първи забеляза завръщащия се конвой. Той притича запъхтян на откритото пространство пред пещерите, крещейки колкото му глас държи: „Те се върнаха! Върнаха се!“. Никой нямаше защо да пита кои са „те“.
	Беше към десет сутринта и Жан-Пиер и Джейн бяха в пещерата, която служеше за здравна служба. Тя го погледна. През лицето му мина лека, озадачена гримаса: чудеше се защо руснаците не са се възползвали от неговите сведения, за да нападнат конвоя. Джейн се извърна, тъй че той да не успее да види тържествуващата й усмивка. Спасила бе живота им! Юсуф ще запее тази вечер, Шер Кадор ще преброй козите, Али Ганим ще целуне поред всичките си четиринайсет дечица. Юсуф е един от синовете на Рабия; спасявайки живота му, тя се отблагодаряваше на Рабия, че изнесе Шантал на белия свят. Всичките майки и дъщери, които инак щяха да са в жалейка, сега ще се радват от все сърце.
	Почуди се как ли се чувства Жан-Пиер. Дали е ядосан, раздразнен или разочарован? Трудно бе да си представи някой да бъде разочарован от това, че хора не са били убити. Крадешком погледна към него, но лицето му беше безизразно. „Как ми се ще да знам какво става в главата му“, помисли си тя.
	Пациентите им се разпиляха само за минути — всеки тръгна надолу към селото да каже „добре дошли“ На пътниците.
	— Ще слезем ли и ние? — попита Джейн.
	— Ти отивай — отвърна Жан-Пиер. — Аз ще приключа тук и ще те последвам.
	— Добре — съгласи се тя. „Трябва му време да възвърне самообладанието си, за да може да се преструва, че се радва на успешното им завръщане“, помисли си.
	Тя гушна Шантал и потегли по стръмната пътека към селото. През тънките подметки на сандалите си усещаше напечените скали.
	Все още не беше говорила очи в очи с Жан-Пиер. Това обаче не можеше да продължава до безкрайност. Рано или късно той ще научи, че Мохамед е пращал вестоносец, за да отклони конвоя от предварително уговорения маршрут. Естествено тогава ще попита Мохамед защо го е сторил и Мохамед ще му разправи за „видението“ на Джейн. Но Жан-Пиер знаеше, че жена му не вярва във видения…
	„Защо ме е страх? — питаше се тя. — Не съм аз виновната, той е виновен. И въпреки това се чувствам така, все едно от неговата тайна трябва да се срамувам аз самата. Трябваше да говоря с него за това веднага, още онази вечер, когато се качихме на канарата. Като тая всичко у себе си толкова време, аз също ставам измамница! Може би заради това се страхувам. Или заради особения поглед в очите му понякога…“
	Не беше се отказала от твърдото си решение да се прибере у дома, но досега не беше успяла да измисли някакъв начин да убеди Жан-Пиер да тръгне с нея. Премислила беше вече десетки какви ли не планове — от това да изпрати фалшиво съобщение, че майка му е на смъртно легло, до мисълта да сложи в киселото му мляко някаква отрова, която ще предизвика симптоми на болест, нуждаеща се от лечение в Европа. Най-простичката, най-лесно осъществима идея беше да го заплаши, че ще издаде на Мохамед, че е шпионин. Никога не би го направила в действителност, разбира се, защото да го разкрие бе равносилно на убийство. Но дали Жан-Пиер ще си помисли, че тя може да изпълни заканата? Вероятно не. Само един суров, безмилостен човек със сърце от камък би могъл да повярва, че е в състояние да убие съпруга си, и ако Жан-Пиер се окаже тъй суров и безмилостен, ако сърцето му е наистина от камък — тогава той би могъл да убие Джейн, а не тя него.
	Потрепера въпреки жегата. „Тези приказки за убийства са направо гротескни. Когато двама души тъй се наслаждават взаимно на телата си като нас двамата, то как тогава биха могли да тръгнат с насилие един срещу друг?“
	Наближавайки селото, започна да чува откъслечните, победни изстрели, които винаги съпровождаха празниците в Афганистан. Тя тръгна към джамията — тук всичко ставаше в джамията. Конвоят беше в двора: мъже, коне и денкове с багаж, обградени от усмихнати жени и пищящи от радост дечурлига. Джейн застана покрай тази весела блъсканица да ги погледа. Струваше си, помисли тя. Струваха си притесненията и страховете, струваше си да прилъже Мохамед по този недостоен начин само за да види как мъжете се връщат живи и здрави при своите жени и майки, синове и щерки.
	Това, което се случи в следващия момент, бе вероятно най-големият шок в живота й.
	Там, сред тълпата, помежду калпаците и чалмите, се появи руса къдрокоса глава. Отпърво тя не се сети чия е, макар че от познатия вид нещо в сърцето й трепна. После тя някак се открои в тълпата и Джейн видя лицето, скрито зад една невероятно рунтава руса брада: лицето на Елис Талер.
	Коленете й изведнъж се подкосиха. Елис? Тук? Невъзможно!
	Той се запъти към нея. Беше облечен в афганистанските памучни одежди, които най приличаха на пижама, и с мръсно одеяло край широките рамене. Малкото, което се виждаше от лицето му над брадата, беше силно загоряло, тъй че небесносините очи бяха по-поразителни от всякога, като цъфнали метличини в поле кехлибарена пшеница.
	Джейн загуби ума и дума.
	Елис застана пред нея със сериозно-тържествено изражение на лицето.
	— Здравей, Джейн.
	Тя осъзна, че вече не го мрази. Само преди месец би го проклела, задето я измами и шпионираше приятелите й, но сега ядът си бе отишъл. Никога не би могла пак да го харесва, но можеше поне да го понася. Освен това й бе приятно да чуе английска реч за първи път от година насам.
	— Елис — с отслабнал глас изрече тя, — какво, за бога, правиш тук?
	— Същото като теб — отвърна той.
	Какво искаше да каже? Шпионира? Не, Елис не знае с какво се занимава Жан-Пиер.
	Елис видя обърканата й физиономия и додаде:
	— Искам да кажа, че съм тук да помагам на муджахидините.
	„Дали ще разбере за Жан-Пиер?“ Джейн изведнъж се уплаши за съпруга си. Елис би могъл да го убие.
	— Чие е бебето? — попита той.
	— Мое. И на Жан-Пиер. Името й е Шантал. — Джейн видя, че Елис изведнъж сякаш помръкна. Осъзна, че сигурно се е надявал да я свари нещастна със съпруга си. „О, господи — мина й през ум, — мисля, че още е влюбен в мен.“ Опита се да промени разговора. — Как ще помагаш на бунтовниците?
	Елис вдигна чантата си. Беше огромно нещо, продълговато като суджук, от жълтокафеникав брезент — като войнишките мешки от едно време.
	— Ще ги уча как да взривяват пътища и мостове — каза той. — Така че виждаш — в тази война с теб сме на една и съща страна.
	„Но не сме на една и съща страна с Жан-Пиер“, помисли си тя. Какво ще стане сега? Афганците и за момент дори не бяха заподозрели Жан-Пиер, но Елис е обучаван специално как да открива измамите. Рано или късно ще се досети какво става.
	— Колко ще останеш по тези места? — заинтересува се тя. Ако ще е за малко, може да няма време, за да заподозре нещо.
	— За през лятото — неопределено отвърна той.
	Може би няма да е много близо до Жан-Пиер.
	— Къде ще живееш? — попита го.
	— В това село.
	— О!
	Чу разочарованието в гласа й и горчиво се усмихна.
	— Е, не биваше да се надявам дори, че ще се зарадваш да ме видиш.
	Мислите на Джейн трескаво препускаха една през друга. Ако успее да накара Жан-Пиер да се откаже, той вече няма да бъде в опасност. Изведнъж усети, че вече е в състояние да се изправи срещу него открито. „Това пък защо? — чудеше се тя. — Защото вече не ме е страх от него. А защо не ме е страх? Защото Елис е тук. Не знаех досега, че съм се страхувала от мъжа си.“
	— Напротив — обърна се тя към Елис и през ума й мина: „Колко съм хладнокръвна само!“ — Щастлива съм, че дойде.
	Последва мълчание. Елис очевидно не знаеше как да разбира реакцията на Джейн. След малко каза:
	— Имам доста експлозиви и такива работи, някъде там са, в тарапаната. Май трябва да се добера до тях.
	Джейн кимна.
	— Добре.
	Елис се извърна и изчезна в блъсканицата. Джейн бавно мина през двора; още беше леко замаяна, Елис е тук, в Долината на Петте лъва, и очевидно още я обича.
	Когато стигна до бившата къща на бакалина, Жан-Пиер тъкмо излизаше. Беше се отбил там на път към джамията, вероятно за да остави медицинската си чанта. Джейн не беше съвсем сигурна какво трябва да му каже.
	— С конвоя пристигна един човек, когото познаваш — започна тя.
	— Европеец?
	— Да.
	— Е, кой?
	— Иди да видиш. Ще останеш изненадан.
	Той забърза нататък. Джейн влезе вътре. „Какво ли ще направи Жан-Пиер с Елис? — питаше се тя. — Ами ще иска да съобщи на руснаците. А руснаците ще искат да убият Елис.“
	Тази мисъл я разгневи.
	— Няма да позволя никакви убийства повече! — на глас изрече тя. — Няма да позволя! — Гласът й накара Шантал да се разплаче. Джейн я залюля и тя се умири.
	„А какво мога да направя? — Помисли си. — Трябва да спра контакта му с руснаците. Как? Свръзката му не може да се среща с него тук, в селото. Значи единствено трябва да успея да задържа Жан-Пиер тук. Ще му кажа: «Трябва да ми обещаеш, че няма да напускаш селото. Ако откажеш, ще кажа на Елис, че си шпионин и тогава той ще се погрижи да не напускаш селото.» Ами ако Жан-Пиер обещае, а после се отметне? Ще разбера, че е излизал от селото, ще разбера, че се е срещал със свръзката си и тогава ще мога да предупредя Елис. Има ли той друг някакъв начин за комуникация с руснаците? Трябва да има някакво средство, за да се свърже с тях при спешен случай. Но тук няма телефони, няма поща, няма куриерска служба, няма пощенски гълъби… _Сигурно има радиопредавател._ Ако има такава техника, по никакъв начин не мога да го спра.“
	Колкото повече мислеше за това, толкова повече се убеждаваше, че той има радиостанция: Трябваше му начин, за да си урежда тези срещи в каменните хижи. На теория те може всичките да са били планувани още преди тръгването му от Париж, но на практика това беше почти невъзможно: какво ще стане, ако му се наложи да не отиде на среща или ако закъснее, или когато му се наложи спешно да говори със свръзката си? „Трябва да има апарат, инак не може. Какво мога да сторя, ако го има? Мога да му го отнема.“
	Тя остави Шантал в люлката и огледа къщата. Мина в предната стая. Там, върху покрития с плочки тезгях, по средата на помещението, което едно време е било дюкян, стоеше медицинската чанта на Жан-Пиер.
	Това беше най-вероятното място. На никого не се позволяваше да отваря чантата, освен на Джейн, а тя никога нямаше защо да го прави.
	Отвори закопчалката и прегледа съдържанието й, като извади всичко едно по едно.
	Нямаше радио.
	Не ще да е толкова лесно.
	„Трябва да има такава техника — помисли си тя — и аз трябва да я намеря. Ако не успея — или Елис ще го убие, или той ще убие Елис.“
	Реши да претърси къщата.
	Прерови кутиите с медикаменти по полиците в бившия дюкян, надникна във всички кашони и пакети, които вече бяха отваряни, бързаше от страх да не се прибере той, преди да е приключила. Нищо не намери.
	Мина в спалнята. Прерови дрехите му, после зимните завивки, които беше подредила в един ъгъл. Нищо. Още по-забързана, тя изтича във всекидневната и паникьосано се заоглежда за възможни скривалища. Раклата с картите! Отвори я. Там бяха само картите. Затвори с трясък капака. Шантал се размърда, но не заплака, макар че почти бе време за кърмене. „Добричко бебче си — помисли си Джейн, — и слава богу!“ Погледна зад долапа с храната и вдигна килима, в случай че може да е скрито в някоя дупка на пода.
	Нищо.
	Тук някъде трябва да е. Не можеше да си представи, че той е поел риска да го скрие вън от къщата, защото там щеше да съществува ужасната опасност някой случайно да го открие.
	Върна се обратно в помещението на дюкяна. Ако можеше само да намери радиостанцията, всичко ще се оправи — няма да има друг избор, освен да се откаже.
	Чантата пак й се стори най-вероятното място, защото той я носеше навсякъде със себе си. Вдигна я. Тежеше. Пак опипа вътрешността. Дъното беше дебело.
	Изведнъж се сети нещо. Чантата може да има второ дъно. Опипа го с пръсти. „Тук трябва да е — помисли си тя, — точно тук!“
	Мушна пръсти покрай дъното отвътре в чантата и дръпна нагоре, фалшивото дъно съвсем лесно се отдели. С прималяло сърце надникна вътре. Там, в скритото отделение, имаше черна пластмасова кутия. Извади я.
	„Ето това е — помисли си, — обажда им се по този малък апарат. Защо тогава се среща с тях? Може би не може да им казва разни тайни по него от страх някой да не го подслушва. Може би служи само за да си определят срещи и за спешни случаи. Например ако не може да излезе от селото.“
	Чу някой да отваря задната врата. Ужасена, изтърва радиостанцията на пода и се завъртя, взирайки се към всекидневната. Беше просто Фара с метлата.
	— Ох, божичко! — на глас изрече тя. Пак се обърна, но сърцето й все така бясно тупаше.
	Трябва да се отърве от радиото, преди да се върне Жан-Пиер.
	Но как? Не може да го изхвърли — някой ще го открие.
	Трябва да го строши.
	С какво?
	Няма чук в къщата. Тогава с камък.
	Забърза през всекидневната към сайванта. Стената на сайванта беше изградена от груби камъни, скрепени с песъчлив хоросан. Пресегна се нагоре и опита да размърда един от камъните на последния ред. Изглеждаше здрав на мястото си. Опита следващия, а после и този до него. Четвъртият камък й се стори малко хлабав. Протегна ръце и дръпна здраво. Поддаде малко.
	— Хайде де, хайде де! — Извика тя. Дръпна с всички сили.
	Грубият камък се заби в кожата на дланите й. Затегли яростно и камъкът се отдели. Отскочи назад, когато той тупна на земята. Беше почти с големината на консервена кутия — точно колкото трябва. Взе го с две ръце и забърза обратно към къщата.
	Влезе в предната стая. Вдигна черния пластмасов радиопредавател от пода и го сложи върху покрития с плочки тезгях. После вдигна камъка над главата си и го стовари върху черната кутия с цялата си сила. Пластмасовата обвивка се пукна.
	Трябваше да удари още по-силно.
	Вдигна отново камъка и пак го стовари. Този път кутията се строши и отдолу се видяха вътрешностите на уреда: електронна схема, малка тонколона и две батерии с надпис на руски върху тях. Тя извади батериите и ги захвърли на пода, после продължи систематично да разбива устройството.
	Някой внезапно я сграбчи отзад и гласът на Жан-Пиер изкрещя:
	— Какво правиш?
	Тя се опита да се освободи от хватката му, успя за момент и пак удари малкия радиопредавател.
	Той стисна раменете й и я метна настрани. Тя се препъна и падна на пода. Приземи се доста непохватно и лошо изви китката си.
	Той втренчи поглед в предавателя.
	— Отишъл е! — продума. — Не може да се поправи! — Сграбчи я за ризата и я вдигна на крака. — Не знаеш въобще какво стори! — Очите му мятаха искри на отчаяние и истински бяс.
	— Пусни ме! — извика му тя. Нямаше право да се държи така, когато _той_ я бе излъгал, а не _обратното_. — Как смееш да ми посягаш!
	— Как смея ли? — Той пусна ризата й, дръпна назад ръката си и силно я удари с юмрук. Ударът попадна в средата на корема й. За частица от секундата тя просто остана парализирана от шока. После дойде болката, дълбоко там вътре, където още бе разранена от раждането на Шантал. Извика и се преви, притиснала корема си с ръце.
	Очите й бяха стиснати, тъй че не можа да види следващия удар.
	Този път юмрукът му уцели право в устата й. Тя изпищя. Направо не можеше да повярва, че постъпва така с нея. Отвори очи и го погледна — ужасена, че може да я удари пак.
	— Как смея ли? — истерично крещеше той. — Как смея ли?
	Тя падна на колене върху пръстения под и се разтресе от нещастни ридания заради болката и шока. Устата тъй я болеше, че едва можеше да говори.
	— Моля те, не ме удряй! — успя да промълви. — Не ме удряй. — И сложи ръка пред лицето си да се защити.
	Той коленичи до нея, дръпна ръката й настрани и навря лице в нейното. Изсъска:
	— От колко време знаеш?
	Тя облиза устни. Вече бяха почнали да се подуват. Попи ги с ръкав и после видя, че той е кървав. Отвърна:
	— Откакто те видях в каменната хижа… на път за Кобак.
	— Но ти нищо не видя!
	— Той говореше с руски акцент и каза, че имал мазоли. Оттам се досетих.
	Последва мълчание, докато той смели чутото.
	— Защо сега? — попита я. — Защо не счупи апарата по-рано?
	— Не смеех.
	— А сега?
	— Елис е тук.
	— Е, и?
	Джейн събра малкото кураж, който й беше останал.
	— Ако не спреш да… шпионираш… ще кажа на Елис и той ще те накара да спреш.
	Той я сграбчи за гърлото.
	— А какво ще стане, ако те удуша сега, кучка такава!?
	— Ако нещо се случи с мен… Елис ще иска да знае защо. Той още ме обича.
	Тя го погледна дръзко. В очите му гореше омраза.
	— Сега никога няма да го пипна! — просъска той. Тя се почуди кого ли има предвид. Елис? Не. Масуд? Дали е възможно крайната цел на Жан-Пиер да е била да убие Масуд? Ръцете му още бяха на гърлото й. Тя усети, че хватката му се затяга. Уплашено наблюдаваше лицето му.
	Тогава Шантал се разплака.
	Изражението на Жан-Пиер се смени драматично. Враждебността изчезна от очите му; втренченият, напрегнат, гневен поглед се стопи; и най-накрая, за невероятна изненада на Джейн, той захлупи лицето си с длани и заплака.
	Тя се взираше в него, неспособна да повярва на очите си. Усети, че изпитва съжаление към него, и си помисли: „Не бъди такава глупачка, това копеле току-що те преби!“ Но някак пряко волята си се развълнува от тези сълзи.
	— Не плачи — изрече тихо. Гласът й бе учудващо нежен. Докосна бузата му.
	— Съжалявам! — каза той. — Съжалявам за това, което ти сторих. Делото на живота ми… всичко отиде на вятъра.
	Смаяна и някак отвратена от самата себе си, че вече не му е ядосана — въпреки подутите устни и продължаващата болка в корема, тя се поддаде на обзелото я чувство и го прегърна, тупайки го по гърба, все едно че успокоява дете.
	— Само заради акцента на Анатолий — промълви той. — Само заради това.
	— Забрави Анатолий — каза тя — Ще се махнем от Афганистан и ще се върнем в Европа. Ще тръгнем със следващия конвой.
	Той свали ръце от лицето си и я погледна.
	— Като се върнем в Париж…
	— Да?
	— Когато сме си у дома… аз още искам да сме заедно. Можеш ли да ми простиш? Аз те обичам наистина, винаги съм те обичал. И сме женени. И имаме Шантал. Моля те, Джейн, моля те, не ме напускай! Моля те!
	За своя изненада тя не се поколеба и миг. Тук е мъжът, когото, обича, съпругът й, бащата на детето й — и той е в беда и моли за помощ.
	— Никъде няма да ходя — отвърна тя.
	— Обещай — каза той. — Обещай, че няма да ме напуснеш.
	Усмихна му се с разкървавени устни.
	— Обичам те! — призна тя. — Обещавам, че няма да те напусна.

>>	Девета глава

	Елис бе неспокоен, нетърпелив и гневен. Неспокоен — защото вече седми ден прекарваше в Долината на Петте лъва, а още не беше видял Масуд. Нетърпелив — защото за него беше ежедневно адско мъчение да гледа Джейн и Жан-Пиер как живеят заедно, работят заедно и заедно се радват на щастливото си малко момиченце. Гневен — защото сам се беше забъркал в тази идиотска ситуация; никой не му беше виновен.
	Бяха му казали, че ще се срещне с Масуд днес, но великият водач още не се беше появил. Елис вървя цял ден вчера, за да стигне дотук. Сега бе в югозападния край на Долината на Петте лъва, на контролирана от руснаците територия. Тръгна от Банда, придружен от трима муджахидини — Али Ганим, Матула Хан и Юсуф Гул, — но групата се увеличаваше с по двама-трима във всяко село, през което минаваха, и сега дружината наброяваше около трийсетина души. Седяха в кръг под едно смокиново дърво, близо до върха на някакъв склон, ядяха смокини и чакаха.
	В полите на възвишението започваше една доста плоска равнина и се простираше на юг — всъщност чак до Кабул, макар дотам да имаше около седемдесетина километра и самият град да не се виждаше. В същата посока, но много по-близо, се намираше военновъздушната база Баграм, само на петнайсет километра: сградите не се виждаха, но от време на време забелязваха по някой реактивен самолет да се издига във въздуха. Равнината представляваше плодородна мозайка от ниви и овощни градини, пресечена от потоци, които до един се вливаха в Реката на Петте лъва; самата тя се спущаше, все по-широка и по-дълбока, но не тъй бърза, към столичния град. Разбит път заобикаляше подножието на хълма и пълзеше нагоре по Долината чак до град Роха, който беше на северната граница с контролираната от руснаците територия. По пътя нямаше много движение: само селски каруци и от време на време по някой брониран автомобил. Там, където пътят пресичаше реката, имаше издигнат нов мост, построен от руснаците.
	Елис се готвеше да взриви този мост.
	Уроците за експлозивите, които даваше на местните, за да маскира колкото може по-дълго истинската си мисия, привлякоха страхотно внимание — дори му се наложи строго да ограничи броя на присъстващите. Слабият му персийски явно не се оказа пречка. Спомняше си малко фарси от Техеран и беше понаучил доста думи на персийски по пътя за насам с конвоя, така че успяваше да говори за терена, за храната, за коне и оръжия, но все още не можеше да казва неща, като: „Назъбването на експлозивния материал има ефект на фокусиране на фокусиране на взрива“. Така или иначе мисълта, че могат да вдигнат във въздуха какво ли не, се харесваше толкова много на тези афганистански юначаги, че публиката винаги го слушаше внимателно и прилежно. Той не можеше да ги научи какви са формулите за изчисляване на количеството тринитротулол, нужно за даден взрив, или даже да им покаже как да използват изчислителната лента на американската армия, направена съвсем като за идиоти, тъй като нито един от местните не беше учил математика в училище и повечето не можеха даже да четат. Въпреки това имаше възможност да ги запознае как да унищожават набелязани обекти по-решително и в същото време да използват по-малко материал, което бе много важно за тях, тъй като амунициите все не достигаха. Опита се, освен това да ги накара да възприемат основни мерки за безопасност при работа с взривни вещества, но тук претърпя пълен провал — според техните схващания само пъзльовците биха се пазили по този начин.
	Междувременно мисълта за Джейн свирепо го измъчваше.
	Ревнуваше, като я види да докосва Жан-Пиер; завиждаше, когато ги мерне двамата в пещерната клиника да работят тъй сръчно и тъй хармонично заедно; изпепеляваше го неудържимо мъжко желание, когато успееше да зърне набъбналите гърди на Джейн по време на кърмене. Често лежеше буден посред нощ в спалния си чувал в къщата на Исмаел Гул, където беше отседнал, и непрестанно се въртеше: някой път — облян в пот, друг път — разтърсен от студени тръпки. Не можеше да си намери удобно място на пръстения под, опитваше се да не чува приглушените звуци от Исмаел и жена му, които се любеха само на метър-два от него в съседната стая; като че ли дланите на ръцете го сърбяха да може да погали Джейн.
	Никой не му беше виновен за всичко това, той сам си го навлече. Доброволно се съгласи да се заеме с тази мисия, обзет от глупавата надежда, че може да си върне Джейн. Такова отношение бе, първо, непрофесионално и, второ — незряло. И единственото, което си заслужаваше да стори, бе да се измъкне оттук колкото е възможно по-бързо.
	А нищо не можеше да направи, докато не се срещне с Масуд.
	Изправи се и неспокойно закрачи наоколо, като внимаваше обаче да остане в сянката на дървото, тъй че да не може да го види никой от пътя. На няколко метра от мястото се виждаше купчина усукани железа — там се бе разбил хеликоптер. Видя едно тънко парче стомана, приличащо на чиния за хранене, и тогава му хрумна една идея. От известно време се беше чудил как да им демонстрира ефекта на експлозивите с променена форма и сега се сети как да го направи.
	Извади от мешката едно малко плоско парче ТНТ и джобно ножче. Муджахидините се насъбраха покрай него. Между тях беше Али Ганим, дребен, неугледен човечец с крив нос, криви зъби, малко гърбав, за когото разправяха, че имал четиринайсет деца. Елис с персийски букви изряза „Али“ върху ТНТ-то. Показа им го. Али разпозна името си. „Али“, повтори той и се ухили, разкривайки ужасните си зъби.
	Елис постави експлозива с „гравираната“ страна надолу върху парчето стомана.
	— Дано само да стане — с усмивка каза той и всички останали се усмихнаха в отговор, макар нито един от тях да не говореше английски. Извади макара с фитил от огромната си чанта и отряза едно около метър дълго парче. Извади взривателя от специалната си кутия и вкара края на фитила в цилиндричния накрайник. После закрепи накрайника към парчето ТНТ.
	Погледна надолу към шосето. Не се виждаше никакво движение. Отнесе малката бомба от другата страна на хълма и я остави на около петдесет метра разстояние. Запали фитила с кибритена клечка и се върна обратно към смокиновото дърво.
	Фитилът беше от бавногорящите. Елис размисли, докато чакаше: дали Масуд го е поставил под наблюдение, за да могат останалите муджахидини да го преценят колко пари струва? Дали водачът чакаше доказателство, че Елис е сериозен човек, когото муджахидините могат да уважават? Протоколът винаги е много важно нещо в една армия, дори и в революционно формирование. Но той нямаше излишно време за губене. Ако Масуд не се покажеше и днес, на Елис щеше да се наложи да зареже всичките тези глупости с експлозивите, да си признае, че е пратеник на Белия дом и да поиска незабавна среща с бунтовническия водач.
	Чу се не особено впечатляващ гръм и се вдигна малко облаче прах. Муджахидините като че се разочароваха от такава слабосилна експлозия. Елис отиде и донесе обратно парчето метал, използвайки шала си, за да го държи — в случай че пари. Името „Али“ беше прорязано през него с грубо очертани персийски букви. Той го показа на муджахидините и между тях веднага се подхвана развълнуван разговор. Елис бе доволен: получи се много впечатляваща демонстрация на това, че експлозивът е по-мощен там, където е вдлъбнат, въпреки че човек логично би предположил точно обратното.
	Муджахидините изведнъж се смълчаха. Елис се огледа и видя още една група от седем-осем мъже да приближава през билото на хълма. Пушките и кръглите им калпаци сочеха, че са муджахидини. Като се приближиха, Али се стегна изведнъж, все едно всеки момент може да се изпъне и да отдаде чест. Елис запита:
	— Кои са тези?
	— Масуд — отвърна Али.
	— Кой от тях е той?
	— Този в средата.
	Елис съсредоточи вниманието си към централната фигура в групата. Масуд на пръв поглед по нищо не се отличаваше от останалите: слаб човек, среден на ръст, облечен в дрехи с военен цвят и с руски ботуши. Елис подробно огледа лицето му. Кожата му беше светла, мустакът — доста рядък, а брадата му приличаше на младежка. Имаше дълъг нос, закривен към върха. Живите тъмни очи бяха заобиколени от дълбоки бръчки, които го караха да изглежда поне пет години по-стар от двайсет и осем, истинската му възраст. Не беше хубаво лице, но от него личеше жива интелигентност и спокоен авторитет, което го отличаваше от останалите.
	Той пристъпи директно към Елис, протегнал ръка.
	— Аз съм Масуд.
	— Елис Талер. — Елис се ръкува с него.
	— Имаме намерение да взривим този мост — каза Масуд на френски.
	— Още сега ли искате да го извършите?
	— Да.
	Елис прибра инструментите си в мешката, докато Масуд обиколи групата муджахидини: с някои се здрависа, на други кимна, прегърна един-двама, на всекиго каза по някоя дума.
	След като се приготвиха, тръгнаха надолу по хълма на малки групички, надявайки се — така поне си помнели Елис, — че ако някой ги види, ще ги вземе за група селяни, а не за войскова единица на бунтовническата армия. Когато стигнаха до подножието на хълма, вече не се виждаха от пътя, макар че някой от хеликоптер над главите им би могъл да ги забележи. Елис реши, че ако чуят машината, ще се прикрият някъде. Тръгнаха към реката, следвайки тясна пътека посред обработваните ниви. Минаваха край малки къщички, виждаха ги хора, работещи по нивите — някои от тях старателно не им обръщаха внимание, други им махаха и ги поздравяваха на висок глас. Муджахидините стигнаха до реката и потеглиха покрай брега, възползвайки се от прикритието, което можеха да им предложат големите кръгли камъни и оскъдната растителност покрай водата. Когато бяха на около триста метра от моста, един малък конвой от военни камиони тръгна да го пресича, и те всички се изпокриха, докато тежките возила изтрополяха край тях на път към Роха. Елис лежеше под едно върбово дърво и откри, че и Масуд е до него.
	— Ако унищожим моста — каза Масуд, — ще отрежем маршрута им за снабдяване към Роха.
	След като отминаха камионите, те изчакаха няколко минути, изминаха останалия път до моста и се сбраха под него — там не се виждаха от пътя.
	По средата на реката мостът се издигаше около седем метра над водата, която на същото място изглеждаше около три-четири метра дълбока. Елис видя, че е най-обикновен мост с трегери — две дълги стоманени подпорни греди, поддържащи плоска бетонна плоча. Бетонът беше само товар — цялото напрежение се поемаше от трегерите. Строши ли тях, с моста е свършено.
	Елис се захвана с приготовленията. ТНТ-то представляваше жълти половинкилограмови блокчета. Той подреди десет блокчета едно до друго и ги свърза заедно с изолирбанд. После направи още три такива стека, изразходвайки всичкия си експлозив. Използваше ТНТ, защото този тип взрив най-често се намира в бомби, гранати, мини и „лимонки“, а муджахидините набавяха повечето си запаси от неексплодирали руски амуниции. Пластичният експлозив би бил по-подходящ за техните нужди, защото може да се натъпква в дупки, да се обвива около подпорни греди и да се оформя как ли не, но те бяха принудени да работят с материалите, които могат да намерят или да откраднат. От време на време успяваха да се докопат до малко пластичен от руските инженери, като го заменяха за марихуана, отглеждана в Долината, но този вид сделка — в която бяха намесени и посредници от афганистанската правителствена армия — беше доста рискована и запасите бяха твърде ограничени. Елис научи всичко това от човека на ЦРУ В Пешавар и то се оказа съвсем вярно.
	Трегерите над него представляваха прави конструкции, разположени на около два метра една от друга. Елис каза на персийски:
	— Някой да ми намери ей толкова дълга пръчка. — И показа разстоянието между трегерите. Един от муджахидините тръгна покрай брега на реката и измъкна младо дърво с корените. — Трябва ми още едно, същото като това — каза Елис.
	Той сложи стек ТНТ отдолу на единия трегер и помоли един от бойците да го държи там. После закрепи още един стек на другата греда в подобна позиция; след това заклещи напряко ствола на младото дърво между двата стека, така че той ги притисна към местата им.
	Прегази реката и направи абсолютно същото нещо и от другата страна на моста.
	Описваше всичко, което прави, на някаква смесица от персийски, френски и английски, като ги оставяше сами да разберат, каквото могат — най-важното беше да го видят какво прави и какъв е резултатът после. Той свърза експлозивите с „Примакорд“ — високоексплозивния детониращ фитил, който гори със скорост седем хиляди метра в секунда, и скачи четирите стека, за да експлодират едновременно. После направи моряшки възел така, че двата шнура „Примакорд“ да се пресекат още веднъж.
	— Целта — обясни той на Масуд на френски — е фитилът да прогори чак до ТНТ-то и от двата края, тъй че ако по някакъв начин шнурът се прекъсне от едната страна, бомбата все пак ще гръмне. — Препоръча това като обичайна предохранителна мярка.
	Странно щастлив се чувстваше, докато работеше. Нещо успокоително имаше в механичните задачи и безстрастните изчисления на теглото експлозиви. А и сега, когато Масуд най-сетне се появи, той ще може да продължи нататък с мисията си.
	Прокара „Примакорд“-а през реката, тъй че да не се вижда толкова — веществото гореше съвсем добре и под водата, — и го изтегли на брега. Прикрепи взривателна капсула към края на „Примакорд“-а, после свърза към нея парче обикновен фитил, изчислен да гори в продължение на четири минути.
	— Готов ли си? — попита той Масуд, който отвърна утвърдително.
	Елис запали фитила.
	Всички с бързи крачки се отдалечиха и тръгнаха нагоре, срещу течението на реката. Елис изпитваше някаква тайна хлапашка радост от огромния взрив, който след малко щеше да се чуе и който бе негово дело. Останалите също изглеждаха развълнувани и се зачуди дали и той тъй неуспешно, като тях прикрива вътрешното си ликуване. Докато ги гледаше, опитвайки се да прецени, израженията им изведнъж драматично се измениха и всички застанаха нащрек като птици, които се ослушват по земята за движещи се червеи. И тогава Елис чу далечно трополене на танкови гъсеници.
	Пътят не се виждаше оттам, където бяха застанали, но един от муджахидините бързо се покатери на близко дърво.
	— Два са — докладва той отгоре.
	Масуд хвана Елис за ръката.
	— Можеш ли да унищожиш моста, докато танковете са на него? — попита той.
	„Ох, мамка му — помисли Елис, — това е изпит!“
	— Да — отвърна бързо.
	Масуд кимна и леко се усмихна.
	— Хубаво.
	Елис се качи на дървото до бунтовника и погледна през нивите. Два черни танка тежко се подрусваха по тесния каменист път от Кабул. Чувстваше се много напрегнат: сега за първи път видя врага очи в очи. С бронираното си покритие и огромните оръдия те изглеждаха недосегаеми, особено — поставени до одърпаните муджахидини с древните пушки. Въпреки това Долината бе цялата осеяна с останки от танкове, които муджахидините бяха унищожили със саморъчно направени мини, добре поставени гранати и крадени руски ракети.
	С танковете нямаше никакви други коли. Значи това не е патрул, нито атакуваща единица; най-вероятно караха танковете към Роха, след като са били на ремонт в Баграм или пък току-що са пристигнали от Съветския съюз.
	Той започна да изчислява.
	Танковете се движеха с около петнайсет километра в час, значи ще стигнат до моста след минута и половина. Фитилът беше горял по-малко от минута: имаше още поне три минути, докато стигне до взривателя. Както стоят нещата в момента, танковете ще минат през моста и вече ще са се отдалечили на безопасно разстояние преди експлозията.
	Той скочи от дървото и побягна, като в същото време си мислеше: „Колко години точно са минали, мамка му, от последния път, когато съм бил в зона на военни действия?“
	Чу стъпки зад себе си и се обърна да погледне. Али бягаше точно зад него, ужасно ухилен, и още двама мъже го следваха плътно по петите. Останалите се бяха изпокрили край реката.
	След миг стигна до моста и клекна на коляно до бавногорящия фитил, като в същото време смъкна от рамо мешката си. Продължи да изчислява, докато се суетеше със закопчалката на чантата и търсеше джобното си ножче. Танковете сега са на минута разстояние оттук, помисли си той. Фитилът обикновено гори със скорост тридесет сантиметра всеки трийсет до четирийсет и пет секунди. А точно тази макара, която използваше, дали е от бавния, средния или бързия? Като че ли си спомняше, че е от бързия. Значи трийсет сантиметра за трийсетсекундно забавяне. За трийсет секунди може да пробяга около сто и петдесет метра — достатъчно, за да е в безопасност (е, не съвсем, но почти).
	Отвори джобното си ножче и го подаде на Али, който беше коленичил до него. Елис грабна фитила на около трийсет сантиметра, откъдето бе свързан с взривателя, и го вдигна с две ръце към Али, за да го пререже. Той остана с отрязания край в лявата ръка и с горящия фитил в дясната. Не беше сигурен дали вече е време пак да запали отрязания край. Трябваше да види на какво разстояние са танковете.
	Изкачи се по стръмния бряг, като още държеше и двете парчета фитил. Зад него „Примакорд“-ът се провлече по реката. Надзърна над парапета на моста. Огромните черни танкове се търкаляха и все повече наближаваха. След колко време? Пресмяташе с бясна скорост. Преброи секундите, като измери на око колко са изминали танковете за това време; а после — без да пресмята, а просто молейки се Господ да му помогне — той сложи горящия край на несвързания фитил към отрязания край, който все още беше свързан с бомбите.
	Постави внимателно горящия фитил на земята и побягна.
	Али и останалите двама муджахидини го последваха. Отначало високият бряг ги скриваше от танковете, но когато машините наближиха още повече, четиримата бягащи мъже се виждаха вече съвсем ясно. Елис броеше бавноизтичащите секунди, докато трополенето на танковете се превърна в рев по моста.
	Онези на оръдията в танковете се поколебаха само секунда: афганци, които бягат от тях, могат да се приемат за бунтовници и съответно са удобни за учебна мишена. Чу се двойно „бум“ и два снаряда прелетяха над главата на Елис. Той смени посоката, затича настрани, по-далеч от реката, и трескаво мислеше: „Сега войникът наглася обхвата… сега обръща оръдието към мен… прицелва се… сега!“ Той пак смени посоката, сви обратно към реката и само секунда по-късно чу още един гърмеж. Снарядът падна достатъчно близо до него, за да го обсипе с почва и камъни. „Следващият ще ме удари — помисли си, — освен ако проклетата бомба не вземе да гръмне преди това. Ах, мамка му! Защо ми трябваше да тръгна да се правя на мъж пред Масуд?“ После чу тракане: подготвяха картечницата. Трудно е да се прицелиш правилно от движещ се танк, мина му през ума, но може би те ще спрат. Представи си как лети към него дъжд от картечни куршуми и го побиха ужасни тръпки. Изведнъж осъзна, че може да предугади какво точно ще направят руснаците: ще спрат танковете там, откъдето най-ясно се виждат измъкващите се муджахидини, а това е по средата на моста. Но дали бомбата ще избухне, преди картечарите да ударят своите мишени? Той затича още по-бързо, сърцето му тупаше лудо, поемаше си дъх с цели гърди. „Не искам да умра — помисли си, — макар че тя обича него.“ Видя как куршумите откъртиха парче от огромен камък почти пред краката му. Изви внезапно, но потокът от картечен огън го последва. Всичко изглеждаше безнадеждно: той беше лесна мишена. Чу един от муджахидините зад него, че извика, а после удариха и него, два пъти един след друг — усети изгаряща болка на хълбока, а после — удар като от силен юмрук вдясно на задните части. Вторият удар парализира за миг крака му и той се спъна и падна, като одра зле гърдите си, после се превъртя по гръб. Седна, без да обръща внимание на болката, и се опита да се раздвижи. Двата танка бяха спрели на моста. Али, който беше точно зад него, сега сложи ръце под мишниците на Елис и се опита да го вдигне. Двамата бяха застанали като мюре: картечарите и танковете нямаше как да не ги улучат.
	Тогава бомбата гръмна.
	Четирите едновременни експлозии прерязаха моста от двата края, оставяйки по този начин средната секция — с два танка на нея — без абсолютно никаква опора. Първо започна да пропада бавно, тъй като счупените неравни краища се закачаха отстрани; после мостът се освободи и се сгромоляса много зрелищно в бързите води на реката — хоризонтално, с чудовищен плисък. Водите величествено се разделиха и за миг се видя дъното на речното корито, а после пак се събраха с един звук, приличен на гръмотевица.
	Когато шумът заглъхна, Елис чу победния вик на муджахидините. Някои от тях се показаха от прикритията си и се затичаха към полупотопените танкове. Али вдигна Елис. Той внезапно усети крака си и заедно с това — една огромна болка.
	Не съм сигурен, че мога да ходя — каза на Али на персийски. Направи една крачка и щеше да падне, ако Али не беше го уловил. — Ох, мамка му! — продължи на английски Елис. — Май че имам куршум в задника.
	Чу изстрели. Погледна нагоре и видя, че оцелелите руснаци се опитват да избягат от танковете, а бунтовниците гърмят по тях на гюме. „Хладнокръвни копелдаци са това афганците“, помисли Елис. Като погледна надолу, видя, че десният крачол на панталоните му е подгизнал от кръв. Това трябва да е от повърхностната рана, предположи той: чувстваше, че куршумът все още затиска отверстието на другата рана.
	Масуд тръгна да го посрещне, широко усмихнат.
	— Хубава работа свърши с моста — каза той с ужасния си френски акцент. — Разкошна!
	— Благодаря — каза Елис. — Но не съм дошъл тук да вдигам във въздуха мостове. — Чувстваше се слаб и малко му се виеше свят, но сега бе точно моментът да обясни каква е задачата му. — Дошъл съм, за да сключа сделка.
	Масуд го погледна любопитно.
	— Откъде си ти?
	— От Вашингтон. Белият дом. Аз представлявам президента на Съединените щати.
	— Масуд кимна. Никак не изглеждаше изненадан.
	— Добре. Радвам се.
	Точно в този момент Елис припадна.


	Същата вечер той отправи предложението, с което бе дошъл при Масуд.
	Муджахидините стъкмиха една носилка и го понесоха нагоре по Долината към Астана, където спряха привечер. Масуд вече беше изпратил вестоносец към Банда, за да доведе Жан-Пиер, който трябваше да пристигне по някое време утре, за да извади куршума от тялото на Елис. Междувременно те всички се настаниха под сайванта на една селска къща. Болката на Елис беше се попритъпила, но той беше отслабнал от пътуването. Муджахидините наложиха някакви бабешки превръзки на раните му.
	Час — час и нещо след пристигането му дадоха горещ, сладък зелен чай, който го съживи донякъде, а след още малко всички хапнаха черници и кисело мляко за вечеря. Обикновено така се случваше с муджихединнте — Елис бе забелязал, докато пътуваше с конвоя от Пакистан към Долината: час-два, след като пристигнат някъде, изведнъж се появяваше храна. Не знаеше дали я купуват, дали заповядват да им я донесат, или я вземат в дар, но се досещаше, че тази храна е безплатна, че някой път им я дават с желание, а друг път — твърде неохотно.
	Като хапнаха, Масуд седна близо до Елис и в следващите няколко минути почти всички останали бунтовници се изнесоха един по един, оставяйки Масуд и двама от неговите „адютанти“ насаме с Елис. Елис знаеше, че трябва да говори с Масуд сега, защото може да не му се удаде друга такава възможност още поне седмица. Въпреки това се чувстваше прекадено слаб и изтощен за тази деликатна и трудна задача.
	Масуд каза:
	— Преди много години една чужда държава помолила краля на Афганистан да й изпрати петстотин бойци, за да помогнат в някаква война. Афганистанският крал изпратил петима мъже от нашата Долина с послание, в което се казвало, че е по-добре да имаш пет лъва, отколкото петстотин лисици. И така нашата долина започнала да се нарича Долината на Петте лъва. — Той се усмихна. — Днес ти беше лъв.
	Елис продължи в същия стил:
	— Чух легенда, която разказва, че едно време имало петима велики воини, наричани Петте лъва, и всеки от тях охранявал петте подхода към Долината. И чух, че затова теб те наричат Шестия лъв.
	— Стига с легендите — с усмивка каза Масуд. — Какво имаш да ми казваш?
	Елис беше репетирал този разговор и в неговия сценарий не се започваше толкова рязко. Явно ориенталските иносказателни преговори не бяха в стила на Масуд. Елис каза:
	— Първо трябва да те помоля да ми кажеш каква е твоята преценка за войната.
	Масуд кимна и помисли няколко секунди, преди да даде отговора:
	— Руснаците имат дванайсет хиляди войници в град Роха, портата към нашата Долина. Дислоцирането на силите е, както винаги: първо — минни полета, после — афганистански войски, после — руски войски, за да могат да спрат афганците, ако обърнат в бяг. Очакват още хиляда и двеста мъже като подкрепление. Планират да започнат мащабна офанзива нагоре по Долината до две седмици. Целта им е да унищожат нашите формирования.
	Елис се почуди откъде ли Масуд има толкова точни сведения, но не беше толкова нетактичен, че да го попита. Вместо това каза:
	— А дали ще успее тази офанзива?
	— Не — отвърна Масуд тихо, но уверено. — Когато те нападнат, ние потъваме из шубраците, тъй че няма с кого да се бият. Когато спрат, ние ги изтласкваме от височините и прекъсваме линиите им за комуникация. Постепенно ги изтощаваме. Изведнъж се оказва, че те губят огромни ресурси, за да задържат територия, която не им дава военно предимство. Най-накрая се оттеглят. Винаги е така.
	„Това е партизанска война като по учебник“, помисли си Елис. Без съмнение Масуд може да научи останалите племенни вождове на много неща.
	— Колко време мислиш, че ще продължат руснаците да правят такива безплодни атаки?
	Масуд сви рамене.
	— Това е в ръцете на Аллах.
	— Ще можете ли някога да ги изгоните от страната си?
	— Виетнамците изгониха американците — каза Масуд с усмивка.
	— Знам, бях там — призна Елис. — А ти знаеш ли как успяха да го направят?
	— Един от важните фактори според мен е, че виетнамците получаваха от руснаците запаси от най-съвременните оръжия, особено преносимите ракетни установки „земя-въздух“. Това е единственият начин партизанските сили да се борят срещу самолети и хеликоптери.
	— Съгласен съм — потвърди Елис. — Което е още по-важно: правителството на Съединените щати също е съгласно с теб. Бихме искали да ви помогнем да намерите по-добри оръжия. Но затова искаме да видим как действително напредвате срещу врага с тези оръжия. Американският народ би искал да види какво получава за парите, които е платил. След колко време смяташ, че афганската съпротива ще бъде в състояние да започне обединени атаки срещу руски позиции из цялата страна, тъй както направиха виетнамците към края на войната?
	Масуд тръсна глава, изпълнен със съмнения.
	— Обединението на Съпротивата е на много ранен етап.
	— Какви са главните пречки? — Елис задържа дъх, молейки се Масуд да отговори така, както той бе очаквал.
	— Недоверието между различните военизирани групи е основната пречка.
	Елис съвсем искрено си отдъхна.
	Масуд продължи:
	— Ние сме различни племена, различни нации и имаме различни командири. Другите партизански групи нападат моите конвои и крадат от запасите ни.
	— Недоверие — повтори Елис. — Какво друго?
	— Комуникацията. Трябва ни постоянна мрежа от вестоносци. Най-накрая — трябва да имаме и радиовръзка, но това е далеч в бъдещето.
	— Недоверие и недостатъчна комуникация. — Елис точно това се беше надявал да чуе. — Нека да говорим за нещо друго. — Чувстваше се ужасно уморен: Доста кръв беше загубил. Пребори се със силното желание да затвори очи. — Вие тук, в Долината, сте развили изкуството на партизанската война по-успешно от където и да е другаде по територията на Афганистан. Останалите водачи още губят хора и оръжие, за да защитават низините и да атакуват силни руски позиции. Ние бихме искали ти да обучиш мъже от други краища на страната на съвременни партизански тактики. Би ли се съгласил?
	— Да, мисля, че разбирам накъде биеш — каза Масуд. — След година — година и нещо във всяка зона, където действа Съпротивата, ще има по една бойна ядка мъже, които са били обучени в Долината на Петте лъва. Те ще оформят мрежата за комуникации. Те ще се разбират един друг, ще се доверяват на мен… — Гласът му затихна, но Елис разбра по лицето му, че продължава да обмисля последствията.
	— Добре — рече Елис. Силите му бяха свършили, но и задачата бе почти изпълнена. — Ето за каква сделка става дума. Ако можеш да стигнеш до споразумение с останалите командири и да започнеш програма на обучение, САЩ ще ви снабдят с RPG-7 ракетни установки, ракети „земя-въздух“ и радиотехника. Но има двама конкретни командири, които трябва да влязат в това споразумение. Това са Джахан Камил, в Долината Пих, и Амал Азизи, командирът на Файзабад.
	Масуд мрачно се усмихна:
	— Избрали сте най-трудните.
	— Знам — отвърна Елис. — Можеш ли да го направиш?
	— Нека да си помисля — каза Масуд.
	— Добре. — Изтощен до крайност, Елис се отпусна на студената земя и затвори очи. След миг само вече беше заспал.


>>	Десета глава

	Жан-Пиер безцелно се разхождаше сред осветените от луната ниви, притиснат от черна депресия. Преди седмица само беше доволен и щастлив, господар на ситуацията, вършеше полезна работа и чакаше големия си шанс. Сега всичко беше свършило и той се чувстваше непотребен, некадърник, бита карта.
	Нямаше изход. За кой ли път вече премисляше възможностите, но винаги стигаше до един и същи извод: трябва да напусне Афганистан.
	Като шпионин вече не можеше да е полезен; с това бе приключено. Нямаше начин да се свърже с Анатолий; а даже и Джейн да не беше разбила радиото, не би могъл да излезе от селото, за да се срещне с Анатолий, защото тя веднага ще разбере и ще каже на Елис. Можеше и да успее да накара Джейн да млъкне по някакъв начин _(Недей да си мислиш за това, недей даже и да си помисляш за това!)_, но ако нещо се случи с нея, Елис ще иска да разбере причината. Всичко стигаше все до Елис. „Искам да убия Елис — помисли си той, — стига да ми стискаше. Но как? Нямам пистолет. Какво да направя, да му прережа гърлото със скалпел? Той е много по-силен от мен — никога не мога да го надвия.“
	Помисли си как се бе объркало всичко. Той и Анатолий бяха станали невнимателни. Трябваше да се срещат на някое място, откъдето добре да виждат всички пътеки към тях, за да бъдат навреме предупредени, ако някой се приближи. Но кой би предположил, че Джейн може да ги последва? Той стана жертва на най-ужасно стечение на обстоятелствата: раненото момче да се окаже алергично към пеницилин; Джейн да чуе Анатолий как говори; фактът, че тя различава руския акцент; и като капак — Елис се появи тук, за да й даде кураж. Всичко беше _наистина_ лош късмет. Но в учебниците по история не влизат имената на хора, които _почти_ са достигнали величие. „Направих всичко, което можах, папа`“, мислеше си той и почти като на живо чу отговора на баща си: „Не ме интересува дали си направил всичко, което си могъл, искам само да знам дали си успял, или си се провалил.“
	Вече наближаваше селото. Реши да си легне. Спеше зле нощем, но нямаше какво друго да прави, освен да си легне. Тръгна към дома. Някак си фактът, че все още има Джейн, не беше голямо успокоение. Това, че тя разкри неговата тайна, като че ли ги направи още по-далечни, вместо обратното. Нова пропаст легна между тях, макар да планираха връщането си у дома и даже си говореха за новия живот там, в Европа.
	Поне още спяха прегърнати нощем. Това все пак бе нещо.
	Той влезе в къщата на бакалина. Мислеше си, че Джейн вече трябва да е в леглото, но за негова изненада, тя още бе будна. Заговори в момента, в който той влезе:
	— Един вестоносец дойде тук за теб от името на Масуд. Трябва да отидеш в Астана. Елис е ранен.
	_Елис ранен._ Сърцето на Жан-Пиер заби по-бързо.
	— Как е ранен?
	— Нищо сериозно. Доколкото разбрах, имал куршум в задните части.
	— Ще тръгна още рано сутринта.
	Джейн кимна.
	— Вестоносецът ще дойде с теб. Можеш да се върнеш, преди да мръкне.
	— Разбирам.
	Джейн се беше загрижила той да не намери сгоден случай да се срещне с Анатолий. Предпазливостта й бе съвсем ненужна. Жан-Пиер нямаше начин да организира такава среща. Освен това Джейн мислеше за един съвсем малък проблем и не обръщаше внимание на големия. Елис е _ранен_. Това го прави _уязвим_, което променя цялата ситуация.
	Сега Жан-Пиер ще може да го убие.


	Не мигна цяла нощ и прехвърляше тази мисъл през главата си. Представяше си Елис, легнал на дюшек под смокиново дърво, стиснал зъби, за да изтрае болката от натрошената кост, или пък блед и отслабнал заради загубата на кръв. Видя себе си — как се приготвя да му постави инжекция. — Това е антибиотик, за да предотврати инфекция на раната — така ще му каже, а после ще го инжектира със свръхдоза дигиталин, от което той ще получи сърдечен удар.
	Естествен сърдечен удар бе доста невероятен, но в никакъв случай не и невъзможен при мъж на тридесет и четири години, особено пък ако той се е подложил на голямо физическо натоварване след дълъг период на застоял живот. Така или иначе няма да има съдебен оглед, нито аутопсия, нито подозрения: на Запад няма да поставят под съмнение факта, че Елис е бил ранен по време на сражение и е умрял от раните си. Тук, в Долината, всички ще приемат диагнозата на Жан-Пиер. На него се доверяваха толкова, колкото и на най-близките момци на Масуд — съвсем естествено, защото той бе принесъл за каузата толкова жертви, колкото всички те, или поне така си мислеха. Не, единствената, която ще се усъмни, ще бъде Джейн. А какво може да направи тя?
	Не беше съвсем сигурен. Джейн е опасен противник, когато зад гърба й стои Елис; но когато е сама, Джейн не е страшна: Жан-Пиер може да успее да я убеди да останат в Долината още една година; може да й обещае, че няма да предава повече конвоите, после да намери начин да възстанови връзката с Анатолий и само да чака възможността да притисне Масуд и да го предаде на руснаците.
	В два през нощта даде на Шантал бутилката с мляко и се върна обратно в леглото. Даже не направи опит да заспи. Прекадено притеснен беше, прекадено развълнуван, прекадено уплашен. Докато лежеше там и чакаше слънцето да изгрее, премисляше всичките неща, които могат да се объркат в последния момент: Елис може да откаже да го лекуват, Жан-Пиер може да сгреши нещо в дозата, Елис може да е пострадал просто от едно одраскване и да си ходи съвсем нормално, Елис и Масуд даже може вече да са се вдигнали от Астана.
	Джейн също неспокойно сънуваше. Тя се мяташе и въртеше до него, от време на време бърбореше насън някакви неразбираеми срички. Само Шантал спеше нормално.
	Точно преди изгрева Жан-Пиер стана, запали огъня и тръгна към реката да се къпе. Като се върна, вестоносецът беше под сайванта, пиеше чая, приготвен от Фара, и ядеше останалия от вчера хляб. Жан-Пиер пийна малко чай, но не можа и хапка да сложи в уста.
	Джейн кърмеше Шантал на покрива. Жан-Пиер се качи горе и целуна и двете за „довиждане“. Всеки път, като докоснеше Джейн, той си спомняше как я беше ударил с юмрук и цял потръпваше от страхотен срам. Тя като че ли му беше простила, но той сам не можеше да си прости.
	Поведе старата кобила през селото, после към брега на реката, отдето двамата с вестоносеца поеха надолу по течението. Оттук до Астана имаше път, или нещо, което тук, в Долината на Петте лъва, минаваше за път: ивица камениста земя, близо два метра широка, подходяща за дървени каруци или военни джипове, макар че обикновена кола би се разпаднала само за няколко минути. Долината представляваше серия от тесни скалисти дефилета, които на места се разширяваха в малки обработваеми равнини, към два-три километра дълги и около километър широки, където селяните вадеха оскъдния си хляб от неблагодарната почва чрез тежка работа и хитро замислени напоителни системи. Пътят беше достатъчно добър, за да позволи на Жан-Пиер да язди по нанадолнищата. (Конят обаче нямаше да издържи, ако го яздят и нагоре по склона.)
	„Долината едно време трябва да е била приказно местенце“, мислеше си той, докато яздеше на юг под лъчите на яркото сутрешно слънце. Напоявана от Реката на Петте лъва, защитена от високите скалисти стени, ръководена според древните традиции, необезпокоявана от никого, освен от случаен керван нуристанци маслари или някой заблудил се амбулантен търговец от Кабул — преди години животът в Долината е протичал като през Средновековието. Сега двайсети век здраво беше нахлул и тук. Почти всяко село беше пострадало от бомбардировка: разрушена мелница; надупчена с кратери ливада; разпилян на тресчици дървен акведукт, останал от незапомнени времена; граден мост, от който се виждат само камънаци, по които да стъпи човек, за да премине буйната река. Ефектът на всичко това върху стопанския живот в Долината бе съвсем лесно видим за проницателния поглед на Жан-Пиер. Тази къща едно време е била месарница, но по дървения тезгях отпред сега няма месо. Онзи буренак ей там някога е бил зеленчукова градина, но стопанинът й е избягал към Пакистан. Ето и овощна градина — плодовете се скапват по земята, а вече трябваше да се сушат, нарязани, на покрива, готови да бъдат прибрани за дългата студена зима: жената и децата, които са се грижили за тази овощна градина, са мъртви, а мъжът е при муджахидините и не навестява вече своя дом. Тази тук купчина кал и камъни е била джамия едно време — селяните бяха решили да не я строят повторно, защото сигурно пак щяха да я бомбардират. Всичката тази загуба и разруха бе станала факт, защото хора като Масуд се опитват да се съпротивляват срещу течението на историята и мамят неуките селяци да ги подкрепят. Изчезне ли Масуд от играта, всичко това ще свърши.
	А излезе ли Елис от играта, Жан-Пиер може да се оправи с Масуд.
	Към пладне — вече бяха приближили Астана — той се зачуди дали ще му бъде трудно да забие спринцовката. Самата мисъл, че ще убие свой пациент, бе толкова абсурдна, че не знаеше как да реагира. Разбира се, беше виждал пациенти да умират, но даже и тогава го изгаряше съжаление, че не е могъл да ги спаси. А когато Елис лежи безпомощен пред него и спринцовката е в ръката му, дали ще го мъчи съмнение като Макбет, или ще се разколебае като Разколников в „Престъпление и наказание“?
	Минаха през Сангана, с гробището и песъчливия бряг, после хванаха пътя покрай един завой на реката. Пред тях се простираше обработваема земя и група сгушени къщи горе на върха на хълма. Минута-две по-късно едно момче на около единайсет-дванайсет години дойде към тях през нивите и ги поведе не към селото на хълма, а към една голяма къща към края на мерата.
	Жан-Пиер още не изпитваше никакво съмнение, никакво колебание. Чувстваше единствено онова нервно безпокойство като преди важен изпит.
	Свали медицинската си чанта от коня, подаде юздите на момчето и тръгна през сайванта на селската къща.
	Двайсет и повече партизани се бяха разпръснали из двора, клечаха наоколо, взрени в празното пространство, и чакаха с непостижимо за европееца търпение. Масуд не беше там, забеляза Жан-Пиер, като се огледа, но двама от най-близките му хора се виждаха в групата. Елис лежеше на одеяло в един сенчест ъгъл.
	Жан-Пиер коленичи до него. Елис очевидно страдаше от куршумената рана. Лежеше по корем. Лицето му беше опънато, зъбите — стиснати. Кожата му беше бледа, а по челото бяха избили капки пот. Дишането му като че бе твърде учестено.
	— Боли, а? — каза Жан-Пиер на английски.
	— Добре го рече, мамка му! — през зъби отвърна Елис.
	Жан-Пиер отметна чаршафа. Муджахидините бяха разрязали дрехите му и бяха сложили някаква скалъпена на момента превръзка върху раната. Жан-Пиер я махна. Веднага се виждаше, че раната не е сериозна. Елис беше загубил много кръв и от куршума, все още заседнал в мускула му, сигурно адски много болеше, но пък бе на безопасно разстояние от всякакви кости или главни кръвоносни съдове — много бързо ще зарасне.
	„Не, всъщност няма да зарасне — припомни си Жан-Пиер. — Изобщо няма да зарасне.“
	— Първо ще ти сложа нещо, за да облекчим болката — каза той.
	— Много ще съм ти благодарен — веднага отвърна Елис.
	Жан-Пиер вдигна одеялото. Елис имаше огромен белег с формата на кръст отзад на гърба си. Жан-Пиер се почуди откъде ли го е получил.
	„Така и няма да разбера“, мина му през ум.
	Отвори медицинската си чанта. „Сега ще убия Елис — помисли си той. — Никога не съм убивал никого, даже и случайно. Какво ли е да станеш убиец? Хората го правят всеки ден по цял свят: мъже убиват съпругите си, жени убиват децата си, атентатори убиват политици, крадци убиват собственици на ограбени домове, затворнически палачи убиват убийци.“ Извади една голяма спринцовка и започна да я пълни с дигиталин: лекарството се продаваше в малки ампули и трябваше да изпразни четири, за да постигне смъртоносна доза.
	Какво ли ще е усещането, когато гледа Елис как умира? Първият ефект на лекарството ще бъде да ускори пулса на Елис. Ще го накара да се чувства притеснен и неспокоен. После, когато отровата засегне часовниковия механизъм на сърцето, той ще започне да усеща допълнителни удари — по един по-лек след всеки нормален удар. По това време вече ще е много зле. Най-накрая сърдечният ритъм ще стане съвсем хаотичен, горната и долната камера на сърцето ще започнат да се свиват независимо една от друга и Елис ще умре в ужасна агония. „А какво ще правя аз — помисли си Жан-Пиер, — когато той извика от болка и ме помоли мен, доктора, за помощ? Ще му дам ли да разбере, че искам да умре? Дали ще се досети, че съм го отровил? Дали ще му говоря успокоителни думи с най-добрия си докторски маниер и ще се опитам да облекча смъртните му мъки: Просто се отпусни, това е нормален страничен ефект на болкоуспокоителното, всичко ще бъде наред.“
	Инжекцията беше готова.
	„Мога да го направя — осъзна изведнъж Жан-Пиер. — Мога да го убия. Просто не знам какво ще стане с мен след това.“
	Заголи рамото на Елис и по силата на навика напои един тампон със спирт.
	В този момент пристигна Масуд.
	Не беше го чул да се доближава — той като че ли изникна във въздуха изневиделица като дух — и Жан-Пиер подскочи от изненада. Масуд сложи длан на рамото му.
	— Стреснах ви, мосю льо доктор — каза той. После коленичи до главата на Елис. — Обмислих предложението на американското правителство — заговори той на Елис на френски.
	Жан-Пиер остана така, на колене, замръзнал в тази поза със спринцовката в дясната си ръка. Какво предложение? Какво, по дяволите, е това? Масуд говореше открито, като че ли Жан-Пиер е просто един от неговите другари — а това донякъде наистина беше така, но Елис… Елис може да предложи да си говорят насаме.
	Елис се повдигна на лакът с доста усилие. Жан-Пиер затаи дъх. Но Елис единствено произнесе:
	— Давай нататък.
	„Прекадено изтощен е — помисли си Жан-Пиер — и прекадено много го боли, за да си мисли сега за разни сложни мерки за безопасност. Освен това той няма повече причини от Масуд да ме подозира.“
	— То е добро — казваше Масуд в този момент. — Но се питах как ще мога да изпълня моята част от сделката.
	„Разбира се! — помисли си Жан-Пиер. — Американците не са изпратили един от най-добрите си агенти от ЦРУ тук само за да научи муджахидините как да вдигат във въздуха мостове и тунели. Елис е тук, за да уреди сделка!“
	Масуд продължи:
	— Този план за обучаване на кадри от други райони трябва да бъде обяснен и на останалите командири. Това ще бъде трудно. Те ще се отнесат с подозрение, особено ако аз съобщя предложението. Смятам, че ти трябва да им го представиш и да им кажеш какво точно им предлага вашето правителство.
	— Цялото Внимание на Жан-Пиер бе приковано на секундата. План да се обучават кадри от останалите райони! Какъв, по дяволите, е смисълът в тази работа?
	Елис заговори — малко затруднено от болката:
	— С радост бих го направил. Ти ще трябва да ги събереш всичките заедно.
	— Да. — Масуд се усмихна. — Ще свикам събрание на всичките водачи на Съпротивата — тук, в Долината на Петте лъва, в село Дарг, след осем дни. Днес ще изпратя вестоносци с послание, че представител на правителството на Съединените щати е тук, за да обсъди снабдяването с оръжие.
	Събрание! Снабдяване с оръжие! Съдържанието на сделката ставаше все по-ясно в главата на Жан-Пиер. Но как да реагира той в такъв случай?
	— Мнозина от тях ще дойдат — отвърна Масуд. — Нашите другари от западните пустини няма да дойдат — прекадено далеко е, а и те не ни познават.
	— Ами онези двамата, на които много държим — Камил и Азизи?
	Масуд сви рамене.
	— Това е в ръцете на Аллах.
	Жан-Пиер цял се разтрепера от вълнение. Това щеше да е най-важното събитие в историята на афганистанската Съпротива.
	Елис ровеше нещо в мешката си, която беше на пода близо до главата му.
	— Може и да успея да ти помогна да убедиш Камил и Азизи — казваше той в момента. Извади от чантата два малки пакета и отвори единия. В него имаше плоско правоъгълно парче някакъв жълт метал. — Злато — каза Елис. — Всяко от тези струва около пет хиляди долара.
	Това бе цяло богатство: пет хиляди долара представляваше повече от двегодишния доход на средния афганистанец.
	Масуд взе кюлчето злато и го претегли на ръка.
	— Какво е това? — попита той, сочейки към изсечената фигура в средата на правоъгълника.
	— Печатът на президента на Съединените щати — отвърна Елис.
	„Умно“, помисли си Жан-Пиер. Точно такова нещо би впечатлило племенните вождове и в същото време би ги накарало да станат безумно любопитни към тази среща с Елис.
	— Това дали ще свърши работа да убеди Камил и Азизи? — попита Елис.
	Масуд кимна.
	— Мисля, че ще дойдат.
	„Готов си да заложиш главата си, че ще дойдат“, помисли си Жан-Пиер.
	И изведнъж разбра какво точно трябва да направи. Масуд, Камил и Азизи, тримата велики водачи на Съпротивата, ще бъдат заедно в село Дарг след осем дни.
	Ще трябва да каже на Анатолий. И тогава Анатолий ще може да ги убие всичките.
	„Това е то — помисли си Жан-Пиер, — това е моментът, който чакам, откакто пристигнах в Долината. Ще знам къде е Масуд — заедно с още двама бунтовнически водачи. Но как мога да кажа на Анатолий? Трябва да има начин.“
	— Среща на върха — казваше в този момент Масуд. Усмихна се със задоволство. — Това ще е добро начало на новото единство на Съпротивата, нали така?
	„Или добро начало, или началото на края“, помисли си Жан-Пиер. Той сниши ръка, насочи иглата към земята и натисна буталото на спринцовката, докато я изпразни. Проследи как отровата попива в прашната земя. Ново начало или началото на края.


	Жан-Пиер даде на Елис болкоуспокоително, извади куршума, почисти раната, сложи нова превръзка и инжектира антибиотик, за да предотврати инфекция. После обслужи и двама бунтовници, които също бяха получили леки наранявания при стрелбата. Дотогава из селото вече се беше разнесъл слухът, че докторът е тук, и под сайванта на селската къща се събра групичка пациенти. Жан-Пиер се погрижи за едно бебе с бронхит, три незначителни инфекции и за моллата, който имаше глисти. После обядва. В ранния следобед събра чантата си и се качи на гърба на Маги, готов да тръгне за дома.
	Елис остана там, където е. Щеше да е много по-добре за него да полежи още няколко дни — раната ще зарасне много по-бързо, ако лежи на спокойствие, без да мърда. Парадоксално наистина, но Жан-Пиер изведнъж се притесни много за здравето на Елис, защото ако умреше, събранието щеше да се отложи.
	Докато яздеше старата кранта нагоре по долината, той си блъскаше главата да измисли начин за свръзка с Анатолий. Разбира се, би могъл просто да обърне сега и да се спусне надолу по долината към Роха, а там да се предаде на руснаците. В случай че не го застрелят още като го видят, за нула време ще успее да се добере до Анатолий. Но тогава Джейн ще разбере къде е отишъл и ще съобщи на Елис, а той ще промени мястото и времето на събирането.
	Трябваше някак да изпрати писмо на Анатолий, но кой ще му го занесе?
	През долината непрекъснато минаваха хора, тръгнали към Шарикар — окупирания от руснаците град на стотина километра към равнината — или към столицата Кабул, на около сто и петдесет километра. Имаше млекари от Нуристан с тяхното масло и сирене; пътуващи търговци, които продаваха грънци и калайдисани тенджери; овчари, повели малки стада към пазара; номадски родове, които се движеха насам-натам, заети с тайнствените си номадски задължения. Всеки от тях би могъл да бъде подкупен да занесе писмото до някоя поща или даже просто да го бутне в ръката на руски войник. Кабул е на три дни път оттук, Шарикар — на два, Роха — където имаше руски войници, но нямаше пощи — беше само на ден разстояние. Жан-Пиер беше съвсем сигурен, че ще може да намери някой, който би приел да изпълни поръчката. Имаше опасност, разбира се, писмото да бъде отворено и прочетено. Тогава ще разкрият Жан-Пиер, ще го изтезават и ще го убият. Като че ли беше подготвен вътрешно да поеме този риск. Но имаше и друг проблем. Когато куриерът вземе парите, дали ще предаде писмото? Нищо не може да му попречи да го „загуби“ по пътя. Жан-Пиер може тъй и никога да не научи какво е станало. Целият този план беше просто твърде несигурен.
	Когато привечер стигна в Банда, още не беше намерил решение. Джейн беше на покрива на бакалския дом, за да се освежи от вечерния бриз, а Шантал седеше на коляното й. Жан-Пиер им махна, после влезе вътре и остави медицинската чанта върху покрития с плочки тезгях в склада. И точно докато разтоварваше чантата си, в момента, в който видя диаморфинните таблетки, изведнъж разбра, че има човек, на когото може да се довери за писмото до Анатолий.
	Намери молив в чантата си. Взе хартиената обвивка от пакет памучни тампони и откъсна от нея приличен правоъгълник — в Долината никъде нямаше хартия за писма. Написа на френски:
	_До полковник Анатолий от КГБ…_
	Това му прозвуча странно, мелодраматично, но не знаеше по какъв друг начин да започне. Не знаеше цялото име на Анатоли, а и нямаше адрес.
	Затова продължи:
C>
	Масуд свика съвет на водачите на бунта. Срещат се след осем дни, броено от днес, в четвъртък, 27 август, в Дарг, което е следващото село на юг от Банда. Вероятно всички ще спят в джамията през нощта и ще са заедно цял ден в петък, който е свещен ден. Съборът е свикан, за да разговарят с агент на ЦРУ, известен ми с името Елис Талер, който пристигна в Долината преди седмица.
	Това е нашият шанс!
C$
	Добави датата и се подписа: _Симплекс._
	Нямаше пощенски плик — откакто напусна Европа, не беше виждал такова нещо. Почуди се какъв ли ще да е най-добрият начин да затвори писмото. Докато се оглеждаше, очите му се спряха на един кашон с пластмасови флакони за хапчета. Те вървяха със самозалепващи се етикети, които Жан-Пиер никога не използваше, защото не можеше да пише на персийски. Сви писмото на руло и го сложи в един от флаконите.
	Почуди се как ли да го надпише. В някакъв етап от пътуването си писмото ще попадне в ръцете на нисшестоящ руски военен. Жан-Пиер си представи очилат, притеснен чиновник в някоя студена канцелария или пък някой тъпанар, оставен наряд пред телена ограда. Без съмнение кръшкането трябва да е тъй добре развито в руската армия, както беше и във френската по времето, когато Жан-Пиер отбиваше военната си служба. Питаше се как да направи този предмет да изглежда достатъчно важен, за да бъде предаден на по-висш офицер. Нямаше смисъл да пише „Важно!“ или „КГБ“, или каквото и да било друго на английски или френски, или даже на персийски, защото войникът няма да може да прочете латински или персийски букви, Жан-Пиер пък не познаваше руското писмо. Каква ирония на съдбата, че жената на покрива — чийто глас сега се чуваше, запял приспивна песен — говореше руски като роден език и би могла да му помогне да напише каквото и да е, само да искаше. Накрая той написа: „Анатоли — КГБ“ на латиница и залепи етикета върху кутията, после нея пък сложи в едно празно кашонче за лекарства, на което беше написано „Отрова!“ на петнайсет езика и с три международни символа. Овърза кутията с канап.
	С бързи движения върна всичко в медицинската си чанта и разположи по местата им нещата, които беше използвал в Астана. Взе една шепа диаморфинни таблетки и ги пусна в джоба на ризата си. Най-накрая уви кутията с надпис „Отрова!“ в една дрипава хавлия.
	Излезе от къщата.
	— Отивам до реката да се измия — извика нагоре към Джейн.
	Той бързо закрачи през селото, като кратко поздрави с глава един-двама, и после свърна през нивите, изпълнен бе с оптимизъм. В плановете му присъстваха всякакви рискове, но той още веднъж можеше да се надява, че ще постигне големия триумф. Заобиколи ливадата с детелина, която принадлежеше на моллата, и се изкачи нагоре по няколко тераси. На километър и половина — два от селото, върху един скалист издатък на планината, се извисяваше самотна къща, която беше бомбардирана. Вече се стъмняваше, когато Жан-Пиер успя да я зърне най-сетне. Бавно тръгна към нея, като внимателно избираше пътя си през неравната земя и се тюхкаше, че не взе фенер със себе си.
	Спря до купчината развалини, която едно време е представлявала лицевата страна на къщата. Помисли си дали да не влезе, но миризмата и тъмнината го разубедиха. Затова извика:
	— Ехо!
	Някаква безформена фигура се вдигна от земята в краката му и го стресна. Той подскочи назад и изруга.
	Малангът се изправи.
	Жан-Пиер се взря в отслабналото като на скелет лице и сплъстената брада на лудия. Като възвърна самообладанието си, той каза на персийски:
	— Селям алейкум, свети човече.
	— Алейкум селям, докторе.
	Жан-Пиер явно го беше хванал в период на сравнително ясно съзнание. Зарадва се.
	— Как е коремът?
	Човекът показа с мимики, че го боли — както винаги, искаше наркотик. Жан-Пиер му даде едно хапче диаморфин, като го остави да види и останалите, които прибра обратно в джоба си. Малангът изпи хероина и каза:
	— Искам още.
	— Може да ти дам още — отвърна му Жан-Пиер. — Още много такива.
	Онзи подложи ръка като просяк.
	— Но трябва да ми свършиш една работа — каза Жан-Пиер.
	Лудият закима енергично.
	— Трябва да идеш до Шарикар да дадеш това на някой руски войник. — Беше решил да го прати там въпреки допълнителния ден, който трябваше да пропътува, защото се страхуваше, че Роха — като бунтовнически град, временно окупиран от руснаците — може да е в много неясна ситуация и пакетчето може да изчезне, а Шарикар беше постоянно контролиран от руската армия. Реши начинът на изпращане да бъде по войник, а не с пощенска служба, тъй като малангът може да не е в състояние да се справи с такава сложна задача — да купи пощенска марка и да пусне нещо по пощата.
	Той внимателно погледна немитото лице на нещастника. Чудеше се дали ще може да схване даже тези простички нареждания, но боязливият израз при споменаването на руски войник показа, че е разбрал всичко идеално.
	А сега има ли някакъв начин Жан-Пиер да е сигурен, че малангът наистина ще последва нарежданията? Той също би могъл да хвърли пакетчето и да се върне, кълнейки се, че е изпълнил задачата, защото ако бе достатъчно интелигентен, за да разбере какво искат от него, може да се окаже и в състояние да излъже после.
	На Жан-Пиер му светна една идея.
	— И да купиш пакет руски цигари — каза той.
	Малангът протегна празни ръце.
	— Няма пари.
	Жан-Пиер знаеше, че няма пари. Даде му 100 афгана. Това би трябвало да гарантира, че наистина ще иде до Шарикар. А дали има начин да го накара да предаде пакетчето?
	Жан-Пиер рече:
	— Ако го направиш, ще ти дам колкото хапчета искаш. Но ако ме измамиш — защото ако го направиш, аз ще разбера, — никога повече няма да ти дам хапчета и болката в корема ти ще се влошава все повече и повече. Целият ще се надуеш и тогава червата ти ще се пръснат като граната и ще умреш в страшни мъки. Разбираш ли?
	Жан-Пиер се втренчи в него под оскъдната светлина. Зениците в лудите очи блеснаха в отговор. Изглеждаше ужасен. Жан-Пиер му даде и останалите диаморфинни таблетки.
	— Пий по една всяка сутрин, докато се върнеш пак в Банда.
	Той енергично закима.
	— Тръгвай сега и не се опитвай да ме мамиш.
	Човекът се извърна и побягна по неравната пътека със своята странна, животинска походка. Като го гледаше как постепенно изчезва в сгъстяващия се мрак, Жан-Пиер см помисли: „Бъдещето на тази страна е в немитите ти ръце, бедно, побъркано нищожество. Дано Господ е с теб.“


	Седмица по-късно малангът още не беше се върнал.
	До сряда, денят преди събранието, Жан-Пиер вече не беше на себе си от притеснение. Всеки кръгъл час той си казваше, че човекът ще се появи през следващия час. В края на всеки ден пък си повтаряше, че ще се върне утре.
	Въздушната активност над Долината се бе увеличила, сякаш за да струпа още неприятности на главата на Жан-Пиер. Цяла седмица реактивните самолети реваха над главите им, тръгнали да бомбардират селищата наоколо. Банда извади късмет: само една бомба падна над селото и тя просто изкопа огромна дупка в ливадата с детелина на Абдула, но постоянният шум и опасността правеха всички раздразнителни. Това напрежение доведе в „клиниката“ на Жан-Пиер очаквано голям брой пациенти с оплаквания на нервна почва: спонтанни аборти, нещастни случаи по време на домакинска работа, необяснимо гадене и главоболие. И не някой друг, а децата получаваха главоболие. Ако беше в Европа, Жан-Пиер щеше да препоръча психиатрично лечение. Тук обаче ги отпращаше при моллата. Нито психиатрията, нито ислямът биха помогнали, защото децата не страдаха от болест — страдаха от войната.
	Механично прегледа сутрешните си пациенти, като задаваше обичайните въпроси на персийски, обявяваше на Джейн диагнозата на френски, превързваше рани, слагаше инжекции и раздаваше пластмасови кутийки с хапчета и стъклени флакони с цветни сиропи. На маланга му бяха нужни два дни, за да стигне пеша до Шарикар. Жан-Пиер му даваше цял ден, за да събере кураж да се доближи до руски войник, и още една нощ — за да се съвземе от стреса. Ако е тръгнал на следващата сутрин, предстояли са му още два дни път пеша и е трябвало да се прибере онзи ден. Какво е станало? Дали е загубил пакетчето и сега трепери нейде и го е страх да се върне? Дали пък не е изгълтал всичките хапчета наведнъж и да му е призляло? Дали не е паднал в проклетата река и не се е удавил? Или руснаците са го използвали за учебна мишена?
	Жан-Пиер погледна часовника си. Беше десет и половина. Сега може всяка минута малангът да пристигне, понесъл пакет руски цигари като доказателство, че е бил в Шарикар. Жан-Пиер за миг се зачуди как ще обясни на Джейн това е цигарите, защото той не пушеше. После реши, че не е нужно да се обясняват действията на един слабоумен.
	Той тъкмо превързваше едно малко момченце от съседната долина, което си беше изгорило ръката на огнището, когато отвън се чуха едновременно стъпки и поздрави, което значеше, че някой е дошъл. Жан-Пиер овладя обзелата го нервност и продължи да превързва ръката на момчето. Като чу Джейн да говори, той се огледа и за свое най-голямо разочарование видя, че не е малангът, а двама непознати.
	Единият от тях каза:
	— Селям алейкум, докторе.
	— Алейкум селям — отвърна Жан-Пиер. За да пресече дългата поредица от любезности, каза: — Какво се е случило?
	— Ужасна бомбардировка в Скабун. Много хора са умрели, много са ранени.
	Жан-Пиер погледна към Джейн. Все още не можеше да напуска Банда без нейно разрешение, защото я беше страх, че ще успее по някакъв начин да се свърже с руснаците. Но той очевидно нямаше как да е замислил сам такова повикване.
	— Да отида ли? — попита я на френски. — Или искаш ти? — Той наистина не искаше да отиде, защото това означаваше, че най-вероятно ще се наложи да пренощува там, а не можеше вече да се сдържа от нетърпение да види маланга.
	Джейн се поколеба. Жан-Пиер знаеше какво си мисли: че ако тръгне, ще трябва да вземе и Шантал. Освен това тя бе наясно, че не може да се справя със сериозни разкъсни травми.
	— От теб зависи — каза Жан-Пиер.
	— Отивай ти — рече тя.
	— Добре. — Скабун беше на два часа разстояние. Ако работи бързо и няма много ранени, може да си тръгне привечер, помисли си Жан-Пиер. На глас изрече: — Ще се опитам да се върна тази вечер.
	Тя се приближи и го целуна по бузата с думите:
	— Благодаря ти.
	Той бързо провери чантата си: морфин за болките, пеницилин, за да предотврати инфектиране на раните, игли и хирургически конци, превръзки в обилно количество. Сложи си шапка на главата и одеяло край раменете.
	— Няма да вземам Маги — каза на Джейн. — Скабун не е далеч, а пътеката е много лоша. — Целуна я пак и се обърна към двамата вестоносци. — Хайде да вървим.
	Тръгнаха надолу към селото, после минаха през брода на реката и изкачиха стръмните стъпала от другата страна. Жан-Пиер си мислеше как бе целунал преди Малко Джейн. Ако успееше със своя план и руснаците убиеха Масуд, как ли щеше да реагира тя? Вероятно ще разбере, че той стои зад всичко. Но няма да го предаде, в това бе сигурен. Дали още ще го обича? Той самият имаше нужда от нея. Откакто бяха заедно, все по-рядко страдаше от тъмните депресии, които не го оставяха на мира преди. Нейната любов бе достатъчна, за да го накара да се чувства нормален. Имаше нужда от нея. Но също така имаше нужда и да успее в мисията си. Мислеше си: „Сигурно успехът ми е по-нужен от щастието и затова дори съм готов да рискувам да я загубя, за да мога да убия Масуд.“
	Тримата вървяха на югозапад по една тясна пътека по върха на канарата и буйната река гърмеше в ушите им. Жан-Пиер запита:
	— Колко са загиналите?
	— Много хора — отвърна един от вестоносците.
	Беше свикнал с такива отговори. Затова търпеливо каза:
	— Пет? Десет? Двайсет? Четирийсет?
	— Сто.
	Жан-Пиер не му хвана вяра: в Скабун нямаше толкова жители.
	— Ранените колко са?
	— Двеста.
	Това вече беше пълен абсурд. Този дали изобщо знае нещо, почуди се Жан-Пиер. Или просто преувеличава от страх, че ако каже някоя малка цифра, докторът ще се обърне и ще се прибере у дома? Или не може да брои повече от десет и това е цялата история?
	— Какви рани? — попита Жан-Пиер.
	— Дупки, порязано и много кръв.
	Това приличаше повече на рани след сражение. Обикновено бомбите причиняват мозъчни сътресения, изгаряния и смазвания от падащите сгради. Този човек явно изобщо не е гледал внимателно. Нямаше смисъл да продължава да го разпитва.
	На няколко километра от Банда те отбиха от скалистата пътека на север по някакъв маршрут, който не бе познат на Жан-Пиер.
	— Това ли е пътят за Скабун? — попита той.
	— Да.
	Явно е някаква пряка пътека, която той не бе открил досега. По принцип посоката бе вярна — в това беше съвсем сигурен.
	След няколко минути видяха една от малките каменни хижи, в които пътниците отдъхват или нощуват. За изненада на Жан-Пиер, вестоносците се упътиха към входа на сградата. Вратата липсваше.
	— Нямаме време за почивка — раздразнено каза той. — Чакат ме болни хора.
	И точно тогава Анатолий се показа от хижата.
	Жан-Пиер замръзна като поразен от гръм. Не знаеше дали да се радва, че сега ще може да каже на Анатолий за събранието, или да се страхува, че афганците могат да убият Анатолий…
	— Не се притеснявай — успокои го Анатолий, явно прочел изражението му. — Те са войници от афганистанската редовна армия. Изпратих ги да те доведат.
	— Боже мой! — Идеята беше просто брилянтна. Никаква бомбардировка не е имало в Скабун — това беше лъжа, замислена от Анатолий, за да доведе Жан-Пиер дотук. — Утре — развълнувано каза Жан-Пиер, — утре става нещо ужасно важно!
	Знам, знам — получих съобщението. Затова и съм тук.
	— Значи ще пипнете Масуд?
	Анатоли се усмихна, но без радост, и показа пожълтелите от тютюна зъби.
	— Ще пипнем Масуд. Успокой се.
	Жан-Пиер осъзна, че в момента се държи като дете, нетърпеливо да види коледния си подарък. Потисна ентусиазма си с доста усилие.
	— Когато малангът не се върна, аз си помислих…
	— Пристигна в Шарикар вчера — поясни Анатоли. — Бог знае какво му се е случило по пътя. Защо не използва радиото?
	— Строши се — отвърна Жан-Пйер. Точно в момента не искаше да обяснява за Джейн. — Малангът би направил всичко за мен, защото го снабдявам с хероин, към който е пристрастен.
	Анатолий погледна за момент втренчено към Жан-Пиер — в очите му имаше нещо като възхищение.
	— Радвам се, че работиш на наша страна — рече той.
	Жан-Пиер се усмихна.
	— Искам да знам повече — каза Анатолий. Прегърна Жан-Пиер през рамо и го въведе в хижата. Седнаха на пръстения под и Анатолий запали цигара. — Как разбра за това събиране? — започна той.
	Жан-Пиер му разказа за Елис, за раната от куршума, за това как Масуд заговорил с Елис точно преди Жан-Пиер да го инжектира, за кюлчетата злато, за плана с военни учения и за обещаните оръжия.
	— Това е фантастично! — каза Анатолий. — Къде е Масуд сега?
	— Не знам. Но ще пристигне в Дарг най-вероятно днес. Или най-късно утре.
	— Откъде знаеш?
	— Той свика събранието, как може да не дойде?
	Анатоли кимна.
	— Опиши ми оня от ЦРУ.
	— Ами около метър и осемдесет, седемдесет и пет кила, руса коса и сини очи, трийсет и четири години, но изглежда малко по-възрастен, с университетско образование.
	— Ще прегледам това в компютъра. — Анатолий се изправи. Той излезе и Жан-Пиер го последва.
	Анатолий извади от джоба си малък радиопредавател. Опъна антената, натисна едно копче и промърмори нещо неразбрано на руски. После се обърна към Жан-Пиер.
	— Приятелю, ти успя в своята мисия — каза му.
	„Истина е — помисли си Жан-Пиер. — Успях!“
	На глас каза:
	— Кога ще ударите?
	— Утре, разбира се.
	Утре. Жан-Пиер усети да го залива вълна от свирепа, първобитна радост. Утре!
	Останалите гледаха нагоре. Той проследи погледите им и видя да се спуска хеликоптер: Анатолий вероятно го бе извикал с радиопредавателя. Руснаците пилееха предпазливостта си на вятъра в момента: играта почти бе свършила, това бе последният рунд; хитростта и прикриването трябваше вече да бъдат заменени от дързост и бързина. Машината се сниши и кацна доста трудно върху един малък равен участък на стотина метра от тях.
	Жан-Пиер тръгна към хеликоптера с останалите трима мъже. Чудеше се накъде ли да поеме, след като те излетят. Нямаше какво да прави в Скабун, но не можеше и веднага да се върне в Банда, без да се издаде, че не е имало никакви жертви на бомбардировка, за които да се грижи. Реши, че е най-добре да постои няколко часа в каменната хижа, а после да се върне у дома.
	Той протегна ръка да се сбогува с Анатолий.
	— _Au revoir._
	Анатолий не пое подадената ръка.
	— Влизай вътре.
	— Какво?
	— Влизай в хеликоптера.
	Жан-Пиер зяпна от изненада.
	— Защо?
	— Идваш с нас.
	— Къде? В Баграм? На руска територия?
	— Да.
	— Но аз не мога…
	— Стига си се пенил и слушай — търпеливо рече Анатолий. — Първо, работата ти вече е свършена. Мисията ти в Афганистан приключи. Постигна целта си. Утре ще хванем Масуд. Можеш да се прибираш у дома. Второ, сега представляваш рисков фактор по отношение на сигурността. Знаеш какво сме планирали да направим утре. Така че в интерес на запазване на секретната информация ти не можеш да останеш на бунтовническа територия.
	— Но аз на никого не бих казал!
	— Представи си, че те измъчват? Представи си, че изтезават жена ти пред собствените ти очи? Представи си, че парче по парче разкъсат малката ти дъщеричка пред жена ти?
	— А какво ще стане с тях, ако тръгна с вас?
	— Утре, по време на нападението, ще ги вземем и ще ти ги доведем.
	— Не мога да повярвам. — Жан-Пиер знаеше, че Анатолий има право, но самата мисъл, че няма да се върне в Банда, бе толкова неочаквана, че загуби ориентация. Дали Джейн и Шантал ще са в безопасност? Дали руснаците наистина ще ги доведат? Дали Анатолий ще остави тримата да се върнат в Париж? След колко време ще могат да си тръгнат?
	— Влизай! — повтори Анатоли.
	Двамата афганистанци вестоносци стояха от двете страни на Жан-Пиер и той разбра, че няма избор: ако откаже, те ще го вдигнат и ще го набутат насила.
	Качи се в хеликоптера.
	Анатоли и афганистанците скочиха след него и машината се издигна. Никой не затвори вратата.
	Когато хеликоптерът се издигна, Жан-Пиер за първи път видя Долината на Петте лъва от птичи поглед. Бялата река, която зигзагообразно се виеше през сиво-кафявата земя, му напомни белега от стара рана от нож върху челото на Шахазай Гул, брата на „бабата“ Рабия. Видя село Банда с нивите, прилични на женска престилка на жълти и зелени квадрати. Взря се внимателно във възвишението, където са пещерите, но не видя никакви признаци на живот: селяните добре бяха избрали къде да се крият. Хеликоптерът се издигна още повече, изви — и Банда се изгуби от очите му. Опита се да открие други познати места. „Една година от живота си прекарах тук — помисли той, — а сега никога повече няма да видя това място. — Разпозна село Дарг и обречената му джамия. — Тази Долина беше най-яката крепост на Съпротивата — мина му през ума. — Утре вече ще бъде само паметник на един неуспял бунт. И всичко това — заради мен.“ Изведнъж хеликоптерът сви на юг и пресече планината и само след секунди Долината се изгуби от погледа му.


>>	Единадесета глава

	Когато Фара разбра, че Джейн и Жан-Пиер смятат да заминат със следващия конвой, плака цял ден. Беше се привързала много към Джейн и нежно обичаше Шантал. Джейн се радваше, но й беше малко неудобно — понякога изглеждаше, все едно че Фара предпочита нея пред собствената си майка. После обаче Фара като че ли свикна с мисълта, че Джейн заминава и на следващия ден се държа съвсем нормално — всеотдайна както винаги, но вече не тъй съкрушена.
	Самата Джейн започна да се притеснява за пътуването към дома. От Долината към Хайберския проход имаше двестакилометров тежък планински преход. На идване той им отне цели четиринайсет дни. Тя се измъчи от диария и огромни мазоли, както и от неизбежната мускулна треска. А сега ще трябва да измине разстоянието обратно, понесла на ръце двумесечно бебе. Ще имат коне, но през по-голямата част от пътя язденето ще е опасно, защото конвоите минаваха по най-тесните и най-стръмни планински пътеки, често — нощем.
	Тя измайстори нещо като люлка от памучен плат, която можеше да се премята през врата, за да носи Шантал. Жан-Пиер ще трябва да носи всички провизии, които им трябват през деня, защото — това Джейн беше научила по пътя за насам — конете и хората се движат с различна скорост: конете вървят по-бързо от хората по нанагорнище и по-бавно — по нанадолнище, тъй че през големи периоди от пътуването багажът оставаше далеч от собствениците си.
	Този следобед, докато Жан-Пиер беше в Скабун, я занимаваше проблемът какви точно провизии да вземе. Ще има чантичка с най-нужните медикаменти — антибиотици, превързочни материали, морфин, но това ще приготви Жан-Пиер. Ще се наложи да вземат и малко храна. На идване бяха заредени с голямо количество висококалорични западни продукти, шоколад, сухи супи и любимата храна на пътешествениците — ментовия кейк „Кендъл“. На връщане обаче ще разполагат само с това, което могат да намерят в Долината — ориз, сушени плодове, сирене, сухар и каквото успеят да купят по пътя. Добре че не трябва да се притесняват за раната на Шантал.
	С бебето обаче имаше други проблеми. Тукашните майки не използваха пелени, а оставяха долната част от тялото на бебето необлечена и изпираха одеялцето, на което лежи. Джейн сметна, че това е много по-здравословно решение от западната система, но за път не бе подходящо. Тя измайстори три пеленки от стари хавлиени кърпи и импровизира чифт водонепропускливи гащички от полиетиленовите обвивки на медикаментите. Ще трябва да пере пеленката всяка вечер — в студена вода, разбира се, — а през нощта да се опитва да я изсуши. Ако не успее да изсъхне, ще има една резервна; ако и двете са влажни, Шантал ще се подсече. „Досега бебе не е умирало от подсичане“, каза си Джейн, конвоят със сигурност няма да спира, за да може бебето да поспи, да суче или да бъде подменено, тъй че Шантал ще трябва да яде и да подремва в движение, както и да бъде подменяна всеки път, когато има възможност за това.
	В някои отношения Джейн беше по-жилава сега, отколкото преди година. Кожата на стъпалата й бе загрубяла и стомахът й беше привикнал към по-разпространените местни бактерии. Краката, които така жестоко я боляха по пътя за насам, сега бяха тренирани да вървят пеша десетки километри. Но от бременността често я болеше гърбът и се притесняваше как ще носи бебето по цял ден. Тялото й като че се беше възстановило от травмите при раждането. Чувстваше, че вече е в състояние да води нормален полов живот, но не беше споделила това с Жан-Пиер — сама не беше сигурна защо точно не му каза.
	Беше направила много снимки със своя полароид още с пристигането си. Апарата ще остави тук — и без това беше от евтините модели, — но, разбира се, искаше й се да вземе повечето от снимките. Прегледа ги, като се двоумеше кои да хвърли. Имаше снимки на повечето хора от селото. Ето ги муджахидините: Мохамед и Алишан, и Камир, и Матула, застинали в смехотворно героични пози, докарали свиреп поглед в очите. Ето ги жените: разкошната Захара, сбръчканата старица Рабия, тъмнооката Халима — всичките се кикотят като гимназистки. Ето ги децата: трите момиченца на Мохамед, момчето му Муса; дребните дечица на Захара, съответно на две, три, четири и пет години; четирите деца на моллата. Нито една от снимките не можеше да хвърли — щеше да вземе всичките със себе си.
	Тя прибираше дрехи в една чанта, докато Фара метеше пода, а Шантал спеше в другата стая. Бяха се върнали по-рано от пещерите, за да свършат тази работа. Нямаше обаче много неща за прибиране: освен пеленките на Шантал, само по чифт чисто долно бельо за нея и Жан-Пиер и допълнително чорапи за двамата. Нямаше да вземат други дрехи за преобличане. Шантал и без това нямаше дрешки — тя лежеше, увита в един шал, или пък съвсем голичка. Що се отнася до Жан-Пиер и нея, по един чифт панталони, една риза, шалове и одеяло от типа „пату“ — това ще е достатъчно за цялото пътуване и най-вероятно ще бъде изгорено в някой хотел в Пешавар, за да отпразнуват така завръщането си в цивилизацията.
	Тази мисъл ще й вдъхва сила по време на пътуването. Съвсем смътно си спомни, че хотел „Дийнс“ в Пешавар й се беше сторил прекадено първобитен, но сега й бе трудно да се сети какво точно не е било както трябва. „Дали е възможно да съм се размрънкала, че климатикът е бил твърде шумен? Та там имаше душове, за бога!“
	— Цивилизация — каза тя на глас и Фара любопитно я погледна. Джейн се усмихна и каза на персийски: — Радвам се, защото се връщам в големия град.
	— Аз харесвам големия град — рече Фара. — Веднъж ходих до Роха. — И продължи да мете. — Брат ми отиде в Джалалабад — със завист в гласчето, добави тя.
	— Кога ще се върне? — попита Джейн, но Фара изведнъж млъкна и се смути. След миг само Джейн разбра причината: от сайванта се дочу свирене с уста и мъжки стъпки, после на вратата се почука и разпозна гласа на Елис Талер:
	— Има ли някой вкъщи?
	— Влизай! — извика Джейн. Той влезе, понакуцвайки. Макар сърцето й вече като че бе поизстинало към него, тя доста се притесняваше за раната му. Беше останал в Астана, за да се възстанови. Трябва да се е върнал днес.
	— Как се чувстваш? — попита го тя.
	— Като глупак — с тъжна усмивка отвърна той. — На много срамно място ме простреляха.
	— Ако чувстваш само срам и нищо друго, значи се оправяш.
	Той кимна.
	— Докторът тук ли е?
	— Замина за Скабун — каза Джейн. — Имало жестока бомбена атака и изпратиха хора да го вземат. Мога ли да ти помогна аз?
	— Само исках да му кажа, че възстановяването ми приключи.
	— Ще се върне довечера или утре сутринта. — Тя наблюдаваше лицето на Елис: с тази гъста руса коса и къдравата златиста брада той приличаше на лъв. — Защо не си подстрижеш косата?
	— Муджахидините ми казаха да си я пусна и да не се бръсна.
	— Те все това казват. Целта на упражнението е западняците да не се набиват толкова на очи. В твоя случай обаче ефектът е съвсем обратен.
	— В тази страна ще се набивам на очи независимо каква ми е подстрижката.
	— Това е вярно. — На Джейн й мина през ума, че сега за първи път са заедно с Елис, без Жан-Пиер да е при тях. Някак от само себе си разговорът им тръгна гладко, като едно време. Трудно й беше да си спомни колко ужасно много му се бе разсърдила.
	Той с любопитство погледна към стегнатия багаж.
	— Това пък за какво?
	— За пътуването към дома.
	— Как ще пътуваш?
	— С конвоя, както дойдохме.
	— Руснаците са завзели много голяма територия през последните няколко дни — съобщи й той. — Не знаеше ли?
	Тръпки на безпокойство пробягаха по гърба на Джейн.
	— Какво искаш да ми кажеш?
	— Руснаците започнаха лятната офанзива. Напреднали са през обширни територии на районите, през които обикновено минават конвои.
	— Да не би да ми казваш, че маршрутът към Пакистан е отрязан?
	— Обичайният маршрут е отрязан. Не можеш да стигнеш оттук до Хайберския проход. Може да има други маршрути…
	Джейн видя как мечтаното завръщане у дома се отдалечава бързо от нея.
	— Никой не ми каза! — ядосано рече тя.
	— Предполагам, че Жан-Пиер не е знаел. Напоследък често съм покрай Масуд, така че съм най-добре информиран.
	— Да — съгласи се Джейн, без да погледне към него. Може би Жан-Пиер наистина не е знаел за това. Или пък е знаел, но не й е казал, защото всъщност не иска да се върне в Европа. Което и да е вярното, тя нямаше намерение да приеме такава ситуация. Първо лично ще провери дали Елис е прав. После ще търси начини да реши проблема.
	Отиде до раклата на Жан-Пиер и извади американските му карти от Афганистан. Те бяха свити на руло и стегнати с ластик. Тя нетърпеливо скъса ластика и ги тръсна на пода. Някъде в дъното на съзнанието й един глас каза: „Това може да е единственият ластик на сто и петдесет километра наоколо.“
	„Успокой се!“, рече си.
	Коленичи на пода и зарови из картите. Бяха с много едър мащаб, затова трябваше да събере няколко една до друга, за да покаже цялата територия между Долината и Хайберския проход. Елис надзърна през рамото й.
	— Това са много хубави карти — каза той. — Откъде ги имаш?
	— Жан-Пиер ги донесе от Париж.
	— По-хубави са от картите на Масуд.
	— Знам. Масуд винаги използва тези, за да планира пътя на конвоите. Така. Покажи ми докъде са навлезли руснаците.
	Елис коленичи на килима до нея и проследи с пръст една линия по картата.
	Надеждата на Джейн се върна.
	— На мен не ми изглежда да е отрязан пътят към Хайберския проход — рече тя. — Защо да не минем оттук? — И прокара линия по картата малко на север от руския фронт.
	— Не знам дали това е маршрут — отвърна й Елис. — Може да е непроходимо — ще трябва да попиташ муджахидините. Другото е, че информацията на Масуд е поне отпреди един-два дни, а руснаците продължават да настъпват. Някоя долина или проход може да са били отворени вчера, а днес — не.
	— По дяволите! — Тя нямаше да се предаде тъй лесно. Надвеси се над картата и се взря отблизо в граничната зона. — Виж, Хайберският проход не е единственото място, откъдето може да се мине.
	— Една речна долина минава покрай цялата граница, от афганска страна има планини. Може би до тези проходи се стига само от юг, което значи — от окупираната от руснаците територия.
	— Няма смисъл от напразни догадки — каза Джейн. После събра картите и пак ги нави на руло. — Все някой трябва да знае.
	— Така смятам.
	Тя се изправи и заяви:
	— Трябва да има поне още един начин да излезе човек от тази проклета страна. — Мушна картите под мишница и излезе, като остави Елис все така коленичил на пода.
	Жените и децата се бяха върнали от пещерите и селото пак оживя. Димът от огнищата с гозбите се носеше през дуварите. Пред джамията пет дечица седяха в кръг, заети е някаква игра, наречена неизвестно защо „пъпеш“. Беше игра с приказки, в която разказвачът спираше преди края и следващото дете трябваше да продължи. Джейн забеляза Муса, сина на Мохамед, седнал там в кръга, затъкнал на колана си доста страшничкия нож, който баща му беше дал след нещастния случай с мината. Муса разказваше някаква история. Джейн дочу само: „… и мечката се опитала да отхапе ръката на момчето, но момчето извадило ножа си…“
	Тя тръгна към къщата на Мохамед. Самият Мохамед може и да не е там — от дълго време не беше го виждала, — но той живееше с братята си в обичайното за Афганистан голямо семейство, и те също бяха муджахидини — като всички здрави младежи по тези места, — така че ако те са си у дома, биха могли да й дадат някаква информация.
	Пред къщата се поколеба. По обичай трябваше да се поспре в сайванта и да се заговори с жените, които сигурно готвят за вечеря; после, след размяната на любезности, най-старшата жена може да влезе вкъщи, за да попита дали мъжете ще благоволят да разговарят с Джейн. Тя сякаш чу гласа на майка си: „И недей да се излагаш!“ Джейн каза на глас: „Върви по дяволите, мамо!“ Тя влезе направо вътре, без да обръща внимание на жените в сайванта, и прекрачи в предната стая на къщата — стаята на мъжете.
	Там бяха трима от домакините: осемнайсетгодишният брат на Мохамед — Камир Хан, с хубаво лице и още едва набола брада; зет му Матула и самият Мохамед. Необичайно беше толкова много от муджахидините да са си у дома.
	Всички стреснато я погледнаха.
	— Селям алейкум, Мохамед Хан — поздрави Джейн и без да спира, за да му даде възможност да отговори, тя продължи нататък: — Кога се върнахте?
	— Днес — без да помисли, отвърна той.
	Клекна на пода до тях. Те бяха прекадено смаяни, за да кажат и дума дори. Тя разпъна картите си на пода. Тримата мъже автоматично се наведоха над тях: вече бяха забравили, че Джейн наруши етикета.
	— Погледнете — каза тя. — Руснаците са напреднали дотук — права ли съм? — И пак нарисува линията, която Елис й бе показал.
	Мохамед кимна в знак на съгласие.
	— Значи обичайният маршрут за конвоя е блокиран.
	Мохамед пак кимна.
	— Кой е сега най-добрият път за заминаване?
	Всички, изглежда, се съмняваха, че такъв съществува и заклатиха глави. Това е нормално: като заговорят за трудности, те обичаха да ги раздуват до небесата. Джейн си го помисли, защото познаването на местността бе единствената им сила над чужденците, като нея например. Обикновено тя се държеше много толерантно, но днес просто нямаше нерви.
	— Защо не оттук? — настоятелно попита и изрисува линия, паралелна спрямо руския фронт.
	— Твърде близо е до руснаците — каза Мохамед.
	— Тогава тук. — И тя проследи по-отдалечен маршрут, следвайки контурите на терена.
	— Не — пак каза той.
	— Защо не?
	— Тук — той показа едно място на картата между две долини, където Джейн беше минала с пръста си през планинската верига, — тук няма седло.
	„Седло“ означаваше „проход“.
	Джейн очерта маршрут още по на север.
	— А оттук?
	— Още по-зле.
	— Не може да няма друг маршрут за излизане! — извика Джейн. Имаше чувството, че раздразнението й им доставя удоволствие. Реши да каже нещо леко обидно, за да ги пооживи малко: — Тази страна да не е като къща с една врата, откъсната от целия останал свят само защото не може да се добере човек до Хайберския проход? — фразата „къща с една врата“ беше евфемизъм за „клозет“.
	— Разбира се, че не — сковано отвърна Мохамед. — През лятото може да се използва и Пътят на маслото.
	— Покажи ми.
	Пръстът на Мохамед проследи засукан маршрут, който започваше, минавайки точно на изток от Долината, през поредица от високопланински проходи и пресъхнали речни корита, после свиваше на север към Хималаите и най-накрая прекосяваше границата близо до входа на необитаемия Вайхански коридор, преди да завърти на югоизток към пакистанския град Читрал.
	— Ето оттук хората от Нуристан си пренасят маслото, киселото мляко и сиренето към пазарите в Пакистан. — Той се усмихна и докосна кръглия си калпак. — Оттам взимаме и калпаците.
	Джейн си спомни, че тук ги наричаха „читралски калпаци“.
	— Добре — каза тя. — Ще се приберем по този път.
	Мохамед поклати глава.
	— Не можете.
	— И защо не?
	Камир и Матула се усмихнаха многозначително. Джейн не им обърна внимание. След малко Мохамед обясни:
	— Първият проблем е надморската височина. Този маршрут минава над ледения пояс. Това значи, че снегът никога не се стопява и няма течаща вода даже и през лятото. Второто — теренът. Възвишенията са много стръмни, а пътеките — тесни и ронливи. Трудно е да се ориентираш — даже и местните водачи се губят. Но най-тежкият проблем са хората. Онази област се нарича Нуристан, но едно време й викали Кафиристан, защото хората били неверници и пиели вино. Сега те са правоверни, но все пак мамят, грабят и понякога убиват пътниците. Този маршрут не става за европейци и е невъзможен за жени. Само най-младите и най-силни мъже могат да го използват, а даже и тогава много пътници намират смъртта си.
	— Ще изпратиш ли конвой по този път?
	— Не. Ще чакаме, докато южният маршрут се отвори.
	Тя се взря в юначното му лице. Не преувеличаваше, това бе ясно: просто се придържаше към сухите факти. Тя се изправи и започна да събира картите си. Беше горчиво разочарована. Завръщането им към дома се отлагаше за неопределено бъдеще. Напрежението от живота в Долината изведнъж й се стори непоносимо повече и чак й се доплака.
	Нави картите на руло и се насили да се държи учтиво.
	— Дълго време те нямаше — каза тя на Мохамед.
	— Бях до Файзабад.
	— Дълго пътуване. — Файзабад беше голям град далеч на север. Съпротивата там беше много силна: редовната афганистанска армия се беше разбунтувала, а руснаците така и не можеха да си възвърнат контрола. — Не си ли уморен?
	Това беше вежлив въпрос, като например „Как си?“ на английски, и Мохамед отвърна по общоприетия учтив начин:
	— Още съм жив!
	Тя пъхна свитите на руло карти под мишница и излезе.
	Жените под сайванта я изгледаха боязливо, когато мина край тях. Тя кимна към Халима, тъмнооката жена на Мохамед, и в отговор получи нервна полуусмивка.
	Муджахидините много пътуваха напоследък, Мохамед беше ходил до Файзабад, братът на Фара — до Джалалабад… Джейн си припомни, че една от нейните пациентки, жена от Дашт-и-Риуат, беше споменала, че мъжът й бил изпратен до Пагман, близо до Кабул. А деверът на Захара, Юсуф Гул, братът на мъртвия й съпруг, беше изпратен до долината Логар, отвъд Кабул. Всичките четири места бяха крепости на бунтовниците.
	Нещо се мътеше.
	Джейн забрави за малко разочарованието си и се опита да се досети какво ли става. Масуд беше изпратил вестоносци до много — може би до всички — останали командири на Съпротивата. Дали е съвпадение, че това ставаше толкова скоро след пристигането на Елис в Долината? И ако не е, какво ли преследваше Елис този път? Може би САЩ работят заедно с Масуд за организирането на обща офанзива. Ако всички муджахидини действат заедно, могат наистина да постигнат нещо — вероятно биха могли временно да превземат Кабул.
	Джейн влезе в къщата си и пусна картите в раклата. Шантал още спеше, Фара приготвяше вечерята: хляб, кисело мляко и ябълки. Джейн попита:
	— Защо ходи брат ти до Джалалабад?
	— Изпратиха го — отвърна Фара с тон, който сякаш искаше да каже: „Какво има да се пита за това?“
	— Кой го изпрати?
	— Масуд.
	— Защо?
	— Не знам. — Фара изглеждаше изненадана, че Джейн изобщо може да й зададе такъв въпрос: кой би бил толкова глупав да помисли, че един мъж ще разправя на сестра си защо тръгва на път?
	— Работа ли е имал там или е занесъл съобщение, или какво?
	— Не знам — повтори Фара. Вече изглеждаше притеснена.
	— Няма значение — усмихнато й каза Джейн. От всичките жени в селото Фара бе последната, която можеше да знае какво става. А коя ли е първата? Захара, разбира се.
	Джейн взе една хавлия и се запъти към реката.
	Захара вече не беше в траур за съпруга си, макар че не бе така весела, както едно време. Джейн се зачуди след колко ли време ще се омъжи пак. Захара и Ахмед бяха за Джейн единствената семейна двойка в Афганистан, която изглеждаше наистина влюбена. Въпреки това Захара беше жена с мощна чувственост, която мъчно ще може да живее дълго време без мъж. По-малкият брат на Ахмед, Юсуф, певецът, живееше в същата къща със Захара и на осемнайсет години още беше ергенче. Сред жените в селото се шушукаше, че Юсуф може да вземе Захара за жена.
	Тук братята винаги живееха заедно, сестрите винаги биваха разделяни. Обикновено невястата отиваше да живее с мъжа си в дома на неговите родители. Това беше просто още един начин в тази страна мъжете да потискат своите жени.
	Джейн бързо крачеше по пътеката през нивята. Неколцина мъже работеха под светлината на падащото слънце. Жътвата вървеше към края си. „Скоро и без това ще стане твърде късно да се използва Пътят на маслото“, помисли си Джейн. Мохамед беше казал, че този маршрут се използвал само през лятото.
	Стигна до брега, където обикновено ходеха жените. Десетина жени от селото се къпеха в реката или в малките гьолове, останали покрай брега. Захара беше посред реката, в течението — както винаги, пляскаше много из водата, но не се смееше, не пускаше шеги.
	Джейн остави хавлията си и нагази във водата. Реши да не тръгва тъй директно в разговора със Захара, както бе направила с Фара. Няма да може да заблуди Захара, разбира се, но ще се опита да създаде впечатление, че по-скоро клюкарства, отколкото разпитва. Не се приближи веднага до Захара. Когато останалите жени излязоха от водата, Джейн ги последва минутка-две по-късно и мълчаливо започна да се изтрива с хавлията. Едва когато Захара и няколко от останалите жени потеглиха полека към селото, Джейн заговори.
	— След колко време се връща Юсуф? — попита я тя на персийски.
	— Днес или утре. Отиде до долината Логар.
	— Знам. Сам ли тръгна?
	— Да, но каза, че може да доведе някого със себе си на връщане.
	— Кого?
	Захара вдигна рамене.
	— Сигурно някоя невяста.
	Мислите на Джейн за момент се отвлякоха след тези думи. Захара бе твърде хладнокръвна, твърде равнодушна. Това значеше, че се притеснява: не й се искаше Юсуф да си доведе булка у дома. Изглежда, в селските сплетни имаше истина. „Дано — каза си Джейн. — На Захара й трябва мъж.“
	— Според мен едва ли е отишъл да си вземе булка — каза Джейн.
	— Защо?
	— Нещо важно става в момента: Масуд е изпратил много вестоносци. Не може всичките да са тръгнали да се годяват.
	Захара продължи да се опитва да задържи безразличното си изражение, но Джейн забеляза, че остана доволна от новината. Дали има някакво значение вероятността Юсуф да доведе със себе си някого на връщане от долината Логар, помисли си Джейн.
	Като се връщаха към селото, нощта вече се спущаше. Откъм джамията се зачуха тихи, отмерени гласове: странната молитвена песен, излязла от устните на най-кръвожадните мъже в света. Това винаги напомняше на Джейн за Йосиф, млад руски войник, който беше оцелял след катастрофа с хеликоптер горе в планината, тъкмо над Банда. Няколко жени го донесоха до къщата на бакалина — беше през зимата, преди да преместят здравната служба в пещерата — и Джейн и Жан-Пиер се погрижиха за раните му, докато изпратят съобщение до Масуд, в което го питаха какво да правят. Джейн бе научила какъв е отговорът на Масуд една вечер, когато Алишан Карим влезе в предната стая на бакалската къща, където лежеше превързаният Йосиф, сложи дулото на пушката си в ухото на момчето и отнесе главата му с един изстрел. Стана горе-долу през същото време на деня и звуците от молитвата на мъжете се носеха над селото, докато Джейн миеше кръвта от стената и събираше мозъка на момчето по пода.
	Жените изкачиха последния участък от пътеката откъм реката и поспряха пред джамията, за да си довършат разговорката, преди да се разотидат по домовете си. Джейн хвърли поглед към джамията. Мъжете се молеха на колене, водени от моллата Абдула. Оръжията им, обичайната смесица от древни пушки английска направа и съвременни автомати, бяха струпани на купчина в ъгъла. Молитвата тъкмо привършваше. Тя попита Захара:
	— Кои са тези?
	— Като им гледам чалмите, трябва да са от долината Пих и от Джалалабад — отвърна Захара. — Те са пущуни — обикновено са наши врагове. Защо са тук? — Докато говореше, един много висок мъж с превръзка на окото се открои от тълпата. — Това трябва да е Джахан Камил — кръвният враг на Масуд!
	— Но ето го и Масуд, приказва с него — каза Джейн и после добави на английски: — Я виж ти!
	Захара я изимитира:
	— Йъ фиш ти!
	Това беше първата шега, излязла от устата на Захара, откакто почина мъжът й. Добър знак: Захара се възстановяваше.
	Мъжете започнаха да излизат и жените се разпръснаха по къщите, всички — без Джейн. Стори й се, че започва да разбира какво става и искаше да потвърди подозренията си. Когато Мохамед се показа, тя го доближи и заговори на френски:
	— Забравих да те попитам дали пътуването ти до Файзабад е било успешно?
	— Беше — каза той, без да намаля крачка: не му се щеше другарите му или пущуните да го видят как отговаря на въпроса на някаква си жена.
	Джейн забърза покрай него, докато свиваше към къщата си.
	— Значи командирът на Файзабад е тук?
	— Да.
	Тя се беше досетила правилно: Масуд е поканил всички бунтовнически главатари тук.
	— Какво мислиш за тази идея? — попита го, като все още се опитваше да се докопа до някоя подробност.
	Мохамед изведнъж се замисли и заряза високомерното си държане — както винаги ставаше, когато разговорът го заинтересува.
	— Всичко зависи от това какво ще направи утре Елис — отвърна той. — Ако ги впечатли като юначен мъж и спечели уважението им, мисля, че ще се съгласят с плана му.
	— И според теб планът му е добър?
	— Очевидно ще е хубаво, ако Съпротивата се съюзи и получи оръжия от Съединените щати.
	Ето значи какво било! Американски оръжия за муджахидините, при условие че се бият заедно срещу руснаците, вместо през половината време да воюват помежду си.
	Когато стигнаха до къщата на Мохамед, Джейн се обърна и му махна за „довиждане“. Усещаше гърдите си напрегнати: време беше да кърми. Дясната гърда беше малко по-тежка, защото последното кърмене беше започнала с лявата, а Шантал винаги изпразваше повече тази, от която първо засуче.
	Джейн стигна до къщата и влезе в спалнята. Шантал лежеше голичка върху една сгъната хавлия в люлката си. Не й трябваха дрехи за топлото афганистанско лято. През нощта я намяташе с чаршафче — и толкоз. Муджахидините и войната, Елис, Мохамед и Масуд — всички минаха на заден план, когато Джейн видя бебето си. Преди винаги беше смятала, че новородените са грозни, но Шантал й се струваше хубава. Докато Джейн я наблюдаваше, тя се разшава, отвори устица и изплака. Дясната гърда на Джейн веднага изпусна струйка мляко в отговор на гласа й и на ризата й се появи топло влажно петно. Разкопча пазва и гушна Шантал.
	Жан-Пиер й беше казал, че трябва да мие гърдите си с медицински спирт преди кърмене, но тя никога не го правеше, защото знаеше, че на Шантал няма да й хареса този вкус. Седна на килима с гръб към стената и прегърна Шантал в свивката на дясната си ръка. Бебенцето размаха пухкавите си ръчички и завъртя глава насам и натам, като бясно търсеше с отворени устица. Джейн й помогна да намери зърното. Беззъбите венчета се впиха здраво и бебето свирепо засука. Джейн се сви от болка при първото яко дърпане, после при второто. Третото всмукване беше по-нежно. Една мъничка, дебеличка ръка посегна и докосна закръглената гърда, натисна я със сляпа, непохватна милувка и Джейн се отпусна.
	Кърменето на бебето я караше да се чувства ужасно нежна и готова да я защити в същото време. Освен това за нейна изненада кърменето беше много еротично преживяване. Отначало се бе чувствала виновна, задето се възбужда от това, но скоро реши, че ако е нормално от природна гледна точка, не може да е лошо нещо — и започна да му се наслаждава.
	С нетърпение очакваше да се похвали със своята Шантал, ако някога изобщо се върнат в Европа. Без съмнение майката на Жан-Пиер ще й каже, че не се грижи за нея както трябва, а собствената й майка ще иска бебето веднага да бъде кръстено в църква. Баща й ще изпадне в умиление от Шантал през замъгленото си пиянско съзнание, а сестра й ще бъде развълнувана и горда. Кой друг? Бащата на Жан-Пиер е починал…
	От сайванта се чу глас:
	— Има ли някой у дома?
	Беше Елис.
	— Влизай! — извика Джейн. Не изпита нужда да се позагърне: Елис не е афганистанец, а така или иначе едно време бе неин любовник.
	Той влезе, видя я, че кърми бебето и се поколеба:
	— Да си тръгвам ли?
	Тя тръсна глава.
	— И преди си виждал циците ми.
	— Май не си права — каза той. — Трябва да си ги променяла нещо.
	Тя се засмя.
	— От бременността циците стават страхотни.
	Елис е бил женен някога и е имал дете — тя знаеше това, макар че той създаваше впечатлението, че вече не вижда нито детето, нито майка му. Това бе едно от нещата, за който никога не говореше с охота.
	— Не си ли спомняш от времето, когато жена ти е била бременна?
	— Пропуснах този момент — каза той с онзи рязък тон, с който обикновено караше събеседника да си затвори устата по дадена тема. — Бях далеч от дома.
	Прекалено отпусната и доволна беше, за да му отвърне по подходящ начин. Всъщност домъчня й за него. Страхотно беше объркал живота си, но вината не беше изцяло негова. И той със сигурност е бил наказан за греховете си — самата тя доста се бе погрижила в тази насока.
	— Жан-Пиер не се върна — каза Елис.
	— Да.
	Сукането позатихна, тъй като гърдата на Джейн се изпразни. Тя нежно издърпа зърното от устицата на Шантал и вдигна бебето до рамото си, потупвайки тясното гръбче, за да накара малката да се оригне.
	— Масуд би искал да използва картите му — каза Елис.
	— Разбира се. Знаеш къде са. — Шантал шумно се оригна. — Добро момиче — рече Джейн. После сложи бебето на лявата си гърда. Пак гладна след оригването, Шантал засука. Поддавайки се на някакво моментно хрумване, Джейн каза: — Защо не виждаш детето си?
	Той взе картите от раклата, затвори капака и се изправи.
	— Виждам го — отвърна, — но не често.
	Джейн остана шокирана. „Почти живеех с него в продължение на шест месеца — мина й през ума, а така и не го опознах.“
	— Момче или момиче?
	— Момиче.
	— Трябва да е на…
	— Тринайсет.
	— Боже господи! — Та това си беше на практика пораснало момиче. Джейн изведнъж бе обхваната от трескаво любопитство. Защо никога не го бе питала за всичко това? Може би преди не се е интересувала от такива неща, преди да роди собственото си дете. — Къде живее?
	Той се поколеба.
	— Не ми казвай — рече тя. Прочела бе израза на лицето му. — Готвеше се да ме излъжеш.
	— Права си — отвърна той. — Но разбираш ли защо ми се налага да лъжа за такива неща?
	Тя помисли за момент.
	— Да не би да се страхуваш, че враговете ти могат да те нападнат, използвайки детето?
	— Да.
	— Това е сериозна причина.
	— Благодаря ти. Благодаря и за тези неща. — Той размаха картите към нея, след това излезе.
	Шантал беше заспала на гърдата й. Джейн внимателно издърпа зърното и я вдигна на нивото на рамото си. Тя се оригна, без да се буди. Това дете можеше да спи при какви ли не обстоятелства.
	На Джейн й се щеше Жан-Пиер да се е върнал вече. Сигурна беше, че не може да направи някоя беля, но все пак се чувстваше по-спокойна, когато го държеше под око. Той не можеше да се свърже с руснаците, защото беше разбила радиопредавателя му. Нямаше никакъв друг начин за комуникация от Банда чак до контролираната от руснаците територия. Масуд можеше да изпраща съобщения по вестоносци, разбира се, но Жан-Пиер нямаше вестоносци, освен това, даже да изпратеше някой, цялото село щеше да разбере. Единственото нещо, което можеше да направи, бе да извърви пеш дългото разстояние до Роха, а за това той нямаше време.
	Освен че бе притеснена, тя много мразеше да спи сама. В Европа това не и пречеше, но тук се страхуваше от бруталните, непредсказуеми туземци, които смятаха за нормално мъжът да бие жена си или майката да пляска децата. А в техните очи Джейн не беше обикновена жена: със свободните си възгледи, прямия поглед и самоувереното поведение тя бе символ на забранените плътски удоволствия. Не следваше традициите в поведението им, различно за мъже и жени, а единствените жени, които се държаха като нея в това общество, бяха развратниците.
	Когато Жан-Пиер бе тук, тя винаги посягаше да го докосне точно преди да заспи. Той винаги спеше, свит на кълбо, с гръб към нея, и макар че много се движеше насън, никога не посягаше да я гушне. Единственият друг мъж, с когото бе делила леглото дълго време, бе Елис, а той беше пълна противоположност: по цяла нощ я докосваше, прегръщаше я, целуваше я — понякога в полусънно състояние, а понякога — потънал в дълбок сън: Един-два пъти се беше опитвал даже да я люби доста напористо, докато спи; тогава тя се кикотеше и се опитваше да се нагласи към позата му, но само след секунди той се търкулваше на другата страна и захъркваше, а сутринта не си спомняше нищо за тези любовни нападения. Колко различен беше той от Жан-Пиер! Елис я докосваше с малко непохватна нежност, като дете, което си играе с любимо животинче; Жан-Пиер я докосваше така, както цигулар би докосвал „Страдивариус“. Бяха я обичали по различен начин, но и двамата я предадоха по един и същ…
	Шантал изгука. Будна беше. Джейн я сложи на скута си, като подпря главичката й така, че да могат да се гледат двете право в очите, и започна да й говори: отчасти — безсмислени срички, отчасти — истински думи. На Шантал това й харесваше. След малко запасът от такива думички на Джейн се изчерпа и тя запя. Тъкмо беше по средата на „Тате отиде с влакчето в Лондон, ту-туу, ту-туу“, когато я прекъсна глас отвън.
	— Влизай! — извика тя. После каза на Шантал: — Не спират нашите посетители, а? Също като да живееш в Националната галерия, нали? — Посъбра пазвата на ризата, за да скрие съвсем гърдите си.
	Мохамед влезе и рече на персийски:
	— Къде е Жан-Пиер?
	— Отиде в Скабун. Аз мога ли нещо да помогна?
	— Кога ще се върне?
	— Утре сутринта най-вероятно. Искаш ли да ми кажеш какъв е проблемът или си решил да продължаваш да говориш като кабулски полицай?
	Той се ухили срещу нея. Когато се държеше тъй непочтително, я намираше твърде съблазнителна, а тя не бе възнамерявала да постигне точно такъв ефект. Той рече:
	— Алишан пристигна с Масуд. Иска още хапчета.
	— А, да. — Алишан Карим беше братът на моллата и страдаше от сърце. Разбира се, той не искаше да се откаже от воинските действия, затова Жан-Пиер му даваше тринитрин, който да взема точно преди битки или други напрегнати ситуации. — Ще ти дам малко хапчета — каза тя. Изправи се и подаде Шантал на Мохамед.
	Мохамед автоматично пое бебето, а после явно се засрами. Джейн широко му се усмихна и мина в предната стая. Намери таблетките на рафта под тезгяха на бившия дюкян. Отсипа стотина в една кутийка и се върна към всекидневната. Шантал очаровано се взираше в Мохамед. Джейн взе бебето и му подаде хапчетата.
	— Кажи на Алишан да си почива повече — даде наставления тя.
	Мохамед поклати глава.
	— От мен не го е страх — рече той. — Ти му кажи.
	Джейн се засмя. От устата на афганистанец тази шегичка звучеше като връх на феминистичната мисъл.
	Мохамед попита:
	— Жан-Пиер защо отиде в Скабун?
	— Там имало бомбардировка тази сутрин.
	— Не, не е имало.
	— Разбира се, че е има… — Джейн внезапно спря.
	Мохамед сви рамене.
	— Бях там цял ден с Масуд. Трябва да си се объркала.
	Тя се опита да овладее лицето си.
	— Да. Трябва да не съм дочула.
	— Благодаря ти за хапчетата. — Той излезе.
	Джейн тежко се отпусна на една табуретка. Не е имало бомбардировки в Скабун. Жан-Пиер е отишъл да се срещне с Анатолий. Тя не виждаше точно как е уредил това, но нямаше никакво съмнение за станалото.
	Какво да прави сега?
	Ако Жан-Пиер знаеше за събирането утре и можеше да съобщи на руснаците за него, те ще могат да нападнат… Можеха да заличат цялото ръководство на афганистанската Съпротива в един-единствен ден.
	Трябваше да види Елис.
	Уви Шантал с един шал — въздухът сигурно ще е малко по-хладен вече, — излезе от къщата и се упъти към джамията. Елис бе в двора, заедно с останалите мъже, размишляваха над картите с Масуд, Мохамед и мъжа с превръзката на окото. Някои от муджахидините си подаваха лула от ръка на ръка, други ядяха. Те изненадано я зяпнаха, когато влезе, прегърнала бебето.
	— Елис — каза тя. Той вдигна глава. — Трябва да говоря с теб. Би ли дошъл отвън?
	Той стана и двамата излязоха през аркадата и застанаха пред джамията.
	— Какво има? — попита я.
	— Жан-Пиер знае ли за това събиране, което ти си уредил на всичките водачи от Съпротивата?
	— Да, когато разговаряхме с Масуд за първи път, той беше там с нас — вадеше куршума от задника ми. Защо?
	Сърцето на Джейн се сви. Последната й надежда беше, че Жан-Пиер може и да не е знаел. Сега нямаше никакъв избор. Огледа се. Нямаше никой, който да може да чуе; освен това говореха на английски.
	— Трябва да ти кажа нещо — каза тя, — но искам твоето обещание, че нищо лошо няма да му се случи.
	Той я погледна втренчено за момент.
	— Ох, мамка му! — разпалено изрече той. — Ох, мамка му, мамка му! Той работи за тях. Разбира се! Защо не се досетих! В Париж той трябва да е довел онези копелдаци в апартамента ми! Той им е казвал за конвоите — затова са загубили толкова много напоследък! Копелето му… — Внезапно спря и заговори по-меко: — Трябва да е било ужасно за теб.
	— Да — отвърна тя. Без да може да се спре, лицето й се сви конвулсивно, сълзите бликнаха в очите й и тя се разрида отчаяно. Чувстваше се слаба и глупава, срамуваше се, задето плаче, но освен това се чувстваше, сякаш бяха вдигнали от гърдите й страхотен товар.
	Елис ги прегърна двете с Шантал.
	— Бедната ми! — рече той.
	— Да — изхълца тя, — беше ужасно!
	— От колко време знаеш?
	— От няколко седмици.
	— Но не си знаела, когато се омъжи за него.
	— Не.
	— И двамата — каза той, — и двамата постъпихме така с теб.
	— Да.
	— Все попадаш не на когото трябва.
	— Да.
	Тя зарови лице в ризата му и се разплака неудържимо за всичките лъжи, предателства, прахосано време и напразно отдадена любов. Шантал също заплака. Елис я притискаше до себе си и я милваше по косата, докато най-накрая тя спря да се тресе, започна да се успокоява и изтри носа си в ръкава.
	— Счупих радиопредавателя му, разбираш ли — каза тя, — и после си помислих, че той няма как да се свърже с тях. Но днес го извикаха в Скабун, за да се погрижи за ранените от бомбата, а днес в Скабун не е имало никаква бомбардировка…
	Мохамед излезе от джамията и Елис побърза да пусне Джейн.
	— Какво става? — попита той Мохамед на френски.
	— Сега спорят — отвърна му. — Някои казват, че планът е добър и ще ни помогне да разгромим руснаците. Други питат защо Масуд се счита за единствения добър командир и кой е този Елис Талер, та да съди той за афганските водачи. Трябва да се върнеш и да поговориш още малко с тях.
	— Чакай — каза Елис, — имаме нови събития.
	Джейн си помисли: „О, боже, Мохамед ще убие някого, като чуе това…“
	— Изтекла е информация.
	— Какво искаш да кажеш? — заплашително изрече Мохамед.
	Елис се поколеба, като че ли не му се щеше да изплюе камъчето. После явно реши, че няма друга възможност.
	— Руснаците вероятно знаят за събранието…
	— Кой? — с властен глас попита Мохамед. — Кой е предателят?
	— Възможно е да е докторът, но…
	Мохамед се хвърли към Джейн:
	— От колко време знаеш за това?
	— Или ще ми говориш възпитано, или изобщо няма да разговаряш с мен — сопна му се тя.
	— По-спокойно — каза Елис.
	Джейн обаче нямаше намерение да остави Мохамед да й държи този обвинителен тон.
	— Предупредих те, нали? — потърси потвърждение тя. — Казах ти да смениш маршрута на конвоя. Спасих проклетия ти живот, така че недей да сочиш с този пръст към мен!
	Гневът на Мохамед се изпари и сега той изглеждаше доста смутен.
	Елис каза:
	— Ето значи защо е бил променен маршрутът. — И погледна Джейн с нещо като възхищение.
	Мохамед се заинтересува:
	— Къде е той сега?
	— Не сме сигурни — отвърна Елис.
	— Ако се върне, трябва да бъде убит.
	— Не! — извика Джейн.
	Елис успокоително сложи ръка на рамото й и заговори на Мохамед:
	— Би ли убил човека, който е спасил живота на толкова много от другарите ти?
	— Той трябва да посрещне справедливостта — настояваше Мохамед.
	Мохамед беше казал „ако се върне“ и Джейн осъзна, че бе смятала за даденост, че той ще се върне. Разбира се, нямаше да я изостави заедно с бебето, нали?
	В този момент Елис разсъждаваше на глас:
	— Ако е предател и ако е успял да се свърже с руснаците, тогава им е казал за утрешното събиране. Те със сигурност ще нападнат и ще се опитат да хванат Масуд.
	— Това е много лошо — каза Мохамед. — Масуд трябва веднага да изчезне оттук. Събирането ще трябва да се отложи…
	— Не непременно — рече Елис. — Помисли. Можем да обърнем това в свое предимство.
	— Как?
	Елис отвърна:
	— Право да ти кажа, колкото повече си го мисля, толкова повече ми харесва идеята. Това може да се окаже най-хубавото нещо, което е възможно да се случи…


>>	Дванадесета глава

	Евакуираха село Дарг призори. Хората на Масуд минаха от врата на врата, като внимателно будеха жителите и им съобщаваха, че селото ще бъде нападнато от руснаците този ден и трябва да тръгнат нагоре по долината към Банда, като вземат със себе си по-ценна покъщнина и вещи. При изгрев-слънце прилична на крокодил редица от жени, деца, старци и добитък потегли от селото по коларския път, който минаваше по протежението на реката.
	Дарг по форма се различаваше от Банда. В Банда къщите бяха скупчени в източния край на равнината, където долината се стесняваше, а почвата ставаше камениста. В Дарг всичките къщи бяха сбутани една до друга върху тясно пространство между подножието на високи канари и брега на реката. Точно пред джамията имаше мост, а нивите бяха от другата страна на реката.
	Мястото беше много подходящо за атака от засада.
	Масуд беше подготвил плана си през нощта и сега Мохамед и Алишан поставяха хората по позициите. Всички се движеха тихо, съсредоточено. Високият, юначен, грациозен Мохамед и ниският, злобничък Алишан — и двамата даваха нареждания съвсем тихо, стараейки се да наподобят скромния начин, по който се държи водачът им.
	Докато залагаше експлозивите, Елис се чудеше дали руснаците изобщо ще дойдат. Жан-Пиер не беше се появил, тъй че изглеждаше съвсем сигурно, че е успял да се свърже с господарите си. А изглеждаше почти невероятно те да устоят на изкушението да хванат и убият Масуд. Но всичко зависеше от обстоятелствата. И ако не дойдат, Елис ще изглежда като глупак, след като накара Масуд да подготви такъв майсторски капан за жертва, която не се появява. Муджахидините няма да тръгнат да правят съюз с някакъв глупак. „Но ако руснаците наистина пристигнат — мислеше си Елис — и ако нападението от засада протече, както го планират, моят престиж и този на Масуд ще ударят тавана и тогава цялата сделка ще ни бъде вързана.“
	Опитваше се да не мисли за Джейн. Когато прегърна нея и бебето й и когато тя измокри ризата му със сълзите си, неговата страст пак лумна с нова сила. Беше като да лиснеш бензин в горяща клада. Тогава му се прииска да останат така завинаги: тесните й рамене да потрепват под ръката му, главата й да остане притисната на гърдите му. Горката Джейн! Тя самата е толкова честна, а мъжете в живота й — такива измамници.
	Той прекара фитила през реката и издърпа края му до своята позиция, която бе в малка дървена къщурка на брега на реката, на няколкостотин метра от джамията нагоре по течението. Използва клещите, за да нагласи взривателя към фитила, после приключи с монтирането на простия взривател с изтеглящ пръстен.
	Одобряваше плана на Масуд. Елис беше преподавал нападение и контранападение във военната академия „Форт Браг“ цяла година между две мисии в Азия. Би оценил плана на Масуд с пет и половина по шестобалната система. Половинката се губеше заради това, че Масуд бе пропуснал да запланува авариен маршрут за бойците си, в случай че битката тръгне в тяхна вреда. Разбира се, Масуд изобщо не би го сметнал за грешка.
	До девет сутринта всичко беше готово и муджахидините седнаха да закусват. Даже и това беше част от засадата: те до един можеха да стигнат позициите си за броени минути, дори секунди, и тогава селото, видяно от въздуха, би изглеждало по-естествено — като че ли селяните са се втурнали да се крият от хеликоптерите, зарязвайки чиниите, черджетата и огнищата. Така командващият руските сили нямаше да има никаква причина да заподозре, че го чака капан.
	Елис хапна малко хляб и изпи няколко чаши зелен чай, после се настани да чака, докато слънцето се издигна високо над Долината. Винаги падаше дълго чакане. Помнеше го още от Азия. В онези дни често беше дрогиран с марихуана или кокаин и в такива случаи нямаше нищо против да чака, защото му доставяше удоволствие. „Странно — мислеше си сега, — как ли загубих интерес към наркотиците след войната?“
	Елис очакваше нападението да започне или следобед, или призори на другия ден. Ако беше на мястото на руския командир, сигурно щеше да реши, че бунтовническите водачи са се събрали вчера и ще си тръгнат утре, и би искал да удари достатъчно късно, за да хване и закъснелите с пристигането, но не и толкова късно, че някои от тях вече да са си тръгнали.
	Около десет сутринта пристигнаха тежките оръжия — двете „Дашока“, 12.7-милиметрови противовъздушни картечници, всяка теглена от по един бунтовник върху двуколата си постановка. След тях вървеше магаре, натоварено със сандъци китайски куршуми 5–0, способни да пробият бронирана кола.
	Масуд обяви, че зад една от картечниците ще застане певецът Юсуф, който според селските клюки щял да се жени за Захара, приятелката на Джейн; зад другата картечница бе определен муджахидин от долината Пих, някой си Абдур, когото Елис не познаваше. Юсуф вече беше свалил три хеликоптера със своя „Калашников“, така разправяха. Елис се отнасяше доста скептично към това: беше управлявал хеликоптер в Азия и знаеше, че е почти невъзможно да бъдат свалени с автомат. Ухилен, Юсуф му обясни, че номерът бил да си по-високо от целта и да стреляш от някой планински връх — тактика, неприложима във Виетнам, защото теренът беше различен.
	Макар че имаше много по-мощно оръжие в момента, Юсуф смяташе да използва същия похват. Картечниците бяха свалени, а после отнесени — всяка от по двама мъже — нагоре по стръмните стъпала, издялани в канарата, която се извисяваше над селото. Последваха ги носачи с установките и амунициите.
	Елис наблюдаваше отдолу как монтират оръжията. На върха на канарата имаше равно пространство, около три-четири метра широко, а оттам планината тръгваше с по-малък наклон. Муджахидините поставиха картечниците на около десет метра една от друга върху тази естествена площадка, след това ги маскираха. Пилотите на хеликоптера скоро ще разберат къде са, разбира се, но ще им бъде доста трудно да ги улучат в подобна позиция.
	Когато и с тази задача бе приключено, Елис се върна на собствения си пост в малката дървена къщурка на брега на реката. Мислите му не преставаха да се връщат към събития от шейсетте години.
	Той бе започнал десетилетието като ученик и посрещна края му във военна униформа. Беше отишъл в университета Бъркли през 1967-а — съвсем уверен в това, което му предстои: искаше да стане продуцент на телевизионни документални филми. И тъй като беше умен и с творческа настройка, и тъй като действието се развиваше в Калифорния, където всеки можеше да стане каквото пожелае, стига да работи упорито, тогава не виждаше никаква причина да не успее да осъществи амбицията си. После го грабнаха идеите на мира и хипарското движение, антивоенните походи и мирните демонстрации; „Доорс“, дънките чарлстон, ЛСД — и той пак реши, че вече знае какво таи бъдещето за него: ще се захване да промени света! Тази мечта също изгоря твърде бързо и скоро той попадна под съвсем друго влияние: този път на безмозъчната бруталност в армията и на дрогирания виетнамски кошмар. Всеки път, когато се замисляше за миналото си, както сега, виждаше, че точно в моменти, когато се е чувствал уверен и намерил мястото си, животът винаги го е изправял пред наистина главоломни промени.
	Пладне премина без обедно хапване. Сигурно муджахидините нямаха никаква храна. Елис трудно свикна с доста простичката инак постановка, че когато няма храна, значи никой няма да обядва. Хрумна му, че може би заради това почти всичките муджахидини бяха страстни пушачи — тютюнът убива апетита.
	Горещо беше дори на сянка. Той седеше на прага на малката дървена къща, опитвайки се да хване поне лекия ветрец, който подухва. Оттам виждаше нивите, реката с извития граден мост, селото с неговата джамия и надвисналата отгоре канара. Повечето от муджахидините бяха по позициите си, които едновременно ги криеха и от слънцето, и от неприятелските очи. Повечето бяха вкъщи недалеч от канарата, където би било трудно да ги обстрелват от хеликоптерите; неизбежно беше обаче някои да са в по-уязвимите предни позиции по-близо до реката. Грубата каменна фасада на джамията имаше три сводести врати и под всеки от сводовете по турски беше седнал по един бунтовник. На Елис те му заприличаха на стражи, застанали в будките си. Познаваше ги и тримата: Мохамед е под най-далечния свод; после брат му Карим, с едва набола брада — под средния; а под най-близкия свод седеше Али Ганим, грозникът с гърбицата, който имал четиринайсет деца — същият, който бе ранен заедно с Елис там долу, в равнината. И тримата държаха по един „Калашников“ на коленете и по цигара в уста. Елис си помисли за миг кой ли от тях ще бъде жив и утре.
	Първото есе, което написа преди години в колежа, бе на тема „Изчакването преди започване на битка, тъй както го е описал Шекспир“, тогава съпостави две речи преди битка: вдъхновяващата пледоария в „Хенри V“, в която кралят казва: „Още веднъж в битка, приятели мои, още веднъж; или запушете стената с нашите мъртви англичани…“, и циничния монолог на Фалстаф по въпроса за честта в „Хенри IV“: „Може ли честта да ти върне крака? Не. Или ръката? Не. Значи честта не я бива в хирургията? Не… Кой изобщо чест е имал? Онези, дето загинаха в сряда.“ Деветнайсетгодишният Елис беше получил пълна шестица за това съчинение — първата и последната, защото след това беше прекалено ангажиран да води спорове, че Шекспир и целият курс по английска литература били „безсмислени“.
	Тези отвлечени мисли бяха прекъснати от няколко вика, прозвучали един след друг. Не успя да разбере персийската дума, която използваха, но нямаше и нужда: от напрегнатия тон позна, че оставените на стража по околните склонове са забелязали хеликоптери в далечината и сигнализираха на Юсуф горе, на канарата, който разпространи новината. Последва раздвижване в селцето под палещите лъчи на слънцето, докато муджахидините заеха постовете си, оттегляйки се още по-навътре в скривалищата си, проверявайки оръжията си и палейки поредните цигари. Тримата мъже в сводовете на джамията изчезнаха навътре в сенчестата сграда. Сега селото, видяно от птичи поглед, би изглеждало запустяло, както е и нормално през най-горещата част на деня, когато повечето хора почиват.
	Елис напрегна слух и долови заплашителното боботене на приближаващите се хеликоптерни перки. Червата му се раздвижиха: нерви. „Ето така са се чувствали жълтите — помисли си той, — когато са се крили из влажната джунгла, като са чували звука от бойния ми хеликоптер да се приближава към тях през дъждовните облаци. Каквото си посял, това ще жънеш, миличък.“
	Той разхлаби иглените предпазители на детонатора.
	Хеликоптерите изреваха съвсем наблизо, но все още не можеше да ги види. Почуди се колко ли са: по шума не можеше да познае. Мерна нещо с крайчеца на окото си и се обърна — видя как един бунтовник се гмурна в реката от далечния бряг и заплува право към него. Когато фигурата се появи по-близо до Елис, той видя, че това е старият сипаничав Шахазай Гул, братът на „бабата“. Специалността на Шахазай бяха мините. Той се стрелна покрай Елис и се скри в къщата.
	В продължение на няколко мига селото остана неподвижно, не се чуваше нищо друго, освен тежкото боботене на въртящите се перки, и Елис си мислеше: „Исусе Христе, колко броя са изпратили, по дяволите?“ Точно тогава първият блесна пред погледа му над канарата с шеметна скорост и зави надолу към селото. Над моста се задържа за малко неподвижно във въздуха като някакво гигантско колибри.
	Беше Ми-24, известен на Запад като „Хинд“ (руснаците ги наричаха „гърбушковци“ заради издутите два турбодвигателя, монтирани върху отделението за пътниците). Картечарят седеше долу, до носа, пилотът беше зад него, малко отгоре — изглеждаха отдалеч като деца, които си играят на „прескочикобила“; а прозорците от всички страни на пилотското отделение изглеждаха като многофасетното око на чудовищно насекомо. Хеликоптерът имаше колесник на три колела и малки яки крила със закрепени отдолу ракетни установки.
	„Как, по дяволите, могат няколко опърпани туземци да се преборят с машинария като тази?“
	Още няколко „Хинд“-а бързо последваха първия. Прелетяха над селото и земите наоколо, като търсеха според Елис противникови позиции. Беше рутинна предохранителна мярка — руснаците нямаха никаква причина да очакват солидна съпротива, защото смятаха, че нападението им ще бъде изненадващо.
	Започнаха да се появяват и хеликоптери от друг модел — Елис разпозна Ми-8, известен като „Хип“. По-голям от „Хинд“, но не с такава страховита външност, той можеше да превози двайсет до трийсет души и целта му бе по-скоро транспортиране на войници, а не нападение. Първият покръжи над селото, след това внезапно се спусна, легнал настрани, и се приземи в една ечемична нива. Последваха го пет други. „Сто и петдесет души“, помисли си Елис. С приземяването на „Хип“-овете войниците изскачаха и веднага залягаха, насочвайки оръжие към селото, но без да стрелят.
	За да превземат селото, трябваше да пресекат реката, а за това се налагаше да минат през моста. Но те не го знаеха още. Просто бяха предпазливи: очакваха, че елементът на изненада ще им даде възможност много бързо да вземат надмощие.
	Елис се притесни, че селото може да изглежда прекадено запустяло. До този момент, няколко минути, след като се приземи първият хеликоптер, трябваше да се видят поне няколко човека, които да бягат паникьосани. Той наостри слух, за да чуе първия изстрел. Вече не го беше страх. Съсредоточил се беше прекалено усилено и върху твърде много неща, за да усеща страх. Някъде от дъното на съзнанието му изникна мисълта: _Винаги така става, като започне._
	Шахазай беше поставил мини в ечемичната нива, Елис си спомни това. Защо нито една не беше експлодирала досега? Миг по-късно чу отговора. Един от бойците се изправи — офицер най-вероятно — и изкрещя някаква заповед. Двайсетина-трийсет момчета се изправиха на крака и затичаха към моста. Изведнъж се чу оглушителен гръм, силен даже въпреки рева на хеликоптерите, а после — още един, и още един, и земята сякаш цялата се взриви под бягащите крака на войниците. Елис си помисли: „Шахазай е сложил допълнително ТНТ в мините.“, после бягащите се скриха зад облаци кафява почва и златен ечемик — всички, с изключение на един, който беше изхвърлен високо във въздуха и падна бавно, премятайки се като акробат, докато удари земята и се сгромоляса в безформена купчина. Ехото още не беше стихнало и се появи още един звук — дълбокият, удрящ право в стомаха барабанен ритъм, който дойде от върха на канарата: Юсуф и Абдур откриха огън с картечницата. Руснаците се оттеглиха разпръснати, докато муджахидините в селото започнаха да стрелят със своите „Калашников“ през реката.
	Изненадата беше дала на муджахидините огромно първоначално предимство, но то нямаше да продължи вечно: руският командир щеше да стегне пак редиците на своите. Преди да постигне каквото и да е обаче, трябваше да прочисти маршрута за минаване към моста.
	Един от „Хип“-овете в ечемичната нива експлодира и Елис разбра, че Юсуф и Абдур трябва да са го улучили. Остана впечатлен: макар „Дашока“ да имаха обхват на поражение километър и половина, а хеликоптерите да бяха на около шестстотин метра разстояние, все пак трябва да си добър стрелец, за да унищожиш машина от толкова далеч.
	„Хинд“-овете — гърбавите бойни хеликоптери — още бяха във въздуха и кръжаха над селото. Сега руският командир ги вкара в действие. Един от тях се спусна ниско над реката и обсипа със снаряди минираната от Шахазай нива. Юсуф и Абдур откриха огън по него, но не улучиха. Мините на Шахазай експлодираха една след друга, без да причинят никаква вреда. Елис притеснено си помисли, че би било хубаво мините да бяха извадили от строя по-голям брой от враговете — двадесетина бойци при общо сто и петдесет не е бог знае колко. „Хинд“-ът се вдигна пак във въздуха, прогонен от Юсуф, но веднага се спусна друг и пак обсипа минираното поле със снаряди. Юсуф и Абдур не спираха картечния огън по него. Внезапно машината се отклони, част от крилото падна, откъснато, и хеликоптерът се заби в реката с носа напред. Елис си рече наум: „Добре стреляш, Юсуф, браво!“ Но сега подходът към моста беше изчистен, а руснаците все още разполагаха със стотина бойци и десет хеликоптера и Елис със стегнато сърце си рече, че муджахидините може да загубят битката.
	Сега на руснаците като че ли им дойде кураж и повечето от тях — над осемдесет човека, пресметна Елис — започнаха да се придвижват по корем към моста, като непрестанно стреляха. „Не може чак толкова да им липсва боен дух и дисциплина, както пишат американските вестници — мина му през ум на Елис, — освен ако това не е някоя елитна десантна част.“ После му направи впечатление, че всичките войници са с бяла кожа. В групата нямаше нито един афганистанец. Същото беше и във Виетнам, където никога не използваха местните, когато ставаше дума за наистина важни операции.
	Изведнъж настана затишие. Руснаците в ечемичната нива и муджахидините в селото се обстрелваха взаимно през реката, но доста хаотично — руснаците стреляха почти напосоки, а муджахидините пестяха амунициите си. Елис погледна нагоре. „Хинд“-овете във въздуха бяха погнали Юсуф и Абдур на върха на канарата. Руският командир съвсем правилно беше схванал, че тежките картечници трябва да са главната му мишена.
	В момента, в който „Хинд“-ът изви към стрелците на върха на канарата, Елис не можа да не изпита възхищение към пилота, че лети право към картечниците — знаеше какъв кураж е нужен за такова изпълнение. Машината отби след малко: и двете страни не бяха уцелили.
	Шансовете им са горе-долу равни, помисли си Елис: на Юсуф му е по-лесно да се прицели точно, защото е неподвижен, а хеликоптерът се движи; но по същата причина пък беше по-лесна мишена, защото не мърдаше от мястото си. Елис си припомни, че в „Хинд“-овете ракетите в подкрилниците биват изстрелвани от пилота, докато картечарят работи с оръжието си откъм носовата част. Трудно би било за пилота да се прицели точно при такива ужасяващи обстоятелства, помисли си Елис, и тъй като „Дашока“ има по-голям обхват от четирицевната картечница тип „Гатлинг“ на хеликоптера, може би Юсуф и Абдур все пак имаха малко предимство.
	„Дано да е така — заради всички нас тук“, пожела си Елис.
	Още един „Хинд“ се спусна към канарата като ястреб към заек — в падащ полет, но картечниците забумтяха и хеликоптерът експлодира още във въздуха. На Елис му идваше да извика „Ура!“, толкова се зарадва — което си беше чиста ирония, защото тъй добре му беше познат ужасът и едва сдържаната паника на екипажа на хеликоптер, попаднал под картечен огън.
	Следващият „Хинд“ се стрелна надолу. Картечарите биха малко встрани този път, но успяха да откъснат опашката на хеликоптера, той загуби контрол и се разби право в канарата. Елис си помисли: „Исусе Христе, още има възможност да ги изтребим всичките!“ Но гласът на картечниците се беше променил и след миг Елис разбра, че вече стреля само едната. Другата беше извадена от строя. Надникна през прашния облак и видя читралски калпак да се движи там горе. Юсуф беше още жив, но бяха ударили Абдур.
	Трите останали „Хинд“-а направиха обходен завой и заеха нови позиции. Единият се вдигна високо над полесражението: руският командир трябва да е в него, предположи Елис. Останалите два се спуснаха към Юсуф едновременно и от двете посоки. „Това е много хитър ход — притесни се Елис, — защото Юсуф няма как да стреля и по двата едновременно.“ Внимателно ги наблюдаваше как стремително летят към картечаря. Когато Юсуф се прицели в единия, другият се спусна още по-надолу. Елис забеляза, че руснаците летят с отворени врати, точно както правеха и американците във Виетнам.
	„Хинд“-овете отскочиха напред. Единият се стрелна в бръснещ полет към канарата, след това се отклони, но Юсуф успя да го уцели право в корпуса и хеликоптерът избухна в пламъци. После и вторият също полетя към канарата, стреляйки едновременно с картечницата, с бордовото оръдие и с ракетите, а Елис си помисли: „Юсуф няма никакъв шанс!“ И точно тогава вторият „Хинд“ като че ли се поколеба във въздуха. Дали е бил ударен? Машината тръгна надолу внезапно и така падаше в продължение на десетина-петнайсет метра само надолу като камък. „Когато моторът откаже — беше им казвал инструкторът в школата за летци, — хеликоптерът ви се спуска с плавността на изхвърлен през балкона роял.“ „Хинд“-ът се удари яко в скалната тераса само на няколко метра от Юсуф; после обаче двигателят като че пак заработи и за изненада на Елис машината започна да се издига. „По-яки са от проклетите «Хюи» — мина му през ума, — хеликоптерите трябва много да са се усъвършенствали през последните десет години.“ Картечарят върху канарата, който не беше спирал да стреля през цялото време, изведнъж замлъкна. Елис видя каква е причината и сърцето му се сви. Една картечница „Дашока“ се затъркаля през ръба на канарата заедно с някаква рошава топка от клони за прикритие, храсталаци и листак; веднага след нея се видя и един осакатен вързоп, облечен в кафяви дрехи — Юсуф. Падайки покрай канарата, той се удари в един остър издатък някъде по средата и кръглият му читралски калпак падна. След миг Елис го загуби вече от поглед. Той почти бе спечелил тази битка съвсем самичък; за него нямаше да има медал, но приказката за подвига му щеше да се разказва покрай огньовете на студените афганистански планини сто години напред.
	Руснаците бяха загубили четири от шестте си „Хинд“-а, един „Хип“ и около двайсет и пет бойци; но муджахидините бяха загубили и двете си тежки картечници и сега нямаха с какво да се защитят, когато останалите два „Хинд“-а започнаха да обстрелват селото. Елис се сви в къщурката си и му се щеше тя да беше от по-як материал, а не от дърво. Обстрелът беше само тактика за обезкуражаване на противника; след минута-две като че по даден сигнал руснаците в ечемичната нива се вдигнаха от земята и щурмуваха моста.
	„Ето това е — помисли си Елис, — това е краят, независимо кой ще спечели.“
	Муджахидините в селото започнаха да стрелят по нападащите войници, но картечният огън от хеликоптера им пречеше и много малко от руснаците паднаха. Сега почти всички руснаци бяха на крак — осемдесет или деветдесет човека, които стреляха напосоки през реката, докато бягаха. Оживено си викаха нещо един на друг, окуражени от слабия отпор. Стрелянето на муджахидините стана малко по-точно, когато руснаците стигнаха моста, и още няколко от атакуващите политнаха към земята, но не бяха достатъчно, за да спрат щурма. Само след секунди първите вече прекосиха реката и търсеха прикритие измежду къщите на селото.
	Имаше близо шейсет души върху или близо до моста, когато Елис дръпна ръчката на взривателя.
	Древната каменна снага на моста изригна във въздуха като вулкан.
	Елис беше залагал зарядите си така, че да убиват, а не просто за да разрушат моста, и затова експлозията разпръсна смъртоносни парчета зидария като изстреляни от гигантска картечница, които извадиха от строя всички войници по моста и поразиха още много в ечемичната нива. Елис се скри обратно в къщурката си, тъй като селото бе обсипано от дъжд разрушени парчета от моста. Когато това спря, той пак надникна навън.
	Там, където преди беше мостът, сега имаше само ниска купчина камъни и тела, зловещо омесени едни с други. Част от джамията и две от къщите на селото също се бяха срутили. А руснаците бяха преминали в пълно отстъпление.
	Докато той гледаше, двайсет-трийсет останали живи бойци отчаяно се блъскаха през отворените врати на „Хип“-овете. Елис не можеше да ги вини. Ако бяха останали в ечемичната нива без всякакво прикритие, щяха да бъдат изтребени бавно, един по един, от муджахидините, заели добри позиции в селото, а ако се опитаха да прекосят реката, щяха да ги отстрелят също като диви патици на гюме.
	Секунди по-късно трите оцелели „Хип“-а се вдигнаха от нивата към двата „Хинд“-а във въздуха и после без прощален изстрел машините се стрелнаха над върха на канарата и изчезнаха.
	Докато шумът на моторите глъхнеше в далечината, Елис чу някакъв друг шум. Миг по-късно му стана ясно, че това е победният вик на много мъжки гласове. „Победихме! — помисли си той. — Мамка му, победихме!“ И също извика „ура“.


>>	Тринадесета глава

	— И къде отидоха всичките муджахидини? — попита Джейн.
	— Разпръснаха се — отвърна Елис. — Такава е тактиката на Масуд. Всички изчезват из шубраците, преди руснаците даже да разберат какво е станало. Те може и да се върнат с подкрепления — даже може в момента да са в Дарг, обаче там няма да намерят с кого да се бият. Муджахидините се изпокриха до един, с изключение на тези неколцина тук.
	В службата на Джейн имаше седем ранени мъже. Нито един от тях нямаше да умре. Още дванайсет бяха дошли с леки наранявания, тя ги превърза и ги прати по домовете. Само двама бяха загинали в битката, но по някакъв дяволски, проклет късмет един от тях беше Юсуф. Захара пак ще жалее — и виновен отново бе Жан-Пиер.
	Джейн се чувстваше потисната, въпреки еуфоричното настроение на Елис. „Трябва да спра с тези мрачни мисли — реши тя. — Жан-Пиер го няма, няма да се върне и няма никакъв смисъл да скърбя. Трябва да мисля положително. Трябва да се вълнувам с вълненията на другите хора.“
	— Какво стана със събранието? — попита тя Елис. — Ако всичките муджахидини са си тръгнали…
	— Те всичките се съгласиха — рече Елис. — Бяха в такова повишено настроение след успеха на засадата, че с готовност биха казали „да“ на каквото и да било. Всъщност сражението им доказа това, в което някои преди това се съмняваха: Масуд е изключителен водач и като се съюзят под негово ръководство, могат да постигнат велики победи. Освен това решиха, че и аз съм мъжкар на място, което също помогна.
	— Значи си успял.
	— Да. Дори имам договор, подписан от всичките бунтовнически водачи в присъствието на моллата.
	— Трябва да си много горд.
	Тя посегна и нежно стисна рамото му, после бързо дръпна ръката си. Толкова беше доволна, че той е тук, за да не се чувства самотна, дори изпитваше вина, задето тъй дълго му се бе сърдила. Но същевременно се боеше случайно да не го остави с грешното впечатление, че чувствата й към него са като едно време, а това би било много конфузно.
	Отвърна поглед от него и обходи с очи пещерата. Бинтовете и спринцовките бяха в кутиите си, а лекарствата — в чантата й. Ранените муджахидини бяха удобно разположени по черги и одеяла. Те щяха да останат в пещерата цяла нощ: твърде трудно ще бъде да ги пренесат всичките надолу по склона. Имаха вода и малко хляб, а двама-трима от тях бяха достатъчно добре, за да могат да станат и да направят чай. Муса, едноръкият син на Мохамед, клечеше до входа на пещерата и играеше някаква тайнствена игра с ножа, който татко му беше дал. Той щеше да остане с ранените и в случай че някой от тях има нужда от медицинска помощ — което бе доста невероятно, — момчето щеше да изтича до селото, за да извика Джейн.
	Всичко беше на мястото си. Тя им пожела „лека нощ“, разроши гальовно косата на Муса и излезе. Елис тръгна след нея. Джейн усети лека хладина във вечерния ветрец. Това бе първият знак, че лятото си отива. Погледна нагоре към далечните планински върхари на Хиндукуш, откъдето ще се спусне зимата. Заснежените първенци бяха порозовели от отразените в тях лъчи на залязващото слънце. Колко беше красива тази страна: тя често забравяше хубостта й, особено в напрегнати дни. „Радвам се, че я видях — мина й през ум, — въпреки че с нетърпение чакам да се прибера, у дома.“
	Тръгна редом с Елис надолу по склона. От време на време крадешком го поглеждаше. На светлината на залеза лицето му изглеждаше силно загоряло и като че изсечено от камък. Сети се, че сигурно не е спал много предишната вечер.
	— Изглеждаш уморен — каза му.
	— Много време не бях участвал в истинска война — отвърна той. — От мирния живот човек омеква.
	Говореше за това без много емоции. Поне не изпитваше сатанинско удоволствие от касапницата като афганистанците. Той просто й беше казал, че е взривил моста в Дарг, но един от ранените муджахидини й беше разправил всичко подробно: надълго й бе обяснил как точно прецененото време за експлозията обърнало сражението в тяхна полза и почти „цветно“ й бе описал жестокото кръвопролитие.
	Долу, в село Банда, цареше празнично настроение. Мъже и жени стояха и оживено си говореха на групички вместо да се приберат по дворовете си. Децата играеха шумно все на война, като нападаха въображаеми руснаци, имитирайки по-големите си братя. Някъде мъжки глас пееше, придружен от удари на тъпан. Мисълта, че ще трябва да прекара вечерта сама, изведнъж се стори на Джейн непоносимо мрачна и без много да мисли, тя каза на Елис:
	— Ела да изпиеш един чай с мен — ако нямаш нищо против, че ще кърмя Шантал.
	— С най-голямо удоволствие — отвърна той.
	Бебето плачеше, като влязоха в къщата, и както винаги, тялото на Джейн веднага откликна: една от гърдите й внезапно изпусна мляко. Тя бързо изрече:
	— Сядай и Фара ще ти донесе чай. — И се втурна към другата стая, преди Елис да види срамното петно на ризата й.
	Бързо разкопча пазвата си и вдигна бебето. Последва обичайният момент на сляпа паника, докато Шантал търсеше зърното, и после започна да суче — болезнено силно от самото начало, а после по-лекичко. Джейн се почувства неудобно да се върне в другата стая. „Не бъди глупава — рече си, — попита го и той каза, че няма проблем. Освен това едно време делеше с него леглото всяка нощ…“ Въпреки всичко тя усети, че леко се е изчервила, когато прекрачи прага на другата стая.
	Елис разглеждаше картите на Жан-Пиер.
	— Това е била най-умната му идея — каза той. — Знаел е всичките маршрути, защото Мохамед винаги е използвал неговите карти. — Вдигна поглед към нея, видя притесненото й лице и бързо рече: — Но нека да не говорим за него. Какво смяташ да правиш сега?
	Тя седна на възглавницата, опряла гръб на стената — нейната любима поза при кърмене. Елис не изглеждаше притеснен от разголената й гърда и тя постепенно започна да се успокоява.
	— Трябва да чакам — отвърна му. — В момента, в който се отвори маршрутът към Пакистан и конвоите тръгнат пак, потеглям за дома. Ами ти?
	— И аз. Работата ми тук приключи. Споразумението ще трябва да се наблюдава, разбира се, но Агенцията си има хора в Пакистан, които могат да вършат това.
	Фара донесе чая. Джейн се зачуди каква ли ще е следващата работа на Елис: да подготвя държавен преврат в Никарагуа, да изнудва съветски дипломат във Вашингтон или може би да убие някой изявен африкански комунист? Едно време, когато бяха любовници, тя го беше разпитвала защо е отишъл във Виетнам и той й беше разказал, че всички очаквали от него да избегне мобилизацията, но понеже бил инато копеле и все правел всичко наопаки, затова направил точно обратното. Тя не му повярва съвсем, но даже и да е било така, то не обясняваше защо е останал в същата свързана с насилие работа даже след като са го пуснали от армията.
	— И какво ще правиш, като се прибереш вкъщи? — попита го тя. — Пак ли ще се захванеш да измисляш разни веселяшки начини за убийството на Кастро?
	— Предполага се, че Управлението не се занимава с политически убийства — каза той.
	— Но всъщност го прави.
	— Има един психарски елемент, който очерня името ни. За нещастие президентите не могат да устоят на изкушението да си играят шпионски игри и това само дава кураж на ненормалниците сред нас.
	— Защо не им обърнеш гръб на всичките и не се върнеш към нормалното човечество?
	— Виж сега, Америка е пълна с хора, които вярват, че останалите страни, както и тяхната собствена, имат право да бъдат свободни — но те не са от онези хора, които „обръщат гръб и се връщат към нормалното човечество“. В резултат на това Управлението наема прекадено много психопати и прекадено малко свестни, състрадателни граждани. И после, когато Управлението свали чуждо правителство само заради моментното хрумване на някой си президент, всички гракват да питат как изобщо е възможно да се допусне това. А отговорът е: защото самите те са позволили. Моята страна е демократична. Затова когато нещата се объркат, никой друг не е виновен, освен аз самият. Затова ако нещата трябва да се оправят, аз съм задължен да го сторя, защото е и моя отговорност.
	На Джейн това не й прозвуча убедително.
	— Да не би да ми кажеш, че един от начините да реформираш КГБ е да станеш негов служител?
	— Не, защото КГБ всъщност не се контролира от общественото мнение. А Управлението се контролира.
	— Контролът не е толкова просто нещо — рече Джейн. — ЦРУ лъже народа си. Не можеш да ги контролираш, ако няма как да знаеш какво точно правят.
	— Но в крайна сметка това е нашето Управление и съответно то е наша отговорност.
	— Можеш да се бориш да бъде премахнато, вместо да работиш за него.
	— Но на нас ни трябва Централно разузнавателно управление. Живеем във враждебен свят и ни трябва информация за враговете ни.
	Джейн въздъхна.
	— Виж обаче до какво води всичко каза тя. — Вие сега се готвите да изпратите повече и по-мощни оръжия на Масуд, за да може той да убива по-бързо и повече хора. И като теглиш чертата, всъщност подобните на теб винаги само такива ги вършат.
	— Не го правим само за да може да убива по-бързо повече хора — запротестира Елис. — Афганистанците се борят за свободата си — и те се борят срещу една шайка убийци…
	— Ама те всички се борят за свободата си — прекъсна го Джейн. — Организацията за освобождение на Палестина, кубинските имигранти в изгнаничество, метеоролозите, Ирландската републиканска армия, белите южноафриканци и Армията за освобождение на китовете.
	— Някои от тях имат право, а други нямат.
	— И ЦРУ знае кои са прави?!
	— Би трябвало да…
	— Но не знае. За чия свобода се бори Масуд?
	— За свободата на всички афганистанци.
	— Глупости! — яростно изрече Джейн. — Той е ислямски фундаменталист и ако някога вземе властта, първото нещо, което ще направи, е да погне жените. Никога няма да им даде избирателно право — той иска да им отнеме и малкото права, които имат сега. И как си мислиш ти, че ще се разправи той с политическите си опоненти, като се има предвид, че неговият политически идол е аятолах Хомейни? Дали учените и преподавателите ще имат академични свободи? Дали хомосексуалистите ще имат свобода да избират сексуалната си ориентация? Какво ще стане с хиндуистите, с будистите, с атеистите и Плимутското братство?
	Елис каза:
	— Ти _сериозно_ ли смяташ, че режимът на Масуд ще бъде по-лош от този на руснаците?
	Джейн се замисли за момент.
	— Не знам. Единственото нещо, в което съм сигурна, е, че режимът на Масуд ще бъде афганистанска тирания вместо руска. А не си струва да избиваш хора само за да смениш чуждестранния диктатор с местен.
	— Афганистанците явно смятат, че си струва.
	— Повечето от тях никога не са ги и питали.
	— Смятам, че това е очевидно. Така или иначе аз по принцип не се занимавам с такива задачи. Обикновено работя по-скоро като детектив.
	Това беше нещо, което терзаеше любопитството на Джейн от година вече.
	— Каква точно беше мисията ти в Париж?
	— Когато шпионирах всичките ти приятели ли? — тъжно се усмихна той. — Жан-Пиер не ти ли каза?
	— Каза, че всъщност не знаел.
	— Може и да не е знаел. Ловях терористи.
	— Сред нашите приятели?
	— Обикновено по такива места се откриват — сред дисиденти, вечни студенти и престъпници.
	— Рахми Коскун терорист ли беше? — Жан-Пиер беше казал, че Рахми е арестуван заради Елис.
	— Да. Негово дело беше атентатът с петролна бомба срещу турските авиолинии на авеню „Феликс Форе“.
	— Рахми? Откъде знаеш?
	— Той ми каза. А когато го арестуваха, точно планираше друг бомбен атентат.
	— Той и това ли ти каза?
	— Помоли ме да му помогна за бомбата.
	— Боже господи! — Хубавият Рахми, с изгарящите очи и страстната омраза към правителството на окаяната му родина!…
	Елис не беше свършил още:
	— Помниш ли Пепе Гоци?
	Джейн се намръщи.
	— Да не би да говориш за онзи смешен дребен корсиканец, дето имаше ролс-ройс?
	— Точно така. Той снабдяваше с оръжия и експлозиви всички перковци в Париж. Би продавал на всеки, който може да си позволи неговите разценки, но политическите клиенти бяха специалността му.
	Джейн остана смаяна. Тя също беше решила, че работата на Пепе не е съвсем чиста — просто защото беше едновременно богат и корсиканец по произход, — но беше предположила, че най-лошото, в което може да е замесен, е някоя по-разпространена престъпна дейност, като контрабанда или търговия с хашиш. Но да е продавал оръжие на убийци! Джейн започна да се чувства, като да е живяла в някакъв розов сън, докато в истинския свят около нея всичко е било интриги и насилие. „Толкова ли съм наивна?“, помисли си тя.
	Елис обаче не спираше:
	— Освен това пипнах и един руснак, който беше финансирал много политически атентати и отвличания. Когато разпитаха Пепе, той така развърза езика си, че издаде половината терористи в Европа.
	— Ето значи какво си правил през цялото време, докато бяхме любовници — някак отнесено каза Джейн. В паметта й се върнаха партитата, рокконцертите, демонстрациите, политическите спорове по кафенетата и безкрайните бутилки _vin rouge ordinaire_* по таванските апартаменти… Откакто се разделиха, тя мъгляво беше предполагала, че е писал разни мръсни доносчета за всички радикално мислещи, като е казвал кой има влияние, кой е прекалено краен, кой има пари, кой има най-много последователи сред студентите, кой има връзки с комунистическата партия и така нататък. Сега й беше трудно да приеме идеята, че той е преследвал истински престъпници и че всъщност е открил няколко от тях сред нейните приятели.
	[* Обикновено червено вино (фр.). — Б.пр.]
	— Направо не мога да повярвам! — смаяно изрече тя.
	— Това беше звездният ми миг, право да ти кажа.
	— Вероятно не би трябвало да ми казваш.
	— Така е, не трябва. Но когато съм те лъгал в миналото, после съм съжалявал за лъжите… меко казано.
	Джейн се почувства неловко и не знаеше какво да каже. Сложи Шантал на лявата гърда и после, като улови погледа на Елис, покри дясната с ризата си. Разговорът беше почнал да става конфузно личен, но тя беше много любопитна да научи още. Сега й стана ясно как той се е оправдавал пред себе си — макар да не беше съгласна с линията му на мислене, — но все още не разбираше какво точно го е мотивирало.
	„Ако не си изясня сега — помисли си, — може никога да нямам пак такава възможност.“ Затова каза:
	— Не разбирам какво може да накара човек да реши да прекара живота си, занимавайки се с такава дейност.
	Той отклони поглед.
	— Добър съм в тази работа, освен това си струва, а и заплатата е страхотна.
	— А вероятно ти е харесал и планът за пенсионно осигуряване, както и менюто в стола. Не се притеснявай — не е нужно да ми обясняваш, ако не искаш.
	Той я изгледа дълго и настоятелно, като че се опитваше да прочете мислите й.
	— Всъщност искам да ти кажа — призна той. — Сигурна ли си, че искаш да чуеш?
	— Да. Моля те!
	— Всичко започна с войната — подхвана той и Джейн изведнъж разбра, че се готви да каже нещо, което никога и на никого не е разкривал. — Едно от ужасните неща при полетите във Виетнам беше, че адски трудно може да се направи разлика между бойците от Виетконг и цивилното население. Всеки път, когато давахме подкрепа от въздуха на сухопътните войски, да речем, или минирахме пътека в джунглата, или обявявахме зона на усилени сражения, ние знаехме, че ще убием повече жени, деца и старци, отколкото партизани. Разправяхме си един на друг, че населението прикрива врага, но кой знае дали е било вярно? И кой го беше еня? Ние ги убивахме, това е. Ние бяхме терористите тогава. И не говоря за изолирани случаи — макар че съм виждал и невероятни зверства, — говоря ти за обичайната ни, ежедневна тактика. А нямаше никакво оправдание, разбираш ли — ей това беше най-гадното. Извършихме всичките тези ужасяващи неща за една кауза, която накрая излезе само лъжи, корупция и самозаблуда. Биехме се не на тази страна, на която трябва. — Лицето му бе опънато от напрежение, като че вътре в тялото му имаше рана, която жестоко боли при всеки дъх. Под безмилостната светлина на лампата кожата му изглеждаше бледа, с нездрав цвят. — Нямаше никакво оправдание, разбираш ли, нямаше място за прошка.
	Джейн нежно го окуражи да продължи изповедта си.
	— Тогава защо остана? — попита го тя. — Защо доброволно остана с нов договор?
	— Защото по онова време не виждах тъй ясно всичко това; защото се биех за родината си, а и човек не може просто така да си тръгне от войната; защото бях добър офицер и ако си бях тръгнал, моето място можеше да заеме някой идиот и щяха да убият момчетата ми — а нито една от всичките тези причини не е достатъчно оправдателна, разбира се, затова в един момент се запитах: „Какво смяташ да направиш с всичко това?“ Исках… това не го разбирах тогава, но исках да направя нещо, за да изкупя греха си.
	— Да, но… — Елис изглеждаше толкова неуверен, тъй уязвим, че на нея й беше трудно да му зададе пряко въпроса, но той имаше нужда да говори, а тя искаше да го чуе. — Но защо?
	— Вече към края работех за разузнаването и те ми предложиха възможност да продължа същата работа, вече в цивилния свят. Казаха, че ще мога да работя добре като внедрен агент, защото средата ми е позната. Знаеха за радикалните ми виждания в миналото. Струваше ми се, че като ловя терористи, ще мога да поправя някои от нещата, в които бях сгрешил. И така станах експерт по борбата с тероризма. Звучи глупаво, като го каже така човек, но имах доста успехи, нали разбираш? В Управлението не ме харесват, защото някой път отказвам да поема мисия, като например, когато убиха президента на Чили, а се предполага, че агентите не могат да отказват мисии; но благодарение на мен някои истински злодеи са зад решетките и се гордея със себе си.
	Шантал беше заспала. Джейн я сложи в кашона, който й служеше за люлка. После каза на Елис:
	— Сигурно би трябвало да се чувствам длъжна да ти кажа, че… че явно си бях изградила съвсем погрешно мнение за теб.
	Той се усмихна.
	— Слава богу, че го каза!
	За миг я жегна носталгия, като си помисли за времето (наистина ли само преди година и половина?), когато двамата с Елис бяха щастливи и нищо от това не беше се случило: нямаше ЦРУ, нямаше Жан-Пиер, нямаше Афганистан.
	— Не може човек да махне с ръка и да го изтрие, нали? — рече тя. — Всичко, което се случи — твоите лъжи, моят гняв.
	— Да, не може. — Той беше седнал на табуретката, вдигнал поглед към изправената пред него Джейн, и трескаво се взираше в нея. Вдигна ръце, поколеба се, а после сложи длани на хълбоците й с един жест, който можеше да се приеме като братска привързаност или нещо повече. Тогава Шантал произнесе „ма-ма-мамам“. Джейн се обърна да я погледне, а Елис пусна ръцете си. Шантал беше съвсем будна и махаше ръчички и крачета във въздуха. Джейн я вдигна и тя на секундата се оригна.
	Джейн се обърна с лице към Елис. Беше скръстил ръце на гърдите си и усмихнат я наблюдаваше. Изведнъж й се прииска той да не си тръгва. Без да мисли много, тя каза:
	— Защо не вечеряш с мен? Имаме само хляб и извара обаче.
	— Добре.
	Тя му подаде Шантал.
	— Чакай да изляза да кажа на Фара.
	Той взе бебето и тя излезе под сайванта. Фара топлеше вода за коритото на Шантал. Джейн провери температурата с лакът и реши, че е точно колкото трябва.
	— Направи хляб за двама, моля те! — каза тя на персийски. Очите на Фара се разшириха от изумление и Джейн разбра, че е направо скандално сама жена да кани чужд мъж на вечеря. „Да вървят по дяволите с техните предразсъдъци!“, помисли си тя. Вдигна ведрото с вода и го понесе навътре към къщата.
	Елис седеше на голямата възглавница под светилника, подрусваше Шантал на коляно и тихичко й казваше някакво детско стихотворение. Големите му космати ръце обгръщаха мъничкото розово телце. Тя гледаше нагоре към него, гукаше доволно и риташе с дебеличките си крачета. Джейн се спря на прага като омагьосана от тази сцена и една мисъл изпълни главата й, без никой да беше я викал: Елис трябваше да е таткото на Шантал.
	„Дали е вярно? — питаше се тя, докато ги гледаше. — Дали наистина го искам?“ Елис свърши стихчето, погледна нагоре към нея и се усмихна малко неловко. Тогава си помисли: „Да, наистина го искам.“


	Тръгнаха нагоре по планината в полунощ — Джейн водеше, а Елис вървеше след нея, свил под мишница големия си пухен спален чувал. Бяха изкъпали Шантал, хапнаха оскъдната си вечеря от хляб и извара, пак нахраниха Шантал, а после я настаниха за през нощта на покрива — там сега тя спеше до Фара, която не би позволила никой да я докосне. Елис искаше да отведе Джейн по-далеч от къщата, където е била нечия чужда съпругата и Джейн се чувстваше по същия начин, така че му бе казала: „Знам едно място, където можем да идем.“
	Сега тя сви от планинската пътека и поведе Елис по стръмния каменист маршрут към тайното си убежище — там гола беше правила слънчеви бани и бе мазала корема си с масло, преди Шантал да се роди. Лесно го намери под лунната светлина. Погледна надолу към селото, където жарта от огнищата още просветваше под сайвантите и няколко лампи все още трепкаха зад прозорците без стъкла. Успя да различи формите на собствената си къща. След няколко часа, когато денят започне да изгрява, ще може да види заспалите Фара и Шантал на покрива. Ще се радва да ги види; сега за първи път оставяше Шантал през нощта.
	Тя се извърна. Елис вече напълно беше разтворил спалния чувал и го разстилаше на земята като одеяло. Джейн се почувства неудобно и се сконфузи. Лумналата обич и страст, която тъй завъртя главата й долу, в къщата, докато го гледаше как казва стихче на бебето й, като че се бе изпарила. Всичко старо за миг се бе върнало тогава: желанието да го докосне, това как се усмихва, когато е притеснен, нуждата да усети големите му длани върху кожата си, непобедимото желание да го види без дрехи… Няколко седмици преди да се роди Шантал тя бе загубила желанието си за секс и до този момент то не се беше връщало. Но тогавашното й настроение се бе разсеяло малко по малко през последвалите часове, докато правеха притеснената си подготовка, за да се усамотят — точно като пубертети, които се опитват да се скрият от родителите си, за да се „натискат“.
	— Ела седни тук — каза Елис.
	Тя седна до него върху спалния чувал. И двамата погледнаха надолу към потъналото в тъмнина село. Не се докосваха. Настъпи момент на напрегнато мълчание.
	— Никой друг не е идвал тук — отбеляза Джейн само колкото да не мълчи.
	— За какво го използваше?
	— О, ами просто лежах на слънце и за нищо не мислех — отвърна тя, а после си помисли: _Е, какво толкова, по дяволите!_, и добави: — Не, това не е съвсем всичко, идвах тук да мастурбирам.
	Той се засмя с глас, метна ръка през кръста й и я притегли до себе си.
	— Радвам се, че още не си се научила да подбираш думите си — каза й.
	Тя обърна лице към него. Той лекичко я целуна по устата.
	„Харесва ме заради недостатъците ми — помисли си тя, — за моята нетактичност, раздразнителност, за пиперливите думи, за това, че съм инат и че обичам да се налагам.“
	— Ти не искаш да ме променяш — каза тя.
	— О, Джейн, толкова ми липсваше! — Той затвори очи и заговори едва чуто: — През повечето време даже не осъзнавах, че ми липсваш.
	Той легна назад и я дръпна със себе си, така че тя се озова, облегната на лакти над него. Леко го целуна по лицето. Конфузното чувство бързо изчезваше. Мина й през ума: „Последния път, като го целувах, нямаше брада.“ Усети, че ръцете му се движат: разкопчаваше ризата й. Тя не носеше сутиен — не беше донесла в Афганистан такъв голям номер — и почувства гърдите си много голи изведнъж. Мушна ръка под ризата му и докосна дългите косми по гърдите му. Почти беше забравила какво е да докосваш мъж. Месеци наред животът й беше пълен с нежните гласове и гладките лица на жени и бебета: сега изведнъж й се прииска да усети загрубялата кожа, твърдите бедра и боцкащите бузи. Зарови пръсти в брадата му и напористо разтвори устата му с език. Ръцете му най-сетне стигнаха до наедрелите й гърди и тя усети внезапно удоволствие — и точно тогава се сети какво ще стане всеки момент и нямаше как да го спре, защото, макар че се дръпна внезапно от него, усети, че и от двете й гърди пръсна топло мляко, което заля ръцете му, и се изчерви от срам.
	— О, боже, много съжалявам, колко отвратително, но не мога да го спра да…
	Той я накара да замълчи с пръст на устните й.
	— Не се притеснявай. — Докато говореше, милваше гърдите й и те станаха хлъзгави. — Това е нормално. Винаги така става. Много е възбуждащо.
	„Не може да е _възбуждащо_“, помисли си тя, но той се размърда под нея, доближи лице до гърдите й, започна да ги целува и да ги гали едновременно. Постепенно тя се отпусна и се отдаде на това блаженство. Накрая пак усети прилив на почти болезнено удоволствие, когато млякото пръсна за втори път, но сега вече не се притесняваше. Елис изстена, грапавият му език докосна нежното зърно и тя си помисли: „Ако започне да ги смуче, направо ще свърша.“
	Той като че ли беше прочел мислите й. Затвори устни покрай едното издължено зърно, дръпна го в устата си и засмука, докато в същото време държеше другото между двата си пръста и го стискаше нежно и ритмично. Без да може да устои, Джейн се отдаде на чувственото усещане и докато от гърдите й пръскаше мляко (едната — в ръката му, а другата — в устата), чувството беше толкова невероятно, че тя потрепера, без да може да се контролира, и изстена: „О, божичко, о, божичко, о, божичко!“, докато тръпката отмина и тя се свлече изтощена върху него.
	Известно време в главата й нямаше нищо друго, освен това, което усеща в момента: топлия му дъх върху влажните от млякото гърди; брадата му, която драскаше кожата й; хладният нощен въздух, който милваше пламналите им страни; найлоновият спален чувал и твърдата земя под него. След малко заглушеният му глас изрече:
	— Задушавам се!
	Тя се претърколи от него.
	— Извратени ли сме? — попита го.
	— Да.
	Тя се закикоти.
	— Правил ли си такова нещо преди?
	Той се поколеба, а после каза:
	— Да.
	— Какво… — Тя все още малко се срамуваше. — Какъв вкус има?
	— Топличко и сладко. Като кондензирано мляко. Ти свърши ли?
	— Не забеляза ли?
	— Не бях сигурен. Някой път е трудно да познае човек с вас, жените.
	Целуна го.
	— Свърших. Беше лекичко, но няма как да се сбърка. Цицест оргазъм.
	— И аз почти щях да стигна до края.
	— Сериозно? — Тя пусна ръка надолу по тялото му. Той беше облякъл от тънките памучни ризи — като пижами, и панталони от същия плат, каквито носеха афганистанците. Усети ребрата му и костта на хълбока: беше загубил мекичката подкожна мазнина, която имат всички западняци, с изключение на най-кльощавите. Ръката й стигна до члена му, изправен почти вертикално в панталоните, и тя каза:
	— А, ето те! — И го хвана. — Много е хубаво така.
	— И на мен ми е хубаво, да знаеш.
	Искаше й се да му достави също толкова удоволствие, колкото той й бе доставил. Седна, отвърза колана на панталоните му и извади члена. Като го милваше лекичко, тя се приведе и целуна крайчеца. После й хрумна някаква дяволита идея и попита:
	— С колко момичета си спал след мен?
	— Само прави това, което правиш в момента, и ще ти кажа.
	— Окей! — Тя продължи да го милва и целува. Той мълчеше. — Добре де — обади се тя след около минута, — колко?
	— Чакай, още броя.
	— Копелдак такъв! — извика тя и го ухапа.
	— Олеле! Всъщност не са много, честно ти казвам… кълна се!
	— Какво правиш, като си нямаш момиче?
	— Познай от три пъти.
	Тя обаче не се отказваше.
	— С ръката ли?
	— Оле, божке, мис Джейни, тъй ме е срам!
	— Значи с ръката! — тържествуваше тя. — И за какво си мислиш, като го правиш?
	— Ей сега вече наистина ме досрамя.
	Джейн изгаряше от любопитство.
	— Трябва да ми кажеш истината.
	— Пам Юинг.
	— Коя е пък тая?
	— Ама си изостанала. Жената на Боби Юинг от „Далас“.
	Джейн си спомни телевизионния сериал и актрисата и направо остана смаяна.
	— Не говориш сериозно!
	— Искаше да чуеш истината.
	— Ама тя цялата е само силикон!
	— Тук говорим за фантазии, моето момиче.
	— Не можеш ли да си представиш една свободна, еманципирана жена?
	— Във фантазиите няма място за политика.
	— Просто съм шокирана! — Тя се поколеба. — Как го правиш?
	— Кое?
	— Какво правиш? С ръката.
	— Нещо като това, което ти в момента, но по-силно.
	— Покажи ми.
	— Сега не само се срамувам — призна той. — Направо ще пукна от неудобство.
	— Моля ти се! Моля ти се, покажи ми! Винаги ми се е искало да видя някой мъж как го прави. Преди нямах кураж да те помоля — ако ми откажеш, може и никога да не науча. — Тя взе ръката му и я сложи там, където досега беше нейната.
	След мъничко той започна бавно да движи ръката си. Направи няколко половинчати опита, после въздъхна, затвори очи и наистина се захвана със задачата.
	— Ама ти си толкова груб с него! — възкликна тя.
	Той спря.
	— Не мога да го правя… освен ако не го правиш и ти.
	— Става — запалено рече тя. После бързо свали шалвари те и бикините си. Коленичи до него и започна да се милва сама.
	— Ела по-наблизо — каза той. Гласът му звучеше малко дрезгаво. — Не мога да те видя.
	Лежеше по гръб. Тя се приближи до него и застана коленичила точно до главата му, а лунната светлина правеше зърната на гърдите й и косъмчетата по венериния хълм да изглеждат сребърни. Той пак започна онова движение на ръката върху члена си — този път по-бързо, и като омагьосан се беше втренчил в ръката й, докато тя се милваше отдолу.
	— О, Джейн! — чу се гласът му.
	Започнаха да й доставят удоволствие познатите приятни тръпки. Видя, че бедрата на Елис се движат нагоре и надолу в ритъм с ръката му.
	— Искам да свършиш — каза тя. — Искам да видя струята. — Част от съзнанието й остана шокирана от самата нея, но и тя бе погълната скоро от възбудата и желанието.
	Той изстена. Погледна го в лицето. Устата му бе отворена и дишаше някак тежко. Очите му бяха заковани в ръката й. Тя продължи да се милва със среден пръст.
	— Пъхни си пръста вътре — изрече той. — Искам да видя как влиза.
	Това беше нещо, което тя обикновено не правеше. Лекичко пъхна върха на пръста си вътре. Беше гладичко и хлъзгаво. После го пъхна целия. Той изстена; като видя, че изглеждаше толкова възбуден от това, което тя прави, Джейн също се възбуди. Бедрата му се движеха все по-бързо нагоре и надолу. Тя продължи упражнението с пръста и удоволствието ставаше все по-голямо. Изведнъж той изви гръб, тазът му се вдигна високо във въздуха и заедно със стенанието от него изригна струя бяла семенна течност. Неволно Джейн извика: „Олеле, боже!“ — и тогава, докато гледаше смаяна към мъничката дупчица в края на члена му, там се появи още една струя, и още една, а после четвърта, пръскаше във въздуха, просветвайки на лунната светлина, и падаше върху гърдите му, върху ръката й и по косата й, а после, когато той се срина на земята, самата тя бе разтърсена от спазми на невероятно удоволствие, разпалени от бързо движещия се навътре и навън пръст, докато и тя се отпусна до него, напълно изтощена.
	Легна до него върху спалния чувал, положила глава на бедрото му. Членът му още беше твърд. Тя уморено се приведе и го целуна лекичко. На връхчето усети вкуса на солената течност. В отговор почувства лицето му да се провира между бедрата й.
	Полежаха тихо известно време. Единствените доловими звуци бяха собственото им дишане и забързаната река от другата страна на Долината. Джейн погледна към звездите. Бяха много ярки и нямаше никакви облаци. Нощният въздух ставаше все по-хладен. „Ще трябва скоро да се вмъкнем в спалния чувал“, помисли си тя. Така й се искаше да заспи, притисната до него.
	— Извратени ли сме? — попита Елис.
	— О, да — отвърна тя.
	Пенисът му беше паднал настрани и лежеше върху корема му. Тя закачливо зарови пръсти в червеникавозлатистите косми по слабините му. Почти беше забравила какво е да се люби с Елис. Толкова беше различен от Жан-Пиер, който си падаше по дългите приготовления: специални балсами за баня, аромати, светлина от свещи, вино, цигулки. Беше педантичен любовник. Обичаше например тя да се измие, преди да се любят, и самият той тичаше веднага в банята след това. Никога не би я докоснал, докато е в мензис, и със сигурност не би смукал гърдите й и не би погълнал млякото, както направи Елис. „Какво ли още би направил Елис? — помисли си тя. — И колкото по-нехигиенично, толкова по-добре.“ Усмихна се широко в тъмнината. Хрумна й, че така и не можа напълно да се убеди, че на Жан-Пиер му харесва действително да правят френска любов, макар да се справяше добре със задачата. С Елис обаче нямаше никакво съмнение.
	От тази мисъл изведнъж й се прииска той да го направи. Приканващо разтвори бедра. Усети го как я целува, устните му преминаха край твърдите навити косъмчета, а после езикът му похотливо започна да си пробива път… След малко той я обърна по гръб, коленичи между бедрата й и вдигна краката й на раменете си. Чувстваше се абсолютно разголена, ужасно отворена и уязвима, а в същото време тъй желана. Езикът му мина по една дълга, бавна извивка, започвайки от края на гръбначния й стълб. „О, боже — мина й през ум, — спомням си как го правеше това“ — после влизаше настойчиво дълбоко в нея и продължаваше нататък, към нежната кожа покрай клитора и към самия него. След като седем-осем пъти мина по същия път, тя задържа главата му точно там, върху клитора, накара го да спре само там, започна лекичко да повдига и сваля бедрата си и с леко натискане по слепоочията му казваше кога да я докосва по-силно и кога по-леко, дали по-високо или по-ниско, дали вляво или вдясно. После усети ръката му да докосва интимното местенце, да си провира път навътре в нея — и се досети какво смята да направи той: след миг дръпна ръката си и пъхна навлажнения си пръст много бавно в ануса й. Спомни си колко шокирана беше първия път, когато го бе направил, и колко бързо започна да й харесва. Жан-Пиер не би направил такова нещо, докато е жив. Докато мускулите на тялото й започнаха да се стягат, готови за оргазма, през главата й мина мисълта, че Елис й е липсвал много повече, отколкото изобщо е била готова да признае, и че всъщност му е била тъй сърдита толкова дълго, защото не е спирала да го обича през цялото време и все още го обича. В момента, в който призна на себе си това, една страхотна тежест изчезна от съзнанието й и тя, разтреперана като клатено от вятъра дърво, усети, че оргазмът наближава. А Елис, който добре знаеше какво най обича, пъхна с мощно движение езика си в нея.
	Сякаш нямаше свършване. Всеки път, когато чувството започваше да отминава, той пъхаше отново пръста си дълбоко в нея или прокарваше език по клитора, или нежно я хапеше, и всичко започваше пак отначало. Докато накрая, от чисто изтощение, тя го замоли: „Спри, спри, нямам сили вече, ще ме убиеш!“ Той вдигна лице от бедрата й и я положи на земята. Надвеси се над нея, облегнат на дланите си, и я целуна в устата. Тя лежеше отпусната, прекалено уморена, за да отвори очи, прекалено уморена даже да отвърне на целувката му. После усети ръката му пак отдолу, как настойчиво я разтваря, а после членът му си проправи път и тя си помисли: _Кога успя пак да ти стане?_, а после: _От толкова време чаках това, боже господи, колко е хубаво!_
	Той започна да се движи навън и навътре, отначало — бавно, а после — по-бързо. Тя отвори очи. Лицето му беше над нейното и той я гледаше, пиеше я с очи. После сви шия и погледна надолу, там, където телата им се съединяваха. Очите му се разшириха и той отвори уста, докато гледаше как пенисът му влиза и отново излиза от нея, и тази гледка така го възбуди, че на нея й се прииска и тя да я види. Той изведнъж забави движенията си и със страхотен тласък влезе в нея и тя си спомни, че винаги прави така, преди да свърши. Погледна го в очите.
	— Целуни ме, докато свършвам! — изрече и притисна устни в нейните. Тя пъхна език в устата му. Толкова обичаше, когато той достига оргазма си. Гърбът му се изви, той вдигна глава, нададе вик като диво животно и тя усети здравата струя в себе си.
	Когато всичко свърши, той сниши глава върху рамото й и нежно прокара устни по меката кожа на шията й, шепнейки думи, които тя не можа да разбере. След минута-две той дълбоко, доволно въздъхна, целуна я по устните, после се изправи на колене и целуна поред и двете й гърди.
	След това най-сетне се свлече до нея. Автоматично се наместиха в позата, която и двамата най обичаха, след като са се любили: ръката му я прегръщаше здраво, нейната глава лежеше върху рамото му, с крак, преметнат през бедрата му. Той се прозя невъздържано и тя се закикоти на това. Лениво продължиха да се докосват: тя се пресегна и закачливо погали отпуснатия му член, а той бавничко мушна пръст за последен път в нея. Тя близна гърдите му и усети солената пот по кожата. Погледна шията му. На лунната светлина ясно се виждаха леките бръчки, които издаваха възрастта му. „Той е десет години по-голям от мен — помисли си Джейн — Може би затова е такъв добряк в леглото, защото е по-голям от мен.“
	— Защо си такъв добряк в леглото, а? — на глас изрече тя. — Той не отвърна — беше заспал. Тогава тя продължи: — Обичам те, мили мой, спокойни сънища! — И сама затвори очи.


	След цяла година в Долината голям град като Кабул се стори на Жан-Пиер смайващ и страховит. Сградите бяха прекалено високи, колите — прекадено бързи и навсякъде имаше твърде много хора. Наложи му се да си запуши ушите, когато премина един конвой от огромни руски камиони. Всичко го шокираше като невероятна новост: жилищните блокове, гимназистите в униформи, уличните лампи, асансьорите, покривките по масите и вкусът на виното. След двайсет и четири часа, прекарани тук, все още се стряскаше от всичко. Каква ирония: та той е парижанин!
	Бяха му дали стая в отделението за неженени офицери. Обещаха му, че ще има апартамент в момента, в който Джейн пристигне с Шантал. Междувременно се чувстваше, все едно е настанен в евтин хотел. Сградата сигурно е била хотел, преди да дойдат руснаците. Ако Джейн пристигне сега — а тя се очакваше всеки момент, — тримата ще трябва някак си да изкарат тук тази нощ. „Не мога да се оплаквам — каза си Жан-Пиер, — не съм герой, поне засега.“
	Застана до прозореца и се загледа в нощния Кабул. Два часа нямаше ток из целия град, вероятно заради градските колеги на Масуд и неговите муджахидини, но преди няколко минути лампите пак светнаха и над центъра на града се виждаше леко сияние — само там имаше улично осветление. Единственият шум беше рев от двигателите на армейски коли, камиони и танкове, които трещяха през целия град, забързани към тайнствените си цели. Какво може да е толкова спешно посред нощ, и то в Кабул? Жан-Пиер беше ходил в казарма и си помисли, че ако и руската армия е като френската, обикновено задачите, които се изпълняват под пълна пара посред нощ, са нещо като да се пренесат петстотин стола от казармата до някаква зала в другия край на града в подготовка на концерт, който ще се състои след две седмици и най-вероятно ще бъде отменен междувременно.
	Не можеше да подуши нощния въздух, защото прозорецът му беше закован с пирони. Вратата не беше заключена, но на края на коридора, точно до тоалетната, върху обикновен дървен стол седеше един руски сержант с безизразна физиономия и пистолет в ръка и Жан-Пиер предусещаше, че ако се опита да напусне сградата, сержантът вероятно ще го спре.
	Къде ли е Джейн? Рейдът над Дарг трябва да е приключил до падането на вечерта. Няколко минути бяха нужни, за да може хеликоптер да прелети разстоянието от Дарг до Банда, за да вземе Джейн и Шантал. По въздуха от Банда до Кабул не би отнело повече от час. А може би атакуващите войскови части са се върнали в Баграм, в авиобазата недалеч от устието на Долината, и в такъв случай Джейн може би ще трябва да дойде от Баграм до Кабул по шосето, без съмнение — придружена от Анатолий.
	Тя толкова ще се зарадва да види съпруга си, че ще е готова да прости измамата, да разбере вижданията му за Масуд и няма повече да се занимава със стари истории, помисли си Жан-Пиер. За момент се зачуди дали не си дава напразни надежди, „Не — реши накрая, — познавам я доста добре и тя, общо взето, ми е предана като куче.“
	Освен това тя ще знае. Само няколко хора ще споделят тази тайна и ще разберат значимостта на постигнатото от него: той беше доволен, че тя ще е сред тези хора.
	Надяваше се да са хванали Масуд, а не да са го убили. Ако го хванат, руснаците могат да го изправят на съд, така че всичките муджахидини със сигурност ще узнаят, че с него е свършено. И смъртта върши същата работа, стига да се докопат до тялото му. Ако няма тяло или е останал само неразпознаваем труп, пропагандистите на бунтовниците в Пешавар веднага ще съобщят на световните агенции, че Масуд още е жив. Разбира се, накрая ще стане ясно, че все пак е мъртъв, но впечатлението няма да е същото. Жан-Пиер се надяваше да са успели да приберат тялото му.
	Чу стъпки по коридора. Дали е Анатолий или Джейн — може би и двамата? Звучеше по-скоро като мъжка походка. Той отвори вратата и видя двама доста едри руски войници и трети, по-дребен мъж в офицерска униформа. Без съмнение трябва да са дошли, за да го заведат там, където са Анатолий и Джейн. Почувства се разочарован. Погледна въпросително към офицера, който направи някакъв жест с ръка. Двамата войници пристъпиха грубо през вратата. Жан-Пиер направи крачка назад, готов да протестира, но преди да отвори уста, по-близкостоящият от двамата го сграбчи за ризата и заби огромния си юмрук в лицето му.
	Жан-Пиер зави от болка и страх. Другият войник го ритна в слабините с тежкия си ботуш: болката беше невероятна и Жан-Пиер се отпусна на колене, осъзнал, че е дошъл най-ужасният момент в живота му.
	Двамата войници го вдигнаха пак на крака и го задържаха прав, всеки от тях — стиснал по една от ръцете му. Офицерът влезе в стаята. През замъглените си от сълзи очи Жан-Пиер видя нисичък, набит младеж с някакъв дефект, който караше едната страна на лицето му да изглежда цялата червена и подута, та създаваше впечатление за постоянна иронична усмивка. Той носеше палка в облечената си с ръкавица ръка.
	През следващите пет минути двамата войници държаха гърчещото се, треперещо тяло на Жан-Пиер, докато офицерът методично, с всичка сила удряше дървената палка по лицето му, по раменете, коленете, бедрата, корема и слабините — не пропускаше слабините. Всеки удар бе добре насочен и нанесен със злоба. Винаги имаше пауза между два удара, така че безумната болка от последния да може да е отшумяла достатъчно, за да даде възможност на Жан-Пиер да изпита ужаса от следващия удар секунда преди той да дойде. Всеки удар го караше да пищи от болка, а всяка пауза го караше да пищи в очакване на следващия досег с палката. Накрая последва по-дълга пауза и Жан-Пиер започна несвързано да говори, без да знае дали ще могат да го разберат или не.
	— О, моля ви, не ме удряйте, моля ви, не ме удряйте пак, господине, ще направя каквото ми кажете, кажете какво искате, моля ви, не ме удряйте, не, не ме удряйте!…
	— Достатъчно! — каза някакъв глас на френски.
	Жан-Пиер отвори очи и се опита да погледне през кръвта, която се стичаше по лицето му, към спасителя, изрекъл „достатъчно“. Беше Анатолий.
	Двамата войници бавно оставиха Жан-Пиер да се свлече на пода. Чувстваше тялото си, все едно че цялото гори в огън. Всяко движение беше безкрайна болка. Имаше чувството, че всичките му кости са строшени, че са му смазали топките, а лицето му сякаш се бе подуло до чудовищни размери. Отвори уста и оттам протече кръв. Преглътна и заговори през премазаните си устни:
	— Защо… защо направихте това?
	— Знаеш защо — отвърна Анатолий.
	Жан-Пиер бавно завъртя глава и се опита да се пребори с чувството, че вече напълно е полудял.
	— Рискувах живота си за вас… дадох всичко… защо?
	— Ти ни подготви клопка — отвърна Анатолий. — Осемдесет и един бойци загинаха днес заради теб.
	Рейдът трябва нещо да не е минал както трябва, сети се най-сетне Жан-Пиер, и по някаква си причина сега обвиняват него.
	— Не — каза той, — не съм аз.
	— Ти знаеше, че ще си на километри оттам, когато капанът се затвори — продължи Анатолий. — Но аз те изненадах, като те накарах да се качиш в хеликоптера и да дойдеш с мен. Сега си тук, за да си получиш наказанието, което ще бъде болезнено и много, много дълго. — Той се извърна.
	— Не! — каза Жан-Пиер. — Чакай!
	Анатолий се обърна към него.
	Жан-Пиер се опита да събере мислите си въпреки болката.
	— Дойдох тук… рискувах живота си… давах ви информация за конвоите… вие нападахте конвоите… направихте много повече поразии от загубата на осемдесет бойци… не е логично, не е логично! — После събра сили за едно свързано изречение: — Ако знаех за някаква клопка, щях да ви предупредя вчера и да моля за милост.
	— Тогава откъде са знаели, че ще нападнем селото? — запита Анатолий.
	— Трябва да са се досетили.
	— Как?
	Жан-Пиер блъскаше изтерзания си мозък, за да се сети.
	— Скабун беше ли бомбардиран?
	— Мисля, че не.
	Сега Жан-Пиер беше сигурен: някой е разбрал, че не е имало никаква бомбардировка в Скабун.
	— Трябваше да го бомбардирате — каза той.
	Анатолий, изглежда, се замисли.
	— Някой там е много добър с логическото мислене.
	Джейн е била, никой друг, помисли си Жан-Пиер и за секунди се изпълни с адска омраза към нея.
	Анатолий каза:
	— Елис Талер има ли някакви отличителни белези?
	Жан-Пиер можеше всеки момент да загуби съзнание, но го беше страх, че пак ще започнат да го удрят.
	— Да — с жалък тон изрече той. — Голям белег на гърба с формата на кръст.
	— Значи наистина е той — почти шепнешком издума Анатоли.
	— Кой?
	— Джон Майкъл Рейли, възраст — трийсет и четири години, роден в Ню Джърси, най-големият син на строителен работник. Прекъснал следването си в Калифорнийския университет в Бъркли поради слаб успех на изпити, после е капитан в американските военноморски сили. Агент е на ЦРУ от 1972-а. Семейно положение: развеждан веднъж, едно дете, местоживеенето на семейството се пази в дълбока тайна. — Той махна с ръка, като че ли да се отърве от такива дребни детайли. — Няма съмнение, че именно той ме е надхитрил в Дарг днес. Брилянтен ум и много опасен. Ако можех да избера кого от всички агенти на западните империалистически страни да хвана, бих избрал него. През последните десет години поне три пъти ни е причинявал непоправими загуби. Миналата година в Париж сам унищожи цяла мрежа, която беше плод на седем-осем годишна упорита работа. Предишната година пък разконспирира агент, когото ние бяхме внедрили в президентската охрана на Белия дом през 1965-а — човек, който можеше един ден да убие държавен глава. А сега — сега ето ни го и тук.
	Жан-Пиер, който беше коленичил на пода, обгърнал с ръце смазаното си от бой тяло, отпусна глава на пода и отчаяно затвори очи. През цялото време беше чувствал, че задачата не е по силите му, че всичко е било жалки напъни да се противопостави на гросмайсторите в тази безмилостна игра като голо дете в бърлогата на лъвове.
	А бе имал такива големи надежди! Работейки съвсем сам, той беше на крачка от възможността да нанесе на афганистанската Съпротива такъв удар, от който никога нямаше да може да се съвземе отново. Щеше да промени курса на историята в тази част на земното кълбо и да си отмъсти жестоко на всичките самодоволни управници в Запада; щеше да изпързаля, да смае цялата държавна машина, която беше предала и убила баща му. Но вместо сега да тържествува, той бе разгромен. Дръпнаха му всичко изпод носа в последния момент — и то не кой да е, а Елис.
	Той чу гласа на Анатолий някак отдалеч, като през мъгла:
	— Можем да сме съвсем сигурни, че е постигнал каквото трябва с бунтовниците. Не знаем подробности, но общите линии са ни достатъчни: пакт за обединение между бандитските главатари, в замяна на който те получават американски оръжия. Такова нещо може да поддържа въстанието още години наред. Трябва да го спрем, преди да е започнало.
	Жан-Пиер отвори очи и погледна нагоре.
	— Как?
	— Трябва да хванем този човек, преди да се върне в Щатите. Така никой няма да разбере, че е успял да постигне договора, муджахидините никога няма да си получат оръжията и цялата история ще се провали.
	Жан-Пиер слушаше, развълнуван въпреки болката: дали наистина още съществува възможност да изпълни отмъщението си?
	— Ако заловим него, това почти ще компенсира, че изпуснахме Масуд — продължи Анатолий и сърцето на Жан-Пиер подскочи, изпълнено с надежда. — Тогава не само ще сме неутрализирали единствения най-опасен агент, с който разполагат империалистите. Помисли си само: истинска, жива „кука“ на ЦРУ, заловен тук, в Афганистан… От три години вече американската пропагандна машина тръби, че афганистанските бандити са борци за свобода, вдигнали се на героично въстание срещу силата на Съветския съюз като библейския Давид срещу Голиат. А сега ще притежаваме доказателство за това, което от толкова време повтаряме: Масуд и останалите са просто лакеи на американския империализъм. Можем да изправим Елис на съд…
	— Но западните вестници всичко ще отрекат — каза Жан-Пиер. — Капиталистическата преса…
	— На кой му пука за Запада? Всъщност ние искаме да впечатлим необвързаните държави, онези фурнаджийски лопати от Третия свят и мюсюлманските държави, особено тях.
	„Значи е възможно _наистина_ — помисли си Жан-Пиер — всичко пак да стигне до триумфален край; и това ще бъде и моят личен триумф, защото аз бях този, който алармира руснаците за присъствието на агент от ЦРУ в Долината на Петте лъва.“
	— А сега ме интересува — рече Анатолий — къде точно е Елис тази вечер.
	— Той се движи с Масуд — отвърна Жан-Пиер. Залавянето на Елис никак няма да е проста работа: на Жан-Пиер му беше нужна цяла година, за да разбере къде е Масуд.
	— Не виждам защо би трябвало да продължи да се движи с Масуд — рече Анатолий. — Той имаше ли някаква основна база?
	— Да — на теория живееше с едно семейство в Банда. Но рядко се свърташе там.
	— Въпреки това явно оттам ще трябва да започнем търсенето.
	Да, разбира се, помисли си Жан-Пиер. Ако Елис не е в Банда, някой там може пък да знае къде е отишъл… Някой като Джейн например. Ако Анатолий отиде в Банда да търси Елис, той може в някакъв момент да намери и самата Джейн. Болката на Жан-Пиер като че почна да понамалява при мисълта, че е възможно да отмъсти на държавната машина, да залови Елис, който му открадна победата така подло, и в същото време да си върне Джейн и Шантал.
	— Аз ще дойда ли с теб в Банда? — попита той.
	Анатолий помисли малко.
	— Да, така смятам. Ти познаваш селото и хората — може да се окажеш от полза, ако си ми подръка.
	Жан-Пиер с мъка се изправи на крака, стиснал зъби от болката в слабините.
	— Кога тръгваме?
	— Веднага — отвърна Анатоли.


>>	Четиринадесета глава

	Елис бързаше да хване някакъв влак и изпадна в дива паника, макар да знаеше, че сънува. Първо, не можеше да паркира колата си — караше хондата на Джил, после пък не можа да намери гишето с билети. След като реши да се качи на влака без билет, изведнъж се оказа, че трябва да си пробива път през някаква огромна тълпа в просторната чакалня на „Гранд Сентръл Стейшън“. В този момент си спомни, че и преди е сънувал същото, даже няколко пъти, при това неотдавна, и никога не успяваше да хване влака. Тези сънища винаги го оставяха с непоносимото чувство, че щастието някак си го е отминало завинаги, и сега изпитваше ужас, че същото нещо ще се случи пак. Той все по-бясно се блъскаше и си пробиваше път през тълпата и най-накрая се добра до изхода. На това място в предишните сънища само виждаше как последните вагони изчезват в далечината, но този ден влакът стоеше още на гарата. Елис затича по перона и успя да се качи точно когато машината потегляше.
	Толкова много се зарадва, че е хванал влака, та се чувстваше почти пиян от щастие. Настани се в първокласно купе и не му се стори никак странно, че всъщност не седи там, а лежи в спален чувал с Джейн до себе си. Навън през прозореца зората разливаше първите си лъчи над Долината на Петте лъва.
	Нямаше остър преход между съня и будното състояние. Влакът постепенно някак избледня, докато накрая останаха само спалният чувал, Долината, Джейн и чувството за неземно щастие. По някое време през кратката нощ те бяха закопчали ципа на чувала и сега лежаха, прилепени един до друг, като почти не можеха да мърдат. Усещаше топлия й дъх на врата си, наедрелите й гърди притискаха ребрата му. Кокали го бодяха тук-там — хълбокът и коляното, лакътят и стъпалото й, но на него му харесваше. Винаги спяха притиснати един до друг, това си го спомняше. Купеното от антикварен магазин легло в парижкия й апартамент така или иначе беше прекалено тясно за друга поза. Неговият собствен креват беше по-голям, но даже и там спяха гушнати, почти един върху друг. Тя все му казваше, че нощем я нападал с най-похотливи намерения, но на сутринта никога не си спомняше да го е правил.
	От много време не беше спал цяла нощ с жена. Опита се да си спомни коя е била последната и се сети, че беше Джейн. Момичетата, които бе водил в апартамента си във Вашингтон, така и никога не оставаха за закуска.
	Джейн беше последната и единствена жена, с която можеше така невъздържано да се люби. Прехвърли през главата си нещата, които бяха правили предната вечер, и започна да получава ерекция. Изобщо не знаеше до колко пъти един след друг може „да му стане“, когато е с нея. В Париж някой път оставаха в леглото по цял ден, само от време на време се размърдваха, за да отарашат хладилника и да си отворят някоя бутилка вино, и той стигаше до върха пет-шест пъти поред, докато тя направо губеше сметка колко оргазма е получила. Никога не се беше имал за полов атлет и по-нататъшният му опит показа, че наистина не е такъв — освен с нея. Тя освобождаваше нещо в него, което оставаше потиснато, когато е с други жени — от страх или чувство за вина, или бог знае защо. Никой друг не беше успявал да го докара до такова състояние, макар че една друга жена бе съвсем близо: виетнамката, с която беше изживял кратка, обречена връзка през 1970-а.
	Сега беше съвсем ясно, че никога не е спирал да обича Джейн. През последната една година си беше вършил работата, беше се срещал с жени, посещаваше Петъл и ходеше до супермаркета — като актьор, който играе роля. За да успокои собствената си съвест, се преструваше, че това е неговата истинска същност, но дълбоко в себе си знаеше, че не е вярно. Никога нямаше да може да я прежали, ако не беше дошъл в Афганистан.
	Струваше му се, че много често остава сляп за най-важните неща в самия себе си. Не беше разбрал в далечната 1968-а, че иска да се бие за страната си; не беше разбрал, че не иска всъщност да се жени за Джил; във Виетнам не беше разбрал, че е против войната. Всяко от тези разкрития бе посрещал с пълно смайване и те едно по едно промениха целия му живот. Самозаблудата не е непременно лошо нещо — така виждаше нещата той: без нея нямаше да оцелее през войната, а и какво щеше да прави, ако никога не беше дошъл в Афганистан, освен да си повтаря, че всъщност не изпитва нужда да е с Джейн?
	„Дали е моя сега?“, помисли си той. Не беше му казала много снощи, освен едно „Обичам те, мили мой, спи спокойно“ точно преди да заспи. Мина му през ум, че това е най-хубавото нещо, което някога бе чувал.
	— На какво се усмихваш?
	Той отвори очи и я погледна.
	— Мислех, че спиш — отвърна.
	— Гледам те от доста време. Толкова щастлив изглеждаше.
	— Да.
	Той пое с пълни дробове хладния сутрешен въздух и се вдигна на лакът, за да види Долината. Нивите изглеждаха почти безцветни на мътната светлина призори, а небето беше перленосиво. Тъкмо щеше да й каже за какво е бил толкова щастлив, когато чу някакво бръмчене. Наостри уши.
	— Какво има? — попита тя.
	Той сложи пръст на устните й. Миг по-късно и тя го чу. След няколко секунди шумът се усили и вече не можеше да се сгреши: бяха хеликоптери. Чувство за предстоящо нещастие изведнъж връхлетя Елис.
	— Ох, мамка му! — разтревожено изрече той.
	Машините се появиха над главите им иззад планинския хребет: три „Хинд“-а, накичени с оръжия, и един голям транспортен „Хип“.
	— Мушкай главата си вътре — бързо каза Елис. Спалният чувал беше кафяв и прашен, също като почвата около тях: ако стоят покрити с него, може да останат незабелязани от въздуха. Муджахидините използваха същата тактика, за да се скрият от самолети и хеликоптери — покриваха се със сиво-кафявите си одеяла, наречеш тук „пату“, които всеки от тях носеше.
	Джейн се зарови в спалния чувал. В единия му край имаше голям празен калъф за поставяне на възглавници. Ако сложеха това върху себе си, щяха да успеят да си покрият главите. Елис хвана здраво Джейн и се претърколи, а калъфът ги захлупи. Сега на практика нямаше как да ги видят.
	Лежаха така по корем, като той почти я затискаше с тялото си, и гледаха надолу към селото. Хеликоптерите като че се снишаваха, за да кацнат.
	Джейн каза:
	— Нали няма да кацнат точно тук?
	Елис бавно отвърна:
	— Мисля, че това се готвят да направят.
	Джейн тръгна да се изправя с думите:
	— Трябва да сляза долу.
	— Не! — Елис я хвана за раменете и с цялата си тежест я натисна надолу. — Чакай само няколко секунди да видим какво ще стане.
	— Но Шантал…
	— Чакай!
	Тя се отказа да се бори, но той продължи да я държи все така здраво в обятията си. По покривите на къщите сънени хора сядаха по постелките си, търкаха очи и замаяно гледаха огромните машини, които блъскаха въздуха над тях като огромни птици. Елис видя къщата на Джейн. Виждаше се Фара, която стана и се зави с чаршаф. Там, до нея, беше мъничкото дюшече, върху което лежеше Шантал, скрита от завивките.
	Хеликоптерите предпазливо покръжиха наоколо. „Искат да се приземят тук — помисли си Елис, — но ги е страх след нападението в Дарг.“
	Селяните защъкаха, паникьосани. Някои бягаха вън от къщите си, други пък бягаха навътре. Деца и животни бързо бяха прибрани вътре. Няколко души се опитаха да избягат, но един от „Хинд“-овете прелетя ниско над пътеките, водещи вън от селото, и ги върна обратно.
	Тази сцена явно убеди руския командир, че тук не готвят засада. „Хип“-ът с войниците и един от трите „Хинд“-а тромаво се приземиха в една нива. След секунди от огромния търбух на „Хип“-а като насекоми заизскачаха войници:
	— Така не става! — извика Джейн. — Сега трябва да сляза долу!
	— Слушай — каза й Елис, — тя не е в опасност. Каквото и да са тръгнали да търсят руснаците, със сигурност не са тръгнали за бебета. Но може да търсят теб.
	— Трябва да съм с нея…
	— Стига си се паникьосвала! — извика той. — Ако си с нея, тогава тя наистина ще бъде в опасност. Ако стоиш тук, на нея нищо няма да й се случи. Не разбираш ли? Да се затичаш сега към нея е най-лошото, което можеш да направиш.
	— Елис, не мога да…
	— Трябва!
	— О, боже! — Тя затвори очи. — Дръж ме здраво.
	Той сграбчи раменете й и силно ги стисна.
	Войниците обградиха селцето. Само една къща остана извън веригата им: домът на моллата, който беше на четиристотин-петстотин метра настрани от останалите къщи, на пътека, водеща към планината. Точно когато Елис спря поглед върху нея, един човек забързано изскочи от къщата. Достатъчно близо беше, за да може Елис да види боядисаната в червено брада: беше Абдула. Три хлапета и жена с бебе на ръцете го последваха и затичаха след него нагоре по планинската пътека.
	Руснаците го видяха почти веднага. Елис и Джейн дръпнаха спалния чувал още повече върху главите си, когато хеликоптерът изви от селото и закръжа над пътеката. Картечницата към носа на машината започна да стреля. В краката на Абдула, в много добре преценена права линия, прахът се вдигна на облачета от куршумите. Той спря на място, изглеждаше почти комичен, защото едва не падна напред, а после се извърна и се затича обратно, махайки ръце и крещейки на своите да се връщат веднага. Като наближиха къщата, още един картечен откос не им даде да влязат вътре и след миг цялото семейство потегли надолу по ската, към селото. Откъслечни изстрели се чуваха от време на време през потискащия рев на машините, но войниците явно стреляха във въздуха, за да сплашат селяните. Те влизаха по къщите и извеждаха техните обитатели по долни дрехи и ризи. „Хинд“-ът, който беше върнал моллата и семейството му, сега кръжеше ниско над селото и като че търсеше и други бегълци.
	— Какво смятат да правят? — с треперещ глас попита Джейн.
	— Не съм сигурен.
	— Това да не би да е… отмъщение за вчера?
	— Пази боже!
	— Тогава какво е? — настоя тя.
	На Елис му се щеше да се сопне: „Откъде пък, мамка му, да знам!“, но вместо това отвърна:
	— Може би пак ще се опитат да заловят Масуд.
	— Но той никога не остава близо до мястото на сражението.
	— Може би се надяват, че е станал невнимателен или вече го мързи, или пък че е ранен… — Всъщност Елис не знаеше какво става, но се страхуваше от касапница като виетнамските.
	Селяните бяха откарани в двора на джамията от войници, които се държаха с тях доста грубо, но не и брутално.
	Изведнъж Джейн извика:
	— Фара!
	— Какво има?
	— Какво прави тя?
	Елис намери с поглед покрива на къщата на Джейн. Фара беше коленичила до мъничкото дюшече на Шантал и Елис можеше да види само розовата главичка от завивките. Шантал като че още спеше. По някое време през нощта Фара трябва да я е нахранила с биберона, но макар че още не е гладна, шумът от хеликоптерите би могъл да я е разбудил. Елис се надяваше да не се събуди и сега.
	Той видя как Фара слага възглавница до главата на Шантал, а после дръпва чаршафа над лицето на бебето.
	— Крие я — каза Джейн. — Възглавницата повдига завивката, за да може да влиза въздух.
	— Тя е умно момиче.
	— Ще ми се да бях там, при нея.
	Фара смачка чаршафа, а после небрежно метна още един върху тялото на Шантал. Спря се за момент, за да види какво е постигнала. Отдалече бебето изглеждаше точно като набързо изоставена купчина завивки, Фара явно остана доволна от илюзията, защото тръгна към края на покрива и слезе по стълбите под сайванта.
	— Остави я сама — каза Джейн.
	— Шантал е в безопасност, доколкото може да бъде при тези обстоятелства…
	— Знам, знам!
	Избутаха и Фара към джамията заедно с останалите. Беше една от последните, които влязоха.
	— Всичките бебета са с майките си — каза Джейн. — Мисля, че Фара трябваше да вземе Шантал.
	— Не — отвърна Елис. — Чакай. Ще видиш. — Той още не знаеше какво ще се случи, но ако готвеха масово клане, тогава Шантал беше в най-голяма безопасност там, където бе в момента.
	Когато всички вече се бяха събрали между дуварите на джамията, войниците започнаха пак да претърсват селото, като тичешком влизаха и излизаха от къщите и стреляха във въздуха. „Определено не им се налага да пестят амунициите“, помисли си Елис. Хеликоптерът, който беше останал във въздуха, прелетя ниско, оглеждайки околностите на селото във все по-широки кръгове, като че ли търсеше някого.
	Един от войниците влезе в двора на къщата на Джейн.
	Елис усети как тя замръзна на място.
	— Всичко ще е наред — прошепна в ухото й.
	Войникът влезе в сградата. Елис и Джейн бяха приковали погледи във вратата. След няколко секунди той излезе и бързо изтича по външното стълбище.
	— О, Боже, спаси ми я! — прошепна Джейн.
	Той застана на покрива, хвърли поглед към смачканите чаршафи, огледа и околните покриви, а после пак съсредоточи вниманието си върху покрива на Джейн. Дюшекът на Фара беше най-близо до него, Шантал беше точно от другата страна. Той побутна с крак дюшека на Фара.
	Изведнъж се обърна и затича надолу по стълбите.
	Елис най-сетне си пое дъх и погледна към Джейн. Беше бяла като платно.
	— Казах ти, че всичко ще се нареди — успокои я той, но тя започна да се тресе от напрежение.
	Елис се съсредоточи върху събитията в джамията. Успяваше да види само една част от оградения двор. Селяните като че ли бяха седнали по земята в редици, но имаше известно движение насам-натам. Опита се да разгадае какво ли става. Дали ги разпитват за Масуд и къде се намира той сега? Там, долу, имаше само трима човека, които можеха да знаят, трима муджахидини, които бяха родом от Банда и които не изчезнаха из шубраците заедно с Масуд вчера: Шахазай Гул, белязаният, Алишан Карим, братът на моллата Абдула, и Шер Кадор, козарчето. Шахазай и Алишан бяха над четиридесетгодишни и можеха лесно да изиграят ролята на уплашени старци. Шер Кадор беше само на четиринайсет. И тримата можеха съвсем искрено да кажат, че не знаят нищо за Масуд. Добре че Мохамед го нямаше там: руснаците не биха повярвали толкова лесно в неговата невинност. Оръжията им бяха майсторски скрити по места, където руснаците не биха търсили: в покрива на един външен клозет, между листата на една черница, в дълбока яма на брега на реката.
	— О, гледай! — смаяно изрече Джейн. — Човекът пред джамията!
	Елис погледна нататък.
	— Руският офицер с островърхата шапка?
	— Да! Знам кой е този — виждала съм го и преди. Това е човекът, който беше в каменната хижа заедно с Жан-Пиер, това е Анатолий!
	— Връзката му — изрече Елис и се загледа съсредоточено, опитвайки се да разгадае лицето на този човек: отдалеч изглеждаше с монголоидни черти. Какъв ли е? Беше дръзнал сам да премине на територия, контролирана от муджахидини, за да се срещне с Жан-Пиер — значи трябва да е смелчага. Днес явно беше ядосан, защото именно той отведе руснаците в онзи капан в Дарг. Сигурно иска да нанесе бързо ответен удар, за да си възвърне инициативата…
	Размишленията на Елис бяха внезапно прекъснати, когато още една фигура се появи от джамията — брадат мъж в бяла риза с открита яка и тъмни панталони европейска кройка.
	— Исусе Христе всемогъщи! — промълви Елис. — Това е Жан-Пиер!
	— Ах! — извика Джейн.
	— Сега пък какво става, по дяволите? — като на себе си проговори Елис.
	— Мислех си, че никога няма да го видя пак — каза Джейн.
	Елис погледна към нея. На лицето й имаше странно изражение. След миг той осъзна, че то изразява угризения на съвестта.
	Отново концентрира вниманието си върху сцената, разиграваща се в селото. Жан-Пиер говореше с руския офицер и жестикулираше, сочейки нагоре към планината.
	— Особено е застанал — каза Джейн. — Като че ли се е наранил.
	— Към нас ли сочи? — попита Елис.
	— Той не знае за това място — никой не знае. Може ли да ни види?
	— Не.
	— Ние обаче го виждаме — рече тя, изпълнена със съмнения.
	— Да, но той стои прав, и то на равно. А ние лежим по корем, надничаме изпод одеяло и обстановката наоколо ни прикрива. Той не може да ни забележи, освен ако не знае къде точно да гледа.
	— Тогава трябва да сочи към пещерите.
	— Да.
	— Сигурно казва на руснаците да търсят там.
	— Да.
	— Но това е ужасно. Как може той да… — Гласът й заглъхна и след известно мълчание тя добави: — Ама разбира се, та нали това прави още откакто пристигнахме — предава тукашните хора на руснаците.
	Елис забеляза, че Анатолий като че говори по мобилен телефон. След миг един от кръжащите „Хинд“-ове изрева над завитите глави на Елис и Джейн и се приземи — те вече не го виждаха, но добре го чуваха — на върха на хребета.
	Жан-Пиер и Анатолий се отдалечаваха от джамията.
	Жан-Пиер куцаше.
	— Той наистина е ранен — каза Елис.
	— Чудя се какво ли е станало?
	На Елис му се струваше, че Жан-Пиер е бил пребит от бой, но реши да замълчи. Мислеше какво ли става сега в главата на Джейн. Ето го там нейния съпруг, върви заедно с офицер от КГБ — полковник, заключи Елис по униформата. А ето я и нея тук, в набързо стъкмено легло с друг мъж. Дали чувства вина? Срам? Дали се чувства предателка? Или не съжалява? Дали мрази Жан-Пиер, или просто е разочарована? Тя е била влюбена в него — дали е останало нещо от тази любов? Попита я:
	— Какво чувстваш, като го наблюдаваш?
	Джейн погледна Елис дълго, сериозно — и той за момент си помисли, че сега ще се разбеснее, но тя просто беше приела въпроса наистина сериозно. Накрая рече:
	— Тъга. — После извърна поглед обратно към селото.
	Жан-Пиер и Анатолий се бяха отправили към къщата на Джейн, където Шантал лежеше, скрита на покрива.
	Джейн каза:
	— Мисля, че търсят мен.
	Лицето й се бе удължило от страх, докато се взираше в двете мъжки фигури там долу. Елис не смяташе, че руснаците са изминали всичкия този път с толкова войници и машини само заради Джейн, но нищо не й каза.
	Жан-Пиер и Анатолий минаха през двора на бившия дюкян и влязоха в сградата.
	— Само недей да плачеш, мъничкото ми момиченце! — прошепна Джейн.
	Цяло чудо беше, че Шантал още спи, помисли си Елис. А може би не спи, може би отдавна е будна и плаче, но виковете й не се чуват от шума на хеликоптерите. Може би войниците не бяха я чули, защото точно над главите им в този момент мина хеликоптер. Може би по-чувствителните уши на баща й ще доловят звуците, които не бяха привлекли вниманието на незаинтересован непознат. Може би…
	Двамата мъже излязоха от къщата.
	Спряха за момент на двора и оживено разговаряха за нещо. Жан-Пиер закуцука към дървените стълби, които водеха към покрива. Изкачи първото стъпало с очевидно голяма мъка, после пак слезе. Размениха си няколко кратки реплики и руснакът се качи по стълбите.
	Анатоли стигна до най-горното стъпало и пристъпи на покрива. Също като войника преди него, той хвърли поглед към разпръснатите завивки, огледа останалите къщи и после пак внимателно заоглежда покрива. Също като войника той побутна дюшека на Фара с ботуш. После коленичи до Шантал. Внимателно отдръпна чаршафа.
	Джейн нададе някакъв нечленоразделен вик, когато розовото личице на Шантал се появи отдолу.
	„Ако търсят Джейн — помисли си Елис, — сега ще вземат Шантал, защото знаят, че тя ще се предаде, за да е пак заедно с бебето си.“
	Анатолий остана в продължение на няколко секунди неподвижен, загледан втренчено в малкия вързоп.
	— О, господи, не издържам, не издържам! — изстена Джейн.
	Елис я притисна здраво до себе си и каза:
	— Чакай, чакай и гледай.
	Той напрегна зрение, за да различи изражението на бебешкото личице, но разстоянието беше прекадено голямо.
	Руснакът като че премисляше нещо. Изведнъж взе решение. Пусна чаршафа, подпъхна го под бебето, изправи се и се отдалечи.
	Джейн избухна в ридания.
	Анатолий заговори нещо на Жан-Пиер от покрива, клатейки отрицателно глава. После се спусна обратно в двора.
	— Защо ли го направи? — на глас размишляваше Елис. Това клатене на главата означаваше, че Анатолий лъже Жан-Пиер и му казва: „На покрива няма никой.“ Оттам следва, че Жан-Пиер би искал да вземе бебето, но Анатоли не иска. Това пък показва, че Жан-Пиер иска да намери Джейн, но руснакът не се интересува от нея.
	Тогава от какво се интересува?
	Изведнъж всичко му стана ясно. Търси него.
	— Смятам, че здравата я оплесках — каза той, предимно на себе си. Жан-Пиер искаше да си получи Джейн и Шантал, но Анатолий търсеше него, Елис. Той иска да отмъсти за вчерашното унижение; иска да му попречи да се върне на Запад с договора на бунтовническите командири; освен това иска да изправи Елис на съд, за да докаже на целия свят, че ЦРУ стои зад афганистанското въстание. „Трябваше да се сетя за всичко това вчера — мрачно разсъждаваше Елис, — но бях замаян от успеха и си мислех само за Джейн. Освен това Анатолий няма как да знае, че съм тук — можех да съм в Дарг или Астана или да съм хванал гората с Масуд, — значи просто е опипвал почвата. Но почти успя. Анатолий има добри инстинкти. Той е опасен враг и битката още не е приключила.“
	— Джейн хлипаше. Елис замилва косата й и се опитваше да я успокои, докато наблюдаваше как Жан-Пиер и Анатолий, се връщат към хеликоптерите, които още стояха в нивите с работещи двигатели.
	„Хинд“-ът, който беше се приземил горе на върха, близо до пещерите, пак се издигна над главите на Елис и Джейн. Елис се почуди дали седмината ранени муджахидини горе в пещерата-клиника са били разпитвани, или са ги взели като пленници, а защо не и двете!
	Всичко свърши много бързо. Войниците наизлязоха вкупом от джамията и се наблъскаха в „Хип“-а също тъй скоростно, както бяха излезли. Жан-Пиер и Анатолий се качиха в единия „Хинд“. Грозните машини се заиздигаха една след друга, лениво се отлепиха от земята, докато се извисиха над планинския връх, а после бързо излетяха в права линия на юг.
	Елис, който знаеше какво си мисли Джейн в момента, каза:
	— Изчакай само няколко секунди, докато всичките хеликоптери се изгубят от очи — не разваляй всичко сега.
	Тя кимна през сълзи.
	Селяните започнаха да се изнизват от джамията, изглеждаха уплашени. И последният хеликоптер се издигна и полетя в южна посока. Джейн се измъкна трескаво от спалния чувал, навлече шалварите и ризата си и се затича надолу по склона, като се хлъзгаше, препъваше и закопчаваше ризата си в движение. Елис я гледаше как се отдалечава и някак си усещаше, че тя го мрази в момента; осъзнаваше, че това чувство е съвсем нелогично и въпреки това не можеше да се отърве от него. „Още няма да тръгвам след нея — реши той. — Ще я оставя сама да прегърне пак малката Шантал.“
	Загуби я от очи, когато тя сви край къщата на моллата. Елис погледна надолу към селото. Животът там постепенно се нормализираше. Чуваха се вече високи гласове и развълнувани викове. Децата търчаха наоколо, бръмчейки като хеликоптери, насочваха въображаеми пушки и гонеха пилетата по кьошетата, за да ги разпитват. Повечето от възрастните бавно се връщаха по домовете си, изглеждаха стреснати.
	Елис си спомни седемте ранени муджахидини и едноръкото момче в пещерата. Реши да намине да ги види. Облече си дрехите, нави спалния чувал и потегли нагоре по планинската пътека.
	Спомни си Алън Уиндърмън, в сивия си костюм и вратовръзката на райе, как чоплеше салатата си във вашингтонския ресторант и питаше: „Какви са шансовете руснаците да заловят нашия човек?“ „Нищожни — беше отвърнал Елис. — Ако не могат да заловят Масуд, защо пък ще могат да хванат внедрен агент, изпратен да се срещне с Масуд?“ Сега знаеше какъв е отговорът на този въпрос: защото имат помощта на Жан-Пиер.
	— Господ да го накаже Жан-Пиер! — на глас изрече Елис.
	Стигна до площадката пред пещерата. Отвътре не се чуваше никакъв звук. Надяваше се руснаците да не са взели и момчето Муса заедно с ранените муджахидини — Мохамед щеше да бъде неутешим.
	Влезе в пещерата. Слънцето вече беше високо и всичко се виждаше съвсем ясно. Всичките бяха там — лежаха неподвижни и безмълвни.
	— Добре ли сте? — попита Елис на персийски.
	Не получи никакъв отговор. Никой не помръдна.
	— О, божичко! — прошепна той.
	Коленичи до най-близкия бунтовник и докосна брадатото лице. Човекът лежеше в локва кръв. Беше застрелян в главата от упор.
	Елис бързо обиколи всичките.
	До един бяха мъртви.
	Детето — също.


>>	Петнадесета глава

	Джейн тичаше през селото, обзета от дива паника, блъскаше се в хората и дуварите, препъваше се, падаше и пак ставаше — задъхана, без да спира да ридае и да стене.
	— Трябва да е добре — повтаряше си тя като молитва, но в главата й се въртяха въпросите „Защо не се събуди Шантал?“, „Какво направи Анатолий?“ и „Дали бебето ми е живо и здраво?“.
	С препъване стигна до двора на бившия дюкян и се изкачи по стълбите към покрива, вземайки по две стъпала наведнъж. Падна на колене и дръпна чаршафа от малкото дюшече. Очите на Шантал бяха затворени. Джейн си помисли: Дали диша? Дали диша? После очите на бебето се отвориха, то погледна към майка си и за първи път в живота си се усмихна.
	Джейн я грабна и свирепо я притисна до себе си. Имаше чувството, че сърцето й ще се пръсне от вълнение. Шантал се разплака от внезапното стискане. Джейн също се разплака — от радост и от облекчение, защото малкото й момиченце още е тук, при нея, още е живо, топличко и гласовито и защото току-що се бе усмихнало за първи път.
	След малко Джейн се успокои и Шантал, усетила промяната, също млъкна. Джейн я залюля в обятията си, тупкаше я успокоително по гърба и я целуваше. Най-сетне младата жена си припомни, че на света има и други хора и се разтревожи какво ли е станало със селяните в джамията и дали са добре. Слезе долу в двора и там срещна Фара.
	Джейн погледна за момент към момичето, към стихналата, притеснена Фара, срамежлива и толкова чувствителна: откъде беше намерила и куража, и бързата съобразителност, и здравите нерви да скрие Шантал под смачкан чаршаф, докато руснаците приземяваха хеликоптерите си и стреляха с автомати само на метри от нея?
	— Ти я спаси — каза Джейн.
	Тя прехвърли Шантал край левия си хълбок, а с дясната ръка прегърна Фара и я притисна до себе си.
	— Ти спаси бебето ми — повтори. — Благодаря ти! Благодаря!
	За миг Фара се усмихна широко, а после избухна в сълзи.
	Джейн я зауспокоява, потупвайки я по гърба, както беше направила с Шантал преди малко. Когато Фара спря да плаче, Джейн заразпитва:
	— Какво стана в джамията? Какво направиха? Пострада ли някой?
	— Да — като замаяна отвърна Фара.
	Джейн се усмихна: не можеш да зададеш на Фара три въпроса един след друг и да очакваш смислен отговор.
	— Какво стана, като отиде в джамията?
	— Те питаха къде е американецът.
	— Кого питаха?
	— Всички. Но никой не знаеше. Докторът ме попита къде сте вие с бебето и аз казах, че не знам. После подбраха трима от мъжете: първо чичо ми Шахазай, после моллата, после Алишан Карим, брата на моллата. Пак ги разпитваха, но нямаше смисъл, защото мъжете не знаеха къде е отишъл американецът. След това ги биха.
	— Лошо ли пострадаха?
	— Само ги биха.
	— Аз ще ида да ги погледна. — „Алишан не е добре със сърцето“, притеснено си помисли Джейн. — Къде са сега?
	— Още в джамията.
	— Ела с мен. — Джейн влезе в къщата и Фара тръгна след нея. В бившия дюкян намери медицинската си чанта върху тезгяха. Добави няколко нитроглицеринови таблетки към медикаментите и пак излезе. Като тръгнаха към джамията, Джейн, все така здраво притиснала Шантал до себе си, попита Фара:
	— Теб удряха ли те?
	— Не. Докторът изглеждаше много ядосан, но не ме биха.
	Джейн се почуди дали Жан-Пиер е бил толкова гневен, защото се е досетил, че тя и Елис са прекарали заедно нощта. Хрумна й, че и цялото село се е досетило. Опита да си представи как ще реагират. Това може да се окаже окончателното доказателство, че тя е блудница и нищо друго.
	Все пак няма да й обърнат гръб веднага — не и докато има ранени хора, за които трябва да се погрижи. Стигна до джамията и влезе в двора. Жената на Абдула я видя, важно-важно се надигна и я поведе там, където той лежеше на земята. На пръв поглед изгледаше добре, а и Джейн се притесняваше за сърцето на Алишан, затова остави моллата — без да обръща внимание на възмутените протести на жена му — и отиде при Алишан, който лежеше съвсем наблизо.
	Лицето му беше посивяло, той дишаше трудно и с едната ръка притискаше гърдите си. Страховете на Джейн бяха оправдани — побоят беше довел до сърдечен пристъп. Тя му даде една таблетка и каза:
	— Сдъвчи я, недей да гълташ.
	Подаде Шантал на Фара и бързо прегледа Алишан. Имаше лоши наранявания, но не и счупени кости.
	— Как те удряха? — попита го тя.
	— С автоматите — дрезгаво отвърна той.
	Тя кимна. Беше изкарал късмет: единственото сериозно зло, което му бяха причинили, беше, че са го подложили на стрес, опасен за сърцето му, а от това той вече се възстановяваше. Тя обработи с йод раните и му каза да лежи там, където е, поне един час.
	После се върна при Абдула. Когато обаче се приближи до него, той я отпрати с ядосано ръмжене. Знаеше какво така го е вбесило: той си мислеше, че му се полага първи да бъде лекуван, и се обиди, че тя отиде най-напред при Алишан. Джейн нямаше намерение да се извинява. Тя му беше заявявала и преди, че лекува хората в зависимост от сериозността на състоянието им, а не от социалното им положение. Затова се извърна от него. Нямаше смисъл да настоява да преглежда стария глупак. Ако се чувства достатъчно добре, за да й крещи така, значи ще оживее.
	Отиде при Шахазай, стария боец с белега. Той вече беше прегледан от сестра си Рабия, „бабата“, която промиваше раните му. Билковите илачи на Рабия не бяха толкова антисептични, колкото трябва, но Джейн си помисли, че в крайна сметка те повече помагат, отколкото вредят, така че се задоволи само да го накара да раздвижи пръстите на ръцете и краката си. Нищо му нямаше.
	„Късмет извадихме — помисли си Джейн. — Руснаците дойдоха, но се разминахме само с леки наранявания. Слава богу! Сега можем да се надяваме, че ще ни оставят на мира за известно време — може би докато пак отворят маршрути през Хайберския проход.“
	— Докторът руснак ли е? — изведнъж попита Рабия.
	— Не. — За първи път сега Джейн се зачуди какво ли точно си е мислел Жан-Пиер. „Ако ме беше намерил — помисли си тя, — какво ли щеше да ми каже?“ — Не, Рабия, не е руснак. Но явно е минал на тяхна страна.
	— Значи е предател.
	— Да, така смятам. — Сега пък Джейн си помисли какво ли се върти в главата на старата Рабия.
	— Християнките могат ли да се развеждат с мъжа си, задето той е предател?
	„В Европа бих могла да се разведа с него и заради много по-незначителна причина“, рече си наум Джейн, затова каза:
	— Да.
	— Ти затова ли сега се ожени за американеца?
	Джейн разбра как вървят мислите на Рабия. Като прекара нощта в планината с Елис, тя наистина потвърди обвиненията на Абдула, че е „западняшка шафрантия“. Рабия, която от много време беше водещата защитничка на Джейн в селото, сега планираше да отвърне на тези обвинения с една по-различна интерпретация, според която Джейн е получила бърз развод от предателя според някакви странни християнски закони, неизвестни за правоверните, и сега е женената Елис според същите тези закони. „Така да бъде“, каза си Джейн.
	— Да — отвърна тя, — затова се ожених за американеца.
	Рабия кимна, доволна от отговора.
	Джейн почти вярваше, не има елемент истина в епитета на моллата. Та тя наистина в крайна сметка премина от леглото на един мъж в леглото на друг с неприлична бързина. Почувства се малко засрамена, после си каза: „Никога не съм позволявала поведението ми да се ръководи от очакванията на други хора. Да мислят каквото искат.“
	Не се смяташе женена за Елис. „А чувствам ли се разведена с Жан-Пиер?“, питаше се сама. Отговорът беше „не“. Наистина обаче разбираше, че задълженията й към него са приключили. „След това, което направи — мислеше си Джейн, — нищо повече не му дължа.“ Би трябвало да изпитва някакво облекчение от тези разсъждения, но всъщност чувстваше само тъга.
	Размишленията й бяха прекъснати. Край входа на джамията настъпи оживление, Джейн се извърна и видя Елис, понесъл нещо на ръце. Като се приближи, тя видя, че лицето му е изкривено от адски гняв. Изведнъж си спомни, че вече беше го виждала в такова състояние веднъж: когато безотговорен таксиджия зави внезапно колата си на сто и осемдесет градуса и бутна някакъв младеж с мотор, като го нарани доста лошо. Елис и Джейн бяха станали свидетели на цялата ситуация и извикаха линейка — в онези дни тя нямаше никакви медицински познания, — а Елис през цялото дреме повтаряше: „Толкова ненужно, беше толкова ненужно.“
	Постепенно фокусира вързопа, който той държеше: беше дете, и разбра, че изражението на лицето му означава, че детето е мъртво. Нейната първа реакция, от която веднага се засрами, беше да си помисли: „Слава богу, че не е моето бебе!“ После, когато погледна по-отблизо, видя, че това е единственото дете в селото, което понякога чувстваше съвсем като свое — едноръкият Муса, момчето, чийто живот беше спасила. Тя изпита ужасното чувство на разочарование и загуба, което ги връхлиташе с Жан-Пиер, когато дълго и упорито са се борили за нечий живот, а не успяваха. Но този път беше още по-мъчително, защото Муса беше толкова смел и решен да се справи с недъга си и баща му тъй се гордееше с него. „Защо точно той? — помиели си Джейн, докато сълзите бликаха от очите й. — Защо точно той?“
	Селяните се стълпиха покрай Елис, но той гледаше към Джейн.
	— Всички са мъртви — рече той на персийски, така че и другите да разберат. Някои от жените се разридаха.
	— Как? — попита Джейн.
	— Руснаците са ги застреляли до един.
	— О, боже мой! — Точно миналата нощ тя беше казала: „Никой от тях няма да умре.“ Беше предполагала, че всичките ще се оправят, по-бързо или по-бавно, и ще си възвърнат здравето и силата под нейните грижи. А сега — всички мъртви. — Но защо са убили детето? — извика тя.
	— Мисля, че ги е ядосал.
	Джейн се намръщи, озадачена.
	Елис размърда леко товара си, така че се показа ръката на Муса. Малките пръсти здраво бяха стиснали дръжката на ножа, който баща му му беше дал. По острието имаше кръв.
	Изведнъж се чу страховит вой и Халима си запроправя път през тълпата. Тя пое от Елис тялото, на сина си и се срина на земята, прегърнала мъртвото си дете, крещейки името му. Жените се насъбраха около нея. Джейн се извърна.
	Като направи знак на Фара да я последва с Шантал, Джейн излезе от джамията и бавно тръгна към дома. Само преди няколко минути си беше мислила, че на селото му се е разминало леко с идването на руснаците. Сега седем мъже и едно момче бяха мъртви. Джейн нямаше повече сълзи, защото много плака напоследък: само се чувстваше потресена от мъка.
	Влезе в къщата и седна, за да накърми Шантал.
	— Колко търпелива беше, мъничка моя — рече тя и сложи бебето на гърдата си.
	След минута-две пристигна Елис. Той се наведе и я целуна. Погледна я за малко, после каза:
	— Изглеждаш, все едно си ми ядосана.
	Джейн осъзна, че наистина е така.
	— Мъжете са толкова кръвожадни — горчиво изрече тя. — Това дете явно се е опитало да нападне въоръжени руски войници с ловния си нож — кой го е учил да бъде толкова вироглав? Кой му е казал, че неговата задача в живота е да убива руснаци? Когато се е хвърлил срещу човека с „Калашников“, кому се е опитвал да подражава? Не на майка си. На баща си е подражавал. Мохамед е виновен, че той умря, Мохамед и ти.
	Елис изглеждаше смаян.
	— Защо аз?
	Тя знаеше, че сега се държи грубо, но не можеше да спре.
	— Пребили са Абдула, Алишан и Шахазай в опита да ги накарат да издадат къде си — рече тя. — Търсили са теб. Това е била целта на упражнението.
	— Знам. Това прави ли ме виновен, задето са застреляли момченцето?
	— Всичко стана, защото си тук, където не ти е мястото.
	— Може би е така. Но за този проблем имам решение. Потеглям. Моето присъствие донесе насилие и кръвопролития, както ти съвсем правилно каза. Ако остана, не само че може да ме заловят — защото снощи изкарахме голям късмет, — но и твърде уязвимият ми план да накарам тези племена да работят заедно срещу общия си враг ще иде по дяволите. Даже и по-лошо — руснаците ще ме изправят на открит съдебен процес, за да извлекат максимална пропагандна изгода. „Вижте как ЦРУ се опитва да експлоатира вътрешните проблеми в една държава от Третия свят.“ Или нещо такова.
	— Ти наистина си важна клечка, нали? — Странно й се струваше, че това, което става тук, в Долината, сред тази малка група народи, би могло да има такива глобални последствия. — Но няма как да тръгнеш. Маршрутът през Хайберския проход е блокиран.
	— Има и друг изход — Пътят на маслото.
	— О, Елис… той е много тежък и опасен! — Тя си помисли как ще изкачва той високите проходи под суровите ветрове. Може да се загуби и да умре от замръзване в снега, може да го ограбят и убият бандити. — Моля те, не го прави.
	— Ако имах друг избор, бих го предпочел.
	Значи пак ще го загуби и ще остане сама. Тази мисъл я накара да се чувства много нещастна. Това я изненада! Само една нощ прекара с него всъщност. Какво ли е очаквала? Не беше съвсем сигурна. Във всеки случай нещо повече от такава внезапна раздяла.
	— Не мислех, че ще те загубя пак толкова скоро — рече тя. После премести Шантал на другата гърда.
	Той коленичи пред нея и взе лицето й в ръце.
	— Ти не си обмислила още цялата ситуация — каза й. — Не знаещ ли, че Жан-Пиер иска да те върне при себе си?
	Джейн насочи мислите си към това. Осъзна, че Елис е съвсем прав. Жан-Пиер сега ще се чувства унижен в мъжкото си достойнство: единственото нещо, което може да го възстанови от тези рани, би било да я вземе обратно, да я притежава в своето легло, под своята власт.
	— Но какво ли ще ми направи той? — каза на глас.
	— Ще иска ти и Шантал да живеете до края на живота си в някой миньорски град в Сибир, докато той шпионства в Европа и ви посещава през две-три години по време на ваканцията между две мероприятия.
	— Какво може да направи, ако аз откажа?
	— Може да те принуди. Или да те убие.
	Джейн си спомни как я беше ударил с юмрук… Изведнъж й се зави свят.
	— Руснаците дали ще му помогнат да ме намери? — попита тя.
	— Да.
	— Но защо? Какво ги интересувам аз?
	— Първо, защото са му длъжници. Второ, защото смятат, че като си с него, това ще го държи в добра форма. Трето, защото знаеш прекадено много. Познаваш Жан-Пиер твърде отблизо, а и си виждала Анатолий — можеш добре да опишеш и двамата и това да влезе в компютрите на ЦРУ, ако успееш да се добереш до Европа.
	Значи ще има още кръвопролития, помисли си Джейн, руснаците ще нападат села, ще разпитват хората, ще ги бият и измъчват, за да разберат къде е тя.
	— Този руски офицер… Анатолий се казва, той видя Шантал. — Майката притисна отново бебето до себе си, като си спомни онези ужасни мигове. — Мислех си, че ще я вземе. Той не беше ли осъзнал, че ако я вземе, аз ще се предам сама, за да съм с нея?
	Елис кимна.
	— И мен ме озадачи тогава. Но аз съм им по-важен, отколкото ти; и си мисля — той сигурно реши, че макар наистина да иска накрая да те залови, междувременно можеш да си му от полза.
	— От каква полза? Какво може да искат от мен?
	— Да ме забавиш.
	— Като те накарам да останеш тук?
	— Не, като тръгнеш с мен.
	Още докато той изричаше това, тя осъзна, че е прав, и изведнъж я обзе някакво чувство на пълна обреченост. Трябваше да тръгне с него заедно с бебето си — друг избор нямаше. „Ако умрем — ще умрем и толкова — бясно препускаха мислите й. — Така да бъде.“
	— Предполагам, че шансът ми да избягам оттук с теб е по-голям, отколкото шансът ми да избягам сама от Сибир — каза тя.
	Елис кимна.
	— Това като че ли изчерпва въпроса.
	— Започвам да събирам багажа — каза Джейн. Нямаше никакво време за губене. — Най-добре да потеглим още рано призори утре.
	Елис поклати глава.
	— Искам да съм се вдигнал оттук до един час.


	Джейн изпадна в паника. Беше планувала тръгването, разбира се, но не така внезапно; а сега чувстваше, че няма време дори да мисли. Разтича се из малката къща, като хвърляше дрехи, храна и медикаменти съвсем безразборно в разни чанти — ужасена, че може да забрави нещо много важно, но прекадено забързана, за да подреди багажа разумно.
	Елис разбра в какво състояние е изпаднала и я спря. Прихвана я за раменете, целена я по челото и спокойно заговори:
	— Кажи ми нещо — рече й. — Случайно да знаеш кой е най-високият връх във Великобритания?
	Тя се зачуди дали той не е обезумял напълно.
	— Бен Невис — отвърна. — В Шотландия е.
	— Колко е висок?
	— Над хиляда и двеста метра.
	— Някои от проходите, които ще изкачваме, са пет и половина до шест хиляди метра високи — това е четири пъти повече от най-високия връх във Великобритания. Макар че разстоянието е само двеста и петдесет километра, ще ни трябват поне две седмици. Така че спри, помисли си и планирай внимателно. Ако ти отнеме малко повече от час, за да събереш багажа — голяма работа, по-добре така, отколкото да тръгнем без антибиотици.
	Тя кимна, пое дълбоко въздух и започна отначало.
	Имаше две огромни туристически раници, които можеха да се събират и ставаха двойно по-малки. В едната сложи дрехи: пеленките на Шантал, по един чифт бельо за всички, шубата на Елис от Ню Йорк и собствения си дъждобран, подплатен с кожа и с качулка, който беше донесла от Париж. Другата раница напълни с медикаменти и храна, плюс запаси с хапчета желязо за краен случай. Нямаше ментоловия кейк „Кендъл“, разбира се, но Джейн намери местен заместител — някакви питки, направени от сушени черници и орехи — почти несмилаеми, но пълни с калории. Освен това взе ориз в обилно количество и една буца твърдо сирене. Единственият спомен, който Джейн запази, беше колекцията полароидни снимки на селяните. Освен това взеха спалните чували, една тенджера и военната мешка на Елис, в която имаше известно количество експлозиви и взриватели — единственото им оръжие. Елис завърза всичкия багаж на гърба на Маги, „еднопосочната“ кобила.
	Много сълзи се проляха по време на бързото им сбогуване. Джейн мина през прегръдките на Захара, на старата Рабия и даже на Халима, жената на Мохамед. Събитието беше донякъде помрачено от Абдула, който мина точно преди да потеглят и се изплю на земята, като подкара семейството си напред, но след няколко секунди се върна жена му — изглеждаше уплашена, но твърдо решена — и бутна в ръката на Джейн подаръче за Шантал: една проста парцалена кукла с мъничка шамия и фередже.
	Джейн прегърна и разцелува Фара, която беше неутешима. Момичето беше вече на тринайсет: скоро ще има съпруг, когото да боготвори. След година-две ще се омъжи и ще иде да живее в дома на свекъра си. Ще роди осем-девет деца, от които може би само половината ще преживеят над петгодишна възраст. И нейните дъщери ще се омъжат и ще напуснат дома. Тези от синовете й, които оцелеят от сраженията, ще си вземат невести и ще ги доведат вкъщи. Накрая, когато домочадието нарасне прекадено, синовете, снахите и внуците ще започнат да се изнасят, да завъртят свой собствен дом, в който пак да идват снахи и да се раждат деца. А и Фара сигурно ще започне да бабува като старата Рабия. „Дано си спомни поне някои от нещата, на които съм я учила“, помисли си Джейн.
	Алишан и Шахазай прегърнаха Елис. Потеглиха сред викове: „Аллах да е с вас!“ Селските хлапетии ги придружиха чак до завоя на реката. Джейн спря там и погледна за момент назад към сгушените една в друга кирпичени къщи, които бяха неин дом цяла година. Знаеше, че никога няма да се върне, но имаше чувството, че ако оцелее, ще разказва приказки за Банда и на внуците си.
	Те бързо тръгнаха по брега на реката. Джейн се улови, че напряга слух за звука на хеликоптери. След колко ли време ще започнат да ги дирят руснаците? Дали ще изпратят три-четири хеликоптера, за да търсят почти напосоки, или ще се заемат да организират наистина цялостно претърсване? Джейн не знаеше кое от двете да очаква.
	След по-малко от час стигнаха Дашт-и-Риуат (Равнината с крепостта) — приятно селце, където къщите и сенчестите им дворове се виждаха, разпръснати по северния бряг на реката. Точно тук коларският път — пълен с трапове, зигзагообразен, на места тесен като пътека, минаващ за „шосе“ в Долината на Петте лъва — свърши. Всичко, що се движи на колела и бе достатъчно яко, за да оцелее по пътя дотук, трябваше да спре, така че селото поминуваше почти само от продажбата на коне. „Крепостта“, включена в името на селото, се намираше нагоре по една странична долина и в момента се използваше за затвор, контролиран от муджахидините. В него държаха няколко войници от правителствената армия на Афганистан, един-двама руснаци и от време на време — по някой местен крадец. Джейн беше ходила там веднъж, за да лекува нещастен номад от западната пустиня, когото извикали в редовната армия, там хванал пневмония от студената кабулска зима и дезертирал. Той в момента преминаваше „курс на преквалификация“, преди да му бъде позволено да тръгне с муджахидините.
	Вече беше пладне, но никой от двамата не искаше да спре, за да обядват. Надяваха се да стигнат Саниз, на петнайсетина километра нагоре по Долината, до падането на нощта; и макар че в равнината петнайсет километра не са бог знае какво разстояние, при този терен това щеше да им отнеме часове мъчителен преход.
	Последният участък от пътя се виеше между къщите на северния бряг. Южният бряг представляваше отвесна скала, висока поне шейсет метра. Елис водеше кобилата, а Джейн носеше Шантал в измайстореното от нея „кенгуру“, което й даваше възможност да кърми Шантал, без да спира. Селото свършваше до воденица недалеч от страничната долина, наречена Риуат, която водеше към затвора. След като преминаха тази точка, вече не можеха да ходят тъй бързо. Теренът започна да става все по-стръмен, отначало — плавно, а после — много по-рязко. Те упорито се катереха под палещите лъчи на слънцето. Джейн покри главата си с пату, кафявото одеяло, което всички пътници задължително носеха. Шантал беше на сянка в люлчицата си. Елис носеше читралски калпак, дар от Мохамед.
	Когато стигнаха до върха на прохода, тя забеляза с известно задоволство, че даже не се беше задъхала. Никога в живота си не е била в такава добра форма — и сигурно никога няма пак да бъде. Видя, че Елис не само дишаше тежко, но се беше и изпотил. Той си беше много як физически, но не беше привикнал на часове ходене пеша като нея. Това я накара да се възгордее донякъде — докато не си спомни, че той има куршумени рани само отпреди девет дни.
	От другата страна на прохода пътят минаваше покрай планината високо над Реката на Петте лъва. Тук доста необичайно реката течеше много бавно. Там, където беше дълбока и бавна, водата изглеждаше яркозелена, с цвета на нефритите, които се намираха толкова често тук, покрай Дашт-и-Риуат, и които носеха в Пакистан, за да ги продават. Джейн изведнъж се уплаши, когато свръхизостреният й слух долови звука от далечни двигатели: нямаше къде да се скрият върху голия връх на скалата. Изведнъж я обхвана желание да скочи от канарата в реката на трийсет метра по-долу. Оказа се само ескадрила реактивни самолети, които бяха прекадено високо, за да видят каквото и да е на земята. Въпреки това от този момент нататък Джейн непрекъснато оглеждаше терена за дървета, храсти и скални вдлъбнатини, където биха могли да се скрият. Някакъв дяволски глас у нея й повтаряше: „Не е нужно да правиш всичко това, можеш да се върнеш, да се предадеш и да се събереш пак със съпруга си.“ Но това й се струваше някак само като теоретичен въпрос, една техническа подробност — нищо повече.
	Пътеката продължаваше да върви нагоре, но сега по-леко, затова развиваха достатъчно добра скорост. На всеки километър-два ги забавяха притоците, които се спускаха буйно от страничните долини, за да се влеят в голямата река; пътеката се спущаше надолу към стъкмен от трупи мост или брод. На Елис му се налагаше да влачи запъващата се Маги във водата, а отзад Джейн крещеше по нея и я замерваше с камъни.
	Отгоре по скалата, високо над реката, по протежение на целия хребет течеше напоителен канал. Целта му беше да увеличи обработваемата площ в равнината. Джейн се почуди кога Долината е разполагала с достатъчно време, мъже и мир, за да изпълни такъв голям инженерен проект: преди стотици години вероятно.
	Хребетът се стесни и реката отдолу бе пълна с огромни гранитни камъни. Във варовиковите скали имаше доста пещери: Джейн ги отбеляза наум като възможни скривалища. Пейзажът ставаше все по-мрачен и надолу от дефилето подухна студен вятър, от който Джейн потрепера, въпреки още топлите лъчи на слънцето. Скалистият терен и голите скали бяха удобно място за гнездене на птици — наоколо се виждаха цели ята гарвани.
	Най-после планинският хребет се спусна към друга равнина. Далеч на изток Джейн виждаше някаква верига от възвишения; над тях пък бяха белите планини на Нуристан. „О, боже мой, ние натам сме тръгнали!“, помисли си Джейн и изведнъж я обхвана страх.
	В равнината имаше малка групичка скупчени една до друга бедни къщи.
	— Като че ли стигнахме — рече Елис. — Добре дошла в Саниз!
	Тръгнаха по равното, търсейки джамия или един от онези каменни заслони за пътници. Като се изравниха с първата къща, оттам излезе някаква фигура и Джейн разпозна хубавото лице на Мохамед. Той беше също толкова изненадан, колкото и тя. Изненадата й бе изместена от ужас, когато осъзна, че на нея се пада да му съобщи, че синът му е бил убит.
	Елис й даде време да събере мислите си, като попита на персийски:
	— Защо си тук?
	— Масуд е тук — отвърна Мохамед. Джейн разбра, че това трябва да е редовно убежище на муджахидините. Мохамед продължи: — Ами вие защо сте тук?
	— Тръгнали сме за Пакистан.
	— По този път? — Лицето на Мохамед се помрачи. — Какво се е случило?
	Джейн знаеше, че тя е тази, която трябва да му каже, защото го познаваше по-отдавна.
	— Носим лоши вести, Мохамед, приятелю. Руснаците дойдоха в Банда. Убиха седем мъже… и едно дете… — Тогава той се досети какво предстои и от внезапната болка, появила се на лицето му, направо й се доплака. — Детето беше Муса — довърши тя.
	Мохамед с мъка възвърна суровото си изражение.
	— Как загина моят син?
	— Елис го намери — отговори Джейн.
	Елис, като се мъчеше отчаяно да намери персийските думи, които му трябваха, рече:
	— Той умря… нож в ръката, кръв на ножа.
	Очите на Мохамед се разшириха.
	— Кажи ми всичко.
	Джейн пое нещата в свои ръце, защото говореше по-добре езика.
	— Руснаците дойдоха призори — започна тя. — Търсеха Елис и мен. Бяхме горе в планината, затова не ни намериха. Биха Алишан, Щахазай и Абдула, но не ги убиха. После намериха пещерата. Седемте ранени муджахидини бяха там и Муса беше с тях, за да може да прибяга до селото, ако имат нужда от помощ през нощта. Когато руснаците си отидоха, Елис отиде до пещерата. Всичките мъже били убити, и Муса…
	— Как? — прекъсна я Мохамед. — Как е бил убит?
	Джейн погледна към Елис. Елис каза:
	— „Калашников“. — И тази дума нямаше нужда от превод. Посочи сърцето си, за да покаже къде е ударил куршумът.
	Джейн добави:
	— Трябва да се е опитал да защити ранените, защото на върха на ножа му имаше кръв.
	Страшна гордост изпълни сърцето на Мохамед въпреки че очите му се пълнеха със сълзи.
	— Нападнал ги е — големи мъже, въоръжени с автомати, — тръгнал е срещу тях с ножа си! С ножа, даден от татко му! Едноръкото момче сигурно вече е в рая на воините.
	Да загине в джихад — това е най-голямата възможна чест за мюсюлманин, спомни си Джейн. Малкият Муса сигурно ще стане нещо като невръстен светец. Тя се радваше, че Мохамед си има това успокоение, но не можа да спре и циничната мисъл: „Ето как войнстващото мъжко племе успокоява съвестта си — с разни приказки за слава.“
	Елис тържествено прегърна Мохамед, без нищо да продума.
	Внезапно Джейн си спомни своите снимки. Имаше и няколко с Муса. Афганистанците и без това много обичаха фотографии, а Мохамед ще е на седмото небе от радост, ако има снимка на сина си. Тя отвори една от чантите на гърба на Маги и зарови между медикаментите, докато намери картонената кутия с полароидните фотографии: Намери снимка на Муса и я подаде на Мохамед.
	Никога не беше виждала афганистанец тъй развълнуван от дъното на сърцето см. Той просто беше загубил дар слово. За момент изглеждаше така, сякаш ще избухне в ридания. Извърна се, опитвайки се да възвърне самообладанието си. Когато пак ги погледна, лицето му бе сдържано и сериозно, но мокро от сълзи.
	— Елате с мен — каза той.
	Те го последваха през малкото село до брега на реката, където една група от петнайсетина-двайсет муджахидини се бе разположила около лагерен огън. Мохамед закрачи към средата на групата и без всякакво въведение започна да разказва за смъртта на Муса със сълзи и разпалени жестове.
	Джейн се извърна, за да не го гледа. Достатъчно мъка беше видяла вече.
	Озърна се притеснено наоколо. „Къде ще избягаме, ако дойдат руснаците?“, зачуди се тя. Нямаше нищо друго, освен ниви, реката и няколко колиби. Но Масуд явно смяташе, че тук е безопасно. Вероятно селото е прекадено малко, за да привлече вниманието на армията.
	Нямаше сили да се притеснява повече. Седна на земята, облегната на ствола на едно дърво, благодарна, че може да отпусне краката си, и започна да кърми Шантал. Елис завърза Маги, свали чантите и конят започна да пасе в буйната зелена трева покрай реката. „Дълъг ден беше — помисли си Джейн, — ужасен ден. А и снощи не съм спала много.“ Тайничко се усмихна, като си спомни миналата нощ.
	Елис извади картите на Жан-Пиер и седна до Джейн да ги разгледа под бързо чезнещата вечерна светлина. Джейн надничаше през рамото му. Планираният от тях маршрут продължаваше нагоре по долината до едно село, наречено Комар, където ще обърнат на югоизток по стръмна долина, която води към Нуристан. Долината също се наричаше Комар, както и първият висок проход на пътя им.
	— Пет и половина хиляди метра — рече Елис, сочейки към прохода, — там вече наистина става студено.
	Джейн потрепера.
	Когато Шантал се насука до насита, Джейн смени пеленката й и изпра старата в реката. Върна се и завари Елис потънал в сериозен разговор с Масуд. Клекна до тях.
	— Правилно сте решили — казваше Масуд в този момент. — Трябва да се изнесете от Афганистан с нашия договор в джоба. Ако руснаците ви хванат, всичко е загубено.
	Елис кимна в знак на съгласие. Джейн си помисли: „Никога не съм виждала Елис такъв — та той се отнася почтително към Масуд.“
	Масуд продължи нататък:
	— Пътуването обаче е извънредно трудно. Голяма част от пътя върви над ледения пояс. Понякога е трудно да се намери пътеката в снега, а ако човек се загуби там, умира.
	Джейн се чудеше накъде бие той. Особено многозначителен й се стори фактът, че Масуд внимателно се обръща към Елис, не към нея.
	— Мога да ти помогна — продължи Масуд. — Но ти — също. Искам двамата да сключим сделка.
	— Давай нататък — каза Елис.
	— Аз ще ти дам Мохамед като водач, за да те преведе през Нуристан до Пакистан.
	Сърцето на Джейн подскочи от радост. Мохамед за водач! Това означаваше съвсем различно пътуване.
	— А каква е моята част от сделката? — попита Елис.
	Тръгваш сам. Докторската жена и детето остават тук.
	Колкото и да се късаше сърцето й, Джейн знаеше, че трябва да се съгласи. Глупаво, вироглаво би било от тяхна страна да се опитват да успеят сами — вероятно и двамата ще загинат. Така поне можеше да спаси живота на Елис.
	— Трябва да кажеш „да“.
	Елис й се усмихна и погледна Масуд.
	— И дума да не става — рече той.
	Масуд се изправи, видимо засегнат, и се върна пак към кръга от муджахидини.
	Джейн каза:
	— Елис, това дали беше мъдър ход?
	— Не — отвърна той и протегна ръка към нея, — но нямам намерение да те изтърва толкова лесно.
	Тя стисна ръката му.
	— Аз… аз нищо не съм ти обещавала.
	— Знам — рече той. — Като се върнем в цивилизацията, ще бъдеш свободна да правиш каквото намериш за добре — да живееш с Жан-Пиер, ако това искаш и ако можеш да го намериш. Аз ще се задоволя с предстоящите две седмици заедно с теб, ако това е всичко, което мога да изкопча. Така или иначе може би няма да живеем дълго.
	Истина беше. Защо да се тормозят за бъдещето, помисли си тя, след като вероятно нямат никакво бъдеще.
	Масуд се върна пак усмихнат.
	— Не ставам много за преговори — рече той. — Ще ви дам Мохамед без условия.


>>	Шестнадесета глава

	Потеглиха половин час преди изгрев-слънце. Един по един хеликоптерите се вдигаха от бетонната площадка и изчезваха в нощното небе, там, където не стигаше светлината на прожекторите. На свой ред „Хинд“-ът, в който бяха Жан-Пиер и Анатолий, се издигна тежко във въздуха като някаква тромава птица и се присъедини към останалите. Скоро светлините на въздушната база се загубиха от погледа им и още веднъж Жан-Пиер и Анатолий полетяха над планинските върхове към Долината на Петте лъва.
	Анатолий беше сътворил истински чудеса. За по-малко от двадесет и четири часа беше организирал вероятно най-мащабната операция в историята на афганистанската война и здраво държеше командването.
	Прекара по-голямата част от вчерашния ден в телефонни разговори с Москва. Наложи му се да размърда дремещите бюрократи в Съветската армия, като обяснява — първо на шефовете си в КГБ, а после и на безкрайна редица военни големци — колко важно е да се залови Елис Талер. Жан-Пиер го слушаше как говори — не разбираше думите, но остана възхитен от точната комбинация на властен тон, спокойствие и настоятелност в гласа му.
	Официалното разрешение се получи късно следобед и тогава пред Анатолий се изправи проблемът да задвижи всичко на практика. За да получи толкова хеликоптери, колкото му трябваха, той молеше за лични услуги, позоваваше се на стари дългове и раздаваше заплахи и обещания по всички бази от Джалалабад до Москва. Когато един генерал в Кабул му отказа да отпусне машини без писмено нареждане, Анатолий се обади на КГБ в Москва и успя да убеди свой стар приятел да надникне в личната папка на въпросния генерал, след това му звънна и го заплаши, че ще спре пратките му с детска порнография от Германия…
	СССР имаше шестстотин хеликоптера в Афганистан: до три сутринта петстотин от тях вече бяха на пистата в Баграм под командването на Анатолий.
	Жан-Пиер и Анатолий бяха прекарали последния един час, приведени над карти, като решаваха къде точно трябва да отиде всеки от хеликоптерите, и даваха съответните команди на безкраен поток офицери. Дислокациите бяха съвсем точни благодарение на прецизното внимание на Анатолий към всички дребни детайли и на това, че Жан-Пиер познаваше съвсем отблизо терена.
	Макар Елис и Джейн да не бяха в селото вчера, когато Жан-Пиер и Анатолий отидоха да ги търсят, те почти със сигурност трябва да са чули за рейда и да са тръгнали да се крият. Няма да са в Банда. Може да са отседнали в джамията на някое друго село — гостите, дошли за малко, обикновено спяха в джамиите — или, ако решат, че в селата е опасно, може да са се настанили в някой от малките каменни заслони, разпръснати из цялата област. Може да са където и да е из Долината или пък в една от множеството странични долинки.
	Анатолий се беше погрижил да проверят всички възможности.
	Хеликоптери щяха да кацнат във всяко малко селце в Долината и във всяка паланка из страничните долини. Пилотите щяха да облетят всички пътеки и коларски пътища. На войниците — повече от хиляда души — бе наредено да претърсят всяка сграда и да гледат под големи дървета и из пещерите. Анатолий твърдо бе решил да не допусне втори провал. Днес ще намерят Елис, какаото ще да става.
	А също и Джейн.
	Хеликоптерът отвътре беше претъпкан с какво ли не и много неуютен. В пасажерското отделение нямаше нищо друго, освен една пейка, прикрепена към фюзелажа точно срещу вратата. Жан-Пиер седна там с Анатолий. От мястото се виждаше пилотската кабина. Седалката на пилота беше издигната на петдесетина сантиметра от пода, с едно стъпало до нея, за да може да се седне там. Всички пари бяха употребени за машинарията — въоръжението, скоростта и маневреността на хеликоптера — и нищо не бе отделено за удобства.
	Докато летяха на север, из главата на Жан-Пиер се завъртяха негови си мисли. Елис се беше преструвал, че е негов приятел, докато през цялото време е работил за американците. Той беше провалил плана на Жан-Пиер за залавяне на Масуд и така унищожи плодовете на упорита едногодишна работа. „И най-накрая — помисли си Жан-Пиер — прелъсти и жена ми.“
	Мислите му се въртяха в кръг и винаги се завръщаха към това прелъстяване. Взираше се в тъмнината, следейки с поглед светлините на другите хеликоптери, и си представяше дамата любовници, както трябва да са били миналата нощ — легнали на одеяло под звездите в някоя нива, наслаждавайки се взаимно на телата си, шепнейки си любовни думи. Дали Елис го бива в леглото? Беше питал преди Джейн кой от двамата е по-добър любовник, но тя каза, че нито единият не бил по-добър, просто били различни. Дали така е казала и на Елис? Или е простенала в ухото му: „Ти си най-добрият, мили, най-най-добрият!“? Жан-Пиер започваше да мрази и нея. Как можа изобщо да се върне, при мъж, който е девет години по-стар от нея, някакъв си недодялан американец, и шпионин от ЦРУ на всичкото отгоре?
	Жан-Пиер погледна към Анатолий. Руснакът седеше неподвижен, с безизразно лице, като каменна статуя на китайски мандарин. Съвсем малко сън му се беше събрал за последните четиридесет и осем часа, но не изглеждаше уморен, само потиснат. Жан-Пиер виждаше сега нова страна от характера на този човек. При срещите им през последната една година Анатолий беше винаги отпуснат и дружелюбен, но сега беше стегнат, сдържан и неуморим, не даваше и минутка мира на себе си и на своите колеги. Като че ли го беше обхванала някаква тиха лудост.
	Когато се пукна зората, вече виждаха и другите хеликоптери. Гледката беше зловеща: приличаха на голям облак огромни пчели, литнали над планините. Шумът от бръмченето им сигурно се чуваше оглушително на земята.
	След като наближиха Долината, започнаха да се разделят на по-малки групи. Жан-Пиер и Анатоли бяха с онези, тръгнали за Комар, най-северното село на Долината. При последния участък от пътуването се движеха по протежение на реката. Бързо увеличаващата се сутрешна светлина разкри подредени купчини снопи по пшеничните ниви: бомбардировките не бяха спрели напълно полската работа в горната част на Долината.
	Слънцето светеше право в очите им, когато се спуснаха над Комар. Селото представляваше купчина къщурки, надничащи над тежката стена на планинския склон: то напомни на Жан-Пиер за накацалите по хълмовете селца в Южна Франция и изведнъж го обхвана пристъп на носталгия. Колко ще е хубаво само да се прибере у дома, да чуе нормален френски, да яде пресен хляб и вкусна храна или да се качи на такси и да отиде на кино!
	Промени позата си върху твърдата седалка. Точно в момента би било хубаво просто да излезе от този хеликоптер. Почти не бяха спирали адските болки, откакто го пребиха. Но по-лош и от бойката бе споменът за унижението, за това как беше крещял и молил за милост: всеки път като си помислеше за това, той видимо потреперваше и му се щеше да потъне вдън земя. Искаше да си отмъсти за това. Чувстваше, че никога няма да може да заспи спокоен сън, докато не изравни резултата. Искаше да види Елис, пребит по същия начин и от същите брутални войници, докато също се разридае, започне да крещи и да се моли за милост, но с една важна добавка: Джейн ще бъде там и ще гледа.
	До средата на следобеда отново се оказаха изправени пред пълен провал.
	Претърсили бяха село Комар, всички паланки около него, всички странични долини в района и до една изолираните селски къщи из яловите землища на север от селото. Анатолий постоянно поддържаше връзка с командирите на останалите отряди по радиото. Те бяха провели също така цялостни претърсвания из цялата Долина. Бяха намерили складирани оръжия в няколко пещери и къщи, бяха влезли в престрелки с няколко дружини от мъже, най-вероятно бунтовници, особено в хълмистите райони около Саниз, но тези сражения бяха забележителни единствено с по-големи от обикновено загуби от страна на руснаците заради новопридобития опит на бунтовниците с експлозиви. Разкрили бяха лицата на всички забулени жени и бяха проверили цвета на кожата на всички малки бебета — и въпреки това не бяха намерили нито Елис, нито Джейн, нито Шантал.
	Жан-Пиер и Анатолий стигнаха накрая до една станция за смяна на коне сред хълмовете над Комар. Селището нямаше име: представляваше само шепа голи каменни къщи и прашна ливада, където няколко дръгливи кранти подръпваха малкото останала трева. Единственият жител от мъжки пол явно беше конярят — босоног старец, облечен в дълга джелаба с огромна качулка, която го пазеше от мухите. Освен това имаше две млади жени и купчина уплашени хлапета. Очевидно мъжете бяха бунтовници и бяха се покрили някъде с Масуд. Претърсването на паланката не им отне много време. Като свършиха, Анатолий седна в прахта, облегнат на каменната стена — изглеждаше притеснен. Жан-Пиер седна до него.
	Отвъд възвишенията се виждаше далечният бял връх на Месмер, почти шест хиляди метра висок, който в доброто старо време често привличаше европейски алпинисти. Анатолий каза:
	— Виж дали можеш да намериш малко чай отнякъде.
	Жан-Пиер се огледа и видя стареца с качулката да се мотае наблизо.
	— Направи чай! — изкрещя му той на персийски. Човекът забърза да изпълни поръчката. След малко Жан-Пиер го чу да крещи, на свой ред, към жените.
	— Чаят пристига — обърна се той към Анатолий на френски.
	Хората на Анатолий, като видяха, че явно ще останат тук известно време, загасиха двигателите на хеликоптерите и насядаха наоколо в прахта, готови търпеливо да чакат.
	Анатолий се взираше в далечината. Плоското му лице изглеждаше притеснено.
	— Загазихме — каза той.
	Жан-Пиер реши, че това множествено число е съдбовно предзнаменование.
	Анатолий продължи:
	— В нашата професия най-мъдрият ход е да се подценява важността на една мисия, докато човек не е сигурен в успеха й, след това започваме пък да превъзнасяме значението й. В този случай аз не следвах обичайната практика. За да успея да осигуря използването на петстотин хеликоптера и хиляда бойци, ми се наложи да убеждавам шефовете си в изключителната важност на това да заловим Елис Талер. Наложи ми се да им изясня много настойчиво опасността, която ще се изправи пред нас, ако той избяга. Успях. И гневът им към мен, задето не съм го заловил, ще бъде още по-голям сега. Твоето бъдеше, разбира се, е вързано към моето.
	Жан-Пиер не си беше мислил такива неща досега.
	— Какво ще направят?
	— Моята кариера просто ще спре. Заплатата ми ще остане същата, но ще загубя всички привилегии. Няма да има повече шотландско уиски, няма да има парфюм „Рив Гош“ за жена ми, няма да има семейни почивки на Черно море, няма да има дънки и плочи на „Ролинг Стоунс“ за децата ми… но аз мога да живея и без тези неща. Това, което няма да мога да понеса, е абсолютната скука в работата, която се възлага на провалилите се в моята професия. Сигурно ще ме пратят в някое забутано градче в Далечния изток, където всъщност няма истинска работа по сигурността. Знам как си прекарват времето и как оправдават съществуването си нашите по такива места. Налага се да се мотаеш сред мърморещите срещу режима местни хора, да ги накараш да ти се доверят и да говорят с теб, да ги подбудиш да правят критични забележки за правителството и партията, а после да ги арестуваш за подривна дейност. Такава загуба на време… — Той явно осъзна, че се отплесна твърде в темата, и замлъкна.
	— Ами аз? — попита Жан-Пиер. — Какво ще стане с мен?
	— Ти ще станеш господин Никой — каза Анатолий. — Няма да работиш повече за нас. Може да те оставят да живееш в Москва, но най-вероятно ще те върнат обратно във Франция.
	— Ако Елис избяга, аз никога не мога да се върна във Франция — ще ме убият.
	— Ти не си извършил престъпление във Франция.
	— И баща ми не беше, но го убиха.
	— Може би ще успееш да идеш в някоя неутрална държава — Никарагуа, да речем, или Египет.
	— Мамка му!
	— Но нека да не се отказваме от надеждата — с малко по-бодър тон каза Анатолий. — Хората не могат просто да се изпарят яко дим. Нашите бегълци са все някъде.
	— Ако не можем да ги заловим с хиляда войници, предполагам, че и с десет хиляди няма да можем — мрачно изрече Жан-Пиер.
	— Няма да разполагаме и с хиляда даже, камо ли с десет хиляди — каза Анатолий. — Отсега нататък трябва да си размърдаме мозъците и да използваме минимални ресурси. Кредитът ни изтече. Нека да опитаме един по-различен подход. Помисли: някой трябва да им е помогнал да се скрият. Това значи, че някой знае къде са.
	Жан-Пиер се замисли върху това.
	— Ако са получили помощ от някого, това сигурно е било от бунтовниците — хората, които последни биха проговорили.
	— И други може да знаят.
	— Може. Но дали ще ни кажат?
	— Нашите бегълци трябва да имат все някакви врагове — настоя Анатолий.
	Жан-Пиер поклати глава.
	— Елис не е бил тук достатъчно дълго, за да си създаде врагове, а Джейн беше истинска героиня — отнасяха се към нея като към Жана д’Арк. Няма такива, които да не я харесват. А! — Още докато говореше, се сети, че не е вярно.
	— Какво?
	— Моллата.
	— Аха.
	— По някаква причина тя го вбесяваше до лудост. Отчасти — може би защото нейните лекове бяха по-ефективни от неговите, но не е само това, защото и моите бяха не по-различни от нейните, а той никога не е изразявал специално лошо отношение към мен.
	— Сигурно я е нарекъл „западняшка шафрантия“.
	Как се досети?
	— Все така правят. Къде живее моллата?
	— Абдула живее в Банда, в една къща на около половин километър извън селото.
	— Дали ще проговори?
	— Сигурно мрази Джейн достатъчно, за да я издаде пред нас — замислено рече Жан-Пиер. — Но никой не бива да го види. Не можем просто да кацнем в селото и да го вземем — всички ще разберат какво е станало и той ще млъкне. Ще трябва някак тайно да го срещнем… — Жан-Пиер се зачуди в каква ли опасност се поставя сам, като прави такива планове. После се сети за унижението, което беше изстрадал — всякакъв риск си струваше, за да получи отмъщение. — Ако ме спуснете някъде близо до селото, мога да отида до пътеката между селото и неговата къща и да се крия там, докато се появи.
	— Ами ако не се появи цял ден?
	— Да…
	— Просто ще трябва да направим така, че да се появи. — Анатолий се намръщи. — Ще приберем всичките селяни в джамията, както направихме миналия път, а после ще ги пуснем. Абдула почти сигурно ще се върне в къщата си.
	— Но дали ще бъде сам?
	— Хм! Да речем, че пуснем жените първи и им заповядаме да се върнат по къщите си. После, като пуснем и мъжете, те всички ще искат да видят как са жените им. Живее ли някой друг близо до Абдула?
	— Не.
	— Тогава няма как да не забърза по онази пътека съвсем сам. Ти излизаш иззад някой храст…
	— И той ми прерязва гърлото от едното ухо до другото.
	— Нож ли носи?
	— Ти срещал ли си афганец, който да не носи?
	Анатолий сви рамене.
	— Можеш да вземеш моя пистолет.
	Жан-Пиер се зарадва и малко се изненада, че му гласуват такова голямо доверие, макар че не знаеше как да борави с пистолет.
	— Предполагам, че поне като заплаха ще свърши работа — притеснено рече той. — Ще ми трябват и някакви местни дрехи, само в случай че ме види някой друг, освен Абдула. Ами ако срещна някой, който ме познава? Ще трябва да си покрия лицето с шала или нещо такова…
	— Това лесно ще се реши — каза Анатолий. Той извика нещо на руски и трима от войниците скочиха на крака. Свърнаха към къщите и след няколко секунди се появиха със стария коняр. — Можеш да вземеш неговите дрехи.
	— Добре — рече Жан-Пиер. — Качулката ще скрие лицето ми. — Той премина на персийски и изкрещя на стареца: — Сваляй си дрехите!
	Човекът започна да протестира: голотата беше ужасно срамно нещо за афганистанците. Анатолий извика някаква кратка команда на руски и войниците повалиха човека на земята и му свалиха насила джелабата. Всички се запревиваха от смях, като видяха тънките му като клечки крака, които стърчаха изпод одърпаните гащета. Пуснаха го и той се завтече да бяга, прикрил с длани слабините си, което ги накара още по-силно да се засмеят.
	Жан-Пиер бе прекалено нервен, за да му се стори ситуацията смешна. Той свали ризата и панталоните си и навлече джелабата на стареца.
	Миришеш на конска пикоч — каза Анатолий.
	— Отвътре е още по-лошо — отвърна Жан-Пиер.
	Качиха се в хеликоптера. Анатолий взе слушалките на пилота и надълго заобяснява нещо на руски по микрофона. Жан-Пиер много се притесняваше от това, което му предстои. Ами ако из шубраците изскочат трима муджахидини и го сварят как заплашва Абдула с пистолет? В Долината го познават буквално всички. Новината, че е ходил в Банда с руснаците, сигурно бързо е обиколила района. Без съмнение повечето хора вече знаят, че е бил шпионин. Сигурно е обществен враг номер едно. Жив ще го разкъсат.
	„Може би се правим на прекалено умни — помисли си той. — Може би трябва просто да кацнем там, да дръпнем Абдула и с бой да го накараме да каже истината. Не, опитахме този метод вчера и не свърши работа. Това е единственият начин.“
	Анатолий върна слушалките на пилота, който седна на мястото си и започна да загрява двигателите. Докато чакаха, Анатолий извади пистолета си и го показа на Жан-Пиер.
	— Това е деветмилиметров Макаров — надвика той шума на двигателите. Дръпна крачето отдолу на дръжката и извади пълнителя. В него имаше осем патрона. Бутна пълнителя обратно. Показа още едно краче от лявата страна на пистолета. — Това е резервният ключ. Когато червената точка е покрита, пистолетът е блокиран. — Като държеше оръжието с лявата ръка, той използва дясната, за да дръпне плъзгача над дръжката. — Така се зарежда пистолетът. — После освободи плъзгача и той се върна обратно в първоначалната си позиция. — Когато стреляш, дръпни здраво спусъка, за да презаредиш пистолета. — И подаде оръжието на Жан-Пиер.
	„Наистина ми има доверие“, помисли си Жан-Пиер и за момент обхваналата го радост прогони смразяващия кръвта страх.
	Хеликоптерите се издигнаха. Потеглиха по протежението на Реката на Петте лъва към югозапад, спущайки се към Долината. Жан-Пиер си мислеше, че двамата с Анатолий добре се бяха сработили. Анатолий му напомняше за собствения му баща: умен, решителен, смел човек, непоклатимо отдаден на световния комунизъм. „Ако успеем тук, мислеше си Жан-Пиер, сигурно ще можем да работим пак заедно на някой друг фронт.“ Тази мисъл му достави неимоверно удоволствие.
	В Дашт-и-Риуат, където започваше ниската част на Долината, хеликоптерът обърна на югоизток, следвайки протока Риуат нагоре по течението му към планинските скатове, за да може да стигне до Банда иззад планината.
	Анатолий пак взе слушалките от пилота, а после дойде и изкрещя в ухото на Жан-Пиер:
	— Всички вече са в джамията. Колко време ще отнеме на жената да стигне до къщата на моллата?
	— Пет-десет минути — извика Жан-Пиер в отговор.
	— Къде искаш да те спуснем?
	Жан-Пиер се замисли по този въпрос.
	— Казваш, че всичките селяни са в джамията, нали така?
	— Да.
	Провериха ли пещерите?
	Анатолий отиде до радиостанцията и попита. Върна се и рече:
	— Проверили са и пещерите.
	— Окей. Спуснете ме ей там.
	— Колко време ти е нужно, за да стигнеш до скривалището си?
	— Дайте ми десет минути, после пуснете жените и децата, и чакайте още десет минути, тогава пуснете и мъжете.
	— Разбрано.
	Хеликоптерът се спусна в сянката на планината. Следобедът преваляше, но имаше още час — час и нещо до мръкване. Приземиха се зад възвишението на няколко метра от пещерите. Анатолий каза на Жан-Пиер:
	— Не тръгвай още. Нека пак да проверим пещерите.
	През отворената врата Жан-Пиер видя още един „Хинд“ да се приземява. Шестима войника изскочиха оттам и притичаха през възвишението.
	— Как ще ви сигнализирам да слезете и да ме вземете след това? — попита Жан-Пиер.
	— Ще те чакаме тук.
	— Какво ще правите, ако някои от селяните се качат тук, преди да се върна.
	— Ще ги застреляме.
	Това беше още едно общо нещо между Анатолий и бащата на Жан-Пиер — безмилостността.
	Разузнавателната група се появи над възвишението и един от войниците им направи знак с ръце, че всичко е чисто.
	— Тръгвай — каза Анатолий.
	Жан-Пиер отвори вратата и изскочи от хеликоптера, стиснал пистолета на Анатолий в ръка. Притича с наведена глава под въртящите се перки. Като стигна до височината, се обърна и погледна назад: и двата хеликоптера бяха още там.
	Прекоси познатото празно пространство пред пещерата, която бе използвал за клиника, и погледна надолу към селото. Пряко се виждаше дворът на джамията. Не можа да различи нито една от фигурите, които бяха там, но беше възможно някой от тях да погледне нагоре точно когато не трябва и да го види — тяхното зрение може да е по-добро от неговото, — затова дръпна качулката напред, за да прикрие лицето си.
	Сърцето му се разтупа, като почна да се отдалечава от безопасната зона покрай руските хеликоптери. Забърза надолу по склона покрай къщата на моллата, долината му се стори странно стихнала, въпреки неспиращия шум от реката и далечния шепот на хеликоптерните перки. После се сети, че е така, защото не се чуват децата.
	Свърна зад завоя и откри, че не могат да го видят от къщата на моллата. До пътеката имаше една туфа камилска трева и храсти. Мина над тях и клекна ниско. Беше добре скрит, но ясно виждаше пътеката. Приготви се да чака така.
	Мислеше си какво да каже на Абдула. Моллата беше женомразец почти до истерия: би могъл да използва точно това.
	Внезапно вдигналите се високи гласове долу в селото му подсказаха, че Анатолий е дал заповед жените и децата да бъдат пуснати от джамията. Селяните сигурно ще се чудят за какво е била цялата операция, но вероятно ще го отдадат на пословичния идиотизъм на военните навсякъде по света.
	Няколко минути по-късно жената на моллата се появи на пътеката, понесла бебето си и следвана от трите по-големи деца. Жан-Пиер се стегна: дали наистина е скрит добре тук? Дали децата няма да изтичат от пътеката и да се препънат в храста? Какво унижение ще бъде само: да го спипат точно децата. Спомни си пистолета в ръката си. „Дали мога да стрелям по деца?“, попита сам себе си той.
	Те го подминаха и свиха покрай завоя към къщата си.
	Скоро след това руските хеликоптери започнаха да се вдигат от пшеничната нива: това значеше, че и мъжете са били пуснати. Точно като по план, Абдула се появи запъхтян нагоре по склона — набита фигура с чалма и английско сако на тънко райе. Сигурно се развива огромна търговия с дрехи втора ръка между Европа и Изтока, реши Жан-Пиер, защото много от тукашните хора носеха дрехи, без съмнение произведени в Париж или Лондон и после изхвърлени — вероятно защото са излезли от мода — дълго преди да бъдат износени. „Ето това е моментът — помисли си Жан-Пиер, когато комичната фигура се изравни с него. — Този клоун със сако на борсов служител държи ключа към бъдещето ми.“ Изправи се на крака и излезе иззад храстите.
	Моллата се стресна и извика изненадан. Погледна към Жан-Пиер и го позна.
	— Ти! — извика той на персийски. Ръката му се стрелна към пояса. Жан-Пиер му показа пистолета. Абдула, изглежда, се уплаши.
	— Не се страхувай — каза Жан-Пиер на персийски. Неравният му глас издаваше нервността му и той се насили да го овладее. — Никой не знае, че съм тук. Жена ти и децата минаха, без да ме видят. Няма страшно.
	Абдула го погледна подозрително.
	— Какво искаш?
	— Жена ми е развратница — рече Жан-Пиер и макар нарочно да преувеличаваше, за да се възползва от предразсъдъците на моллата, гневът му не беше изцяло театрален. — Тя взе детето ми и ме напусна. Тръгнала е да мърсува с онзи американец.
	— Знам — рече Абдула и Жан-Пиер видя, че той започна да се изпълва от справедлив гняв.
	— Търся я от доста време, за да я върна и да я накажа.
	Абдула закима ентусиазирано, а в очите му се появи злоба: много му се хареса идеята да се наказват неверните жени.
	— Но двамата проклетници са се скрили някъде. — Жан-Пиер говореше бавно и внимателно: точно в този момент всеки нюанс имаше голямо значение. — Ти си божи човек. Кажи ми къде са. Никой никога няма да знае откъде съм разбрал — освен ти, аз и Аллах.
	— Заминаха. — Абдула се изплю и слюнката омокри червено боядисаната му брада.
	— Къде? — Жан-Пиер затаи дъх.
	— Пръждосаха се от Долината.
	— Но къде отидоха?
	— Към Пакистан.
	Към Пакистан!? Какви ги дрънка старият му глупак?
	— Пътищата са затворени! — изкрещя Жан-Пиер, вбесен.
	— Не и Пътят на маслото.
	— _Mon Dieu!_ — прошепна Жан-Пиер на родния си език. — Пътят на маслото! — Остана поразен от смелостта им, но в същото време — и дълбоко разочарован, защото сега щеше да бъде невъзможно да ги намерят. — Взеха ли и бебето?
	— Да.
	— Значи никога повече няма да видя дъщеря си.
	— Те всички ще умрат в Нуристан — със задоволство каза Абдула. — Жена от Запада с бебе на ръцете никога не би оцеляла по онези високи проходи, а американецът ще умре, опитвайки се да я спаси. Така Аллах наказва тези, които бягат от човешкото правосъдие.
	Жан-Пиер осъзна, че трябва да се върне към хеликоптерите колкото може по-бързо.
	— Сега се прибирай в къщата си — каза той на Абдула.
	— Договорът ще умре с тях, защото документът е у Елис — добави Абдула. — Това е хубаво. Макар че ни трябват американските оръжия, опасно е да се сключват договори с неверници.
	— Тръгвай! — заповяда му Жан-Пиер. — Ако не искаш семейството ти да ме види, накарай ги да стоят вътре няколко минути.
	Абдула се нацупи за момент, задето му нареждат какво да прави, но явно осъзна, че в момента посоката на пистолетното дуло не сочи в негова полза, затова забърза към дома си.
	Жан-Пиер се почуди дали всички ще умрат в Нуристан, както злорадо беше предрекъл Абдула. Не искаше това да стане. Така няма да постигне нито отмъщение, нито удовлетворение. Искаше да си върне дъщерята. Искаше Джейн да е жива и под негова власт. Искаше Елис да бъде наказан — болезнено, унизително.
	Даде на Абдула време да влезе в къщата си, след това дръпна качулката над лицето си и потегли нагоре по склона. Като мина край къщата, изви лицето си на другата страна — в случай че някое от децата наднича.
	Анатолий го чакаше на празното пространство пред пещерите. Протегна ръка да вземе пистолета и попита:
	— Е, какво?
	Жан-Пиер му върна оръжието.
	— Избягаха ни — рече — Напуснали са Долината.
	— Не може да са ни избягали! — гневно каза Анатолий. — Къде са отишли?
	— Към Нуристан. — Жан-Пиер посочи към хеликоптерите. — Не е ли по-добре да тръгваме?
	— Не можем да говорим в хеликоптерите.
	— Но ако селяните дойдат…
	— Майната им на селяните! Какво са ти потънали гемиите? Какво правят в Нуристан?
	— Потеглили са към Пакистан по маршрут, известен като Пътя на маслото.
	— Ако знаем откъде ще минат, можем да ги намерим.
	— Не мисля. Посоката е една, но може да се мине от много различни места.
	— Ще пратим хеликоптери над всички.
	— Не можеш да следиш тези пътеки от въздуха. Почти невъзможно е да ги следиш и от земята, ако нямаш местен водач.
	— Можем да използваме картите…
	— Какви карти? — попита Жан-Пиер. — Виждал съм твоите карти и те не са по-добри от моите, американските, които са най-добрите съществуващи — и там не са показани тези пътеки и проходи. Не знаеш ли, че има райони в света, които така и не са били картографирани както трябва? Сега се намираш точно в такъв район!
	— Знам. Работя за разузнаването — или си забравил? — Анатолий снижи глас. — Твърде лесно губиш кураж, приятелю. Помисли: ако Елис може да намери местен водач, който да му показва маршрута, тогава и аз мога да направя същото.
	„Дали е възможно?“, помисли си Жан-Пиер.
	— Но може да се мине по много различни пътища.
	— Да предположим, че има десет маршрута. Трябват ни десетима местни водачи, които да водят десет хайки.
	Ентусиазмът на Жан-Пиер бързо се възвърна, след като разбра, че все още има шанс да си върне Джейн и Шантал и да види как залавят Елис.
	— Може би не е чак толкова безнадеждно — оживено изрече той. — Можем просто да разпитваме по пътя. Веднъж да се измъкнем от тази проклета Долина, хората може да са по-разговорливи. Нуристанците не са толкова замесени във войната като тези тук.
	— Добре! — рязко рече Анатолий. — Мръква се вече. Много работа ни предстои тази нощ. Можем да тръгнем рано сутринта. Да вървим!


>>	Седемнадесета глава

	Джейн се събуди, страшно уплашена. Не знаеше къде се намира, с кого е и дали руснаците са я хванали. Взря се за миг нагоре към вътрешната страна на някакъв плетен покрив, мислейки: „Това дали е затвор?“ После се изправи рязко, сърцето й тупаше като лудо. Тогава видя Елис в спалния му чувал, дълбоко заспал с отворена уста, и си спомни: „Вече не сме в Долината. Избягахме. Руснаците не знаят къде сме и не могат да ни намерят.“
	Пак легна и изчака пулсът й да се успокои.
	Не следваха маршрута, който Елис беше очертал отначало. Вместо да тръгнат на север към Комар и после на изток по протежението на долината Комар към Нуристан, те бяха извили на юг от Саниз и тръгнаха на изток по долината Арию: Мохамед беше предложил този план, защото ги извеждаше от Долината на Петте лъва много по-бързо, и Елис се съгласи с нето.
	Бяха тръгнали преди зазоряване и се катериха цял ден, Елис и Джейн се сменяха да носят Шантал, а Мохамед водеше Маги. По пладне бяха спрели в село Арию, състоящо се от няколко кирпичени колиби, и купиха хляб от някакъв подозрителен старец със свирепо куче. Арию като че беше краят на цивилизацията: оттам насетне в протежение на километри, докато не се добраха дотук следобед, пребити от умора, нямаше нищо друго, освен пълната с огромни камънаци река и високи голи планински скатове и от двете им страни с цвят на слонова кост.
	Джейн пак се изправи и седна. Шантал лежеше до нея, дишаше равно и излъчваше топлина като малка електрическа възглавничка. Елис спеше в собствения си спален чувал. Можеха да съберат двата и да направят от тях един общ, но Джейн се страхуваше, че Елис може да се обърне и да смачка Шантал през нощта, затова спяха отделно — стигаше им това, че лежат толкова близо един до друг, че могат да се пресегнат и да се докоснат от време на време. Мохамед беше в съседната стая.
	Джейн внимателно се изправи, опитвайки се да не бута Шантал. Като сложи ризата си и навлече шалварите, тя усети болки в гърба и краката: привикнала беше да ходи, но не и цял ден да се катери без почивка по такъв суров терен.
	Обу си кубинките, без да ги завързва, и излезе навън. Запремига от ярката студена светлина, отразена в планините. Намираше се на някаква висока ливада — обширна зелена площ с поток, който се виеше през нея. От едната страна на ливадата планината се издигаше стръмно нагоре и тук, в подножието, засланяше шепа каменни къщи и ограждения за добитък. Къщите бяха празни, а добитъка го нямаше: това беше лятно пасище и стадата с крави бяха тръгнали вече към местата, където зимуват. В Долината на Петте лъва още беше лято, но на тази надморска височина есента настъпваше още през септември.
	Джейн отиде до потока. Беше достатъчно отдалечен от каменните къщи, за да може да си съблече дрехите, без да се бои, че ще обиди Мохамед. Изтича в потока и бързо се потопи във водата — беше толкова мразовита, че чак пареше. Веднага излезе на брега — зъбите и тракаха, без да може да ги спре.
	— Дяволите да го вземат! — на глас изрече тя. Ще стои мръсна, докато се върнат в цивилизацията, твърдо реши Джейн.
	Облече си направо дрехите — имаше само една хавлиена кърпа и тя се пазеше единствено за Шантал — и изтича обратно към къщата, като събра няколко съчки по пътя. Сложи ги върху остатъците от снощния огън и дълго духа върху жарта, докато дървото пламна. Държа замръзналите си ръце над огъня, докато се постоплят.
	Сложи канче с вода над огъня, за да може да измие Шантал. Докато чакаше водата да се стопли, останалите се събудиха един по един: първо — Мохамед, който излезе навън да се мие, а после — и Елис, който се оплака, че всичко го боляло; и най-накрая — Шантал, която искаше да суче — Джейн седна да я кърми.
	Джейн беше обхваната от някаква странна еуфория. „Би трябвало да се притеснявам — помисли си тя — за това, че помъкнах двумесечната си дъщеря през един от най-дивите райони на света. — Но някак си това безпокойство се губеше в общото чувство на щастие. — Защо съм толкова щастлива? — питаше се и отговорът сам изскочи някъде от дълбините на съзнанието й: — Защото съм с Елис.“
	Шантал също изглеждаше много щастлива, като че ли беше засукала от радостта на майка си заедно с млякото: Миналата нощ не можаха да купят храна, защото стадата с кравите бяха потеглили вече и нямаше от кого. Имаха обаче малко ориз, който свариха — не без известни трудности, тъй като водата завираше адски трудно при тази надморска височина. За закуска имаше само от студения снощен ориз. Това малко поохлади радостта на Джейн.
	Тя хапна, докато Шантал сучеше, после я изми и й смени пеленката. Резервната, която бяха изпрали в потока вчера, беше изсъхнала през нощта. Джейн я сложи на бебето и занесе мръсната до потока. Ще я закачи към багажа с надеждата, че вятърът и топлината от тялото на коня ще я изсушат. „Какво ли ще каже майка ми, ако разбере, че внучката й е престояла дял ден с една пеленка? Ще умре от ужас. Голяма работа!…“
	Елис и Мохамед натовариха кобилата и я насочиха в правилната посока. Днес щеше да е по-трудно от вчера. Трябваше да прекосят планинския масив, който от векове беше оставил Нуристан повече или по-малко изолиран от целия останал свят. Ще изкачат прохода Арию, пет хиляди метра висок. През по-голямата част от пътя ще трябва да се борят със снежни преспи и лед. Надяваха се да стигнат до нуристанското село Линар: по права линия то беше само на петнайсетина километра, но щяха да са доволни, ако стигнат там до късния следобед.
	Слънцето светеше ярко, когато потеглиха, но въздухът бе студен. Джейн беше навлякла дебели чорапи, ръкавици и един дебел пуловер под палтото, подплатено с овча кожа. Носеше Шантал на импровизираното „кенгуру“ между пуловера и палтото, с разкопчани най-горни копчета, за да може да влиза въздух.
	Тръгнаха от ливадата, следвайки река Арию нагоре, срещу течението, и пейзажът веднага стана суров и враждебен. Студените канари бяха голи, без никаква растителност. Веднъж Джейн видя далеч към хоризонта няколко номадски шатри върху един мрачен склон: не знаеше дали да се радва, че има и други хора наоколо, или да се страхува от тях. Единственото друго живо същество, което видяха, беше брадат лешояд, който се носеше под порива на острия вятър.
	Пътеката не беше очертана. Джейн беше неимоверно щастлива, че Мохамед е с тях. Той първо тръгна покрай реката, но когато тя се стесни, продължи нататък с непоклатима увереност. Джейн го попита откъде знае пътя и той й отвърна, че маршрутът бил маркиран с купчини камъни, струпани на интервали. Не беше ги забелязала, докато той не й каза.
	Скоро върху земята се появи тънък слой сняг и краката на Джейн изстинаха въпреки дебелите чорапи и кубинките.
	Направо невероятно, но Шантал спа почти през целия преход. На всеки няколко часа се спираха за няколкоминутна почивка и Джейн използваше възможността, за да я накърми, свивайки се от болка, като изваждаше изнежените гърди на мразовития въздух. Каза на Елис, че според нея Шантал е забележително добричка, и той отвърна:
	— Невероятно. Невероятно!
	По пладне спряха за отдавна чакана почивка от половин час: проходът Арию вече се виждаше. Джейн беше премазана от умора и гърбът я болеше. Освен това умираше от глад — набързо излапа парчето питка от черници и орехи, което представляваше обеда на всички.
	Преходът към Арию изискваше невероятна смелост. Като погледна стръмното изкачване, което им предстои, Джейн загуби кураж. „Мисля да поседя тук малко повечко“, рече си тя, но беше студено и тя започна да трепери. Елис забеляза и се изправи.
	— Хайде да тръгваме, преди да сме замръзнали на място — весело рече той и Джейн си помисли: „Ще ми се да не беше толкова жизнерадостен, дявол те взел!“
	Тя се изправи с усилие на волята.
	Елис каза:
	— Нека аз да нося Шантал.
	Джейн с благодарност му подаде бебето. Мохамед вървеше напред, теглейки повода на Маги. Джейн уморено се насили да го последва. Елис тръгна най-отзад.
	Склонът беше стръмен, а земята — хлъзгава заради снега. След няколко минути Джейн беше по-уморена, отколкото преди да спрат за почивката. Докато се препъваше нагоре, задъхана и прималяла от болка, си спомни, че беше казала на Елис: „Предполагам, че имам по-голям шанс да избягам оттук с теб, отколкото да избягам сама от Сибир. Може би не съм способна да направя нито едното, нито другото — мислеше си тя сега. — Не знаех, че ще е толкова трудно. — После се овладя. — Разбира се, че си знаела — сама се скара на себе си тя, — освен това знаеш, че преди да почне да става по-леко, първо ще стане още по-трудно.“ В същия момент се подхлъзна на една заледена скала и падна настрани. Елис, който беше точно зад нея, я хвана за ръката и я вдигна. Тя осъзна, че той внимателно я следи през цялото време, и я изпълни огромен прилив на обич към него. Пазеше я като цвете — така както Жан-Пиер никога не беше правил. Жан-Пиер би вървял напред, смятайки, че ако на нея й трябва помощ, тя сама ще го помоли; а ако се оплаче от отношението: му, сигурно ще я попита дали иска да я третират като равна или не.
	Вече почти бяха стигнали върха. Джейн се приведе напред, за да изкачи наклона, и си мислеше: „Още малко, още съвсем малко.“ Усети замайване. Точно пред нея Маги се хлъзгаше по разместващите се камънаци, а после извървя няколкото оставащи метра в тръс, което принуди Мохамед да подтичва край нея. Джейн с мъка пристъпваше отзад, броейки всяка крачка. Най-после стигнаха до равното. Тя спря. Зави й се свят. Ръката на Елис я обгърна, тя затвори очи и се облегна на него.
	— Оттук насетне цял ден сме по нанадолнище — каза й той.
	Тя отвори очи. Никога не би могла да си представи такъв жесток пейзаж: нищо, освен сняг, вятър, чукари и безмерна самота.
	— Какво прокълнато от Бога място е това! — рече.
	Погледаха известно време надолу, а после Елис каза:
	— Не бива да спираме.
	Потеглиха нататък. Спускането беше още по-стръмно. Мохамед, който по нанагорнището беше теглил през цялото време повода на Маги, сега пък висеше на него, за да действа като спирачка и да не остави кобилата да се пързулне неспасяемо надолу по хлъзгавия склон. Обозначенията трудно се различаваха между разхвърляните камънаци, покрити със сняг, но Мохамед изобщо не даваше вид да се съмнява в правилната посока. Джейн си помисли, че би трябвало да предложи да поеме Шантал, за да даде на Елис възможност да отпочине, но знаеше, че няма да може да я носи.
	Когато се спуснаха още по-надолу, снегът започна да изтънява, а после изчезна и пътеката вече се виждаше. Джейн все чуваше някакъв странен звук — като подсвиркване, и най-накрая намери сили да попита Мохамед откъде идва той. В отговор той изрече някаква дума на персийски, която, тя не знаеше. Той пък не знаеше френския еквивалент. Накрая й посочи нещо и Джейн видя мъничко животинче, подобно на катерица, което се шмугна, уплашено от тях: мармот. По-късно зърна още няколко и се зачуди какво ли намират за храна тук, горе.
	Скоро се отправиха покрай друг поток, сега вървяха надолу по течението. По безкрайната сиво-бяла скала на места се виждаше суха остра трева и няколко ниски храста покрай бреговете на потока, но вятърът все така свиреше през клисурата и проникваше през дрехите на Джейн като ледени иглички.
	Точно както изкачването беше ставало безмилостно все по-тежко, така слизането ставаше по-лесно и по-лесно: пътеката се изравняваше, въздухът бе по-топъл, а пейзажът — по-приветлив. Джейн беше все така изтощена, но вече не се чувстваше потисната и обезкуражена. След като извървяха три-четири километра, стигнаха до първото село в Нуристан. Мъжете тук носеха дебели пуловери без ръкави в набиващ се на окото десен в бяло и черно и говореха свой собствен език, който Мохамед едва разбираше. Той обаче успя да купи хляб с част от афганистанските пари на Елис.
	Тук Джейн се изкушаваше да се примоли на Елис да останат за през нощта, защото се чувстваше безумно уморена; но имаха още няколко часа до мръкване, а бяха решили предварително, че ще се опитат да стигнат до Линар днес, затова прехапа езика си и насили болящите я нозе да продължат нататък.
	За нейно огромно облекчение оставащите седем-осем километра бяха по-леки и те пристигнаха доста преди да се стъмни. Джейн седна на земята под огромна черница и просто стоя така, без да мърда, известно време. Мохамед запали огън и започна да приготвя чай.
	Някак си Мохамед успя да съобщи на местните, че Джейн е медицинска сестра от Запада и по-късно, докато тя кърмеше и подменяше Шантал, една малка група пациенти се събра край нея, изчаквайки на почтително разстояние.
	Джейн събра всичките си сили, за да им обърне внимание. Имаше обичайните инфектирани рани, чревни паразити и бронхиални оплаквания, но тук страдащите от недохранване деца бяха по-малко, отколкото в Долината на Петте лъва, вероятно защото войната не бе повлияла тъй силно в тази отдалечена пустош.
	В резултат на импровизираната клиника Мохамед получи едно пиле, което свари в тенджерата. Джейн би предпочела да легне и да се наспи, но се насили да изчака храната и яде като за двама, когато пилето беше готово. Беше жилаво и безвкусно, но не помнеше да е била толкова гладна някога в живота си.
	На Елис и Джейн им дадоха стая в една от къщите в селото. Имаше дюшек за тях двамата и грубо скована кошарка за Шантал. Те събраха спалните си чували заедно и се любиха — уморено и нежно. Джейн се наслаждаваше на топлината и на това, че е легнала — почти толкова, колкото и на любовната игра. Веднага след това Елис потъна в дълбок сън. Джейн полежа будна още няколко минути. Сега, като почиваше, мускулите като че ли я боляха още повече. Помисли си какво е да лежиш в истинско легло в обикновена спалня, през пердетата да блестят уличните светлини, вън да се чува захлопването на автомобилни врати; помисли си за баня и тоалетна с казанче, мивка с топла вода и магазин на ъгъла, откъдето можеш да купиш памучни тампони, памперси и бебешки шампоан „Джонсън“, който не дразни очите… „Избягахме от руснаците — мислеше си тя, докато се унасяше в сън. — Може би наистина ще успеем да се доберем до дома. Може би наистина ще успеем!“
	Джейн се събуди заедно с Елис, усетила внезапно напрежение у него. Той полежа, застинал до нея за момент, без да смее да диша, слушайки лая на двете кучета. После бързо се измъкна от леглото.
	В стаята бе тъмно като в рог. Тя чу, че се драска клечка, а после светлината на една свещ затрептя в ъгъла. Погледна Шантал — бебето блажено спеше.
	— Какво има? — попита тя Елис.
	— Не знам — прошепна той. Навлече си дънките и обущата, сложи си якето и излезе.
	Джейн набързо се облече и го последва. В съседната стая лунната светлина, падаща от отворената врата, освети четири деца в редичка на едно легло, всички зяпнали с широко отворени очи над ръба на единственото одеяло, с което бяха завити. Родителите им спяха в друга стая. Елис беше застанал на прага и гледаше навън.
	Джейн отиде до него. Горе, на склона, тя видя под лунните лъчи някаква самотна фигура, която тичаше към тях.
	— Кучетата го чуха — прошепна Елис.
	— Но кой е той? — попита Джейн.
	Внезапно зад тях изникна още една фигура. Джейн трепна, после разпозна Мохамед. Острието на нож блесна в ръката му.
	Тичащият се доближи. Походката се стори позната на Джейн. Изведнъж Мохамед изсумтя и свали ножа.
	— Али Ганим — каза той.
	Сега Джейн разпозна особената походка на Али, който тичаше така, защото гърбът му беше леко изкривен.
	— Но защо? — прошепна тя.
	Мохамед пристъпи напред и замаха. Али го видя, махна в отговор и се насочи към хижата, където стояха тримата. Двамата с Мохамед се прегърнаха.
	Джейн с нетърпение чакаше Али да си вземе дъх. Най-сетне той каза:
	— Руснаците са по следите ви.
	Сърцето на Джейн се сви. Мислеше си, че са избягали. Какво се беше объркало?
	Али продължи да диша тежко още няколко секунди, а после продължи:
	— Масуд ме изпрати да ви предупредя. В деня, когато тръгнахте, те претърсиха цялата Долина на Петте лъва, за да ви намерят, със стотици хеликоптери и хиляди войници. Днес, като не ви откриха, изпратиха хайки по всички долини, които водят към Нуристан.
	— Какво казва той? — прекъсна го Елис.
	Джейн вдигна ръка, за да спре Али, докато преведе на Елис, който не можеше да следи бързите, задъхани думи на Али.
	Елис се заинтересува:
	— Откъде са разбрали, че сме тръгнали към Нуристан? Можехме да решим да се крием където и да е в тази проклета страна.
	Джейн попита Али. Той не знаеше.
	— Има ли хайка и в тази долина? — зададе въпрос Джейн.
	— Да. Задминах ги точно преди прохода Арию. Може да са стигнали последното село, преди да се мръкне.
	— О, не! — отчаяна рече Джейн. Преведе на Елис. — Как може да се движат толкова по-бързо от нас? — промълви тя. Елис сви рамене и тя сама отговори на този въпрос: — Защото не ги бави жена с пеленаче. Ох, по дяволите!
	Елис каза:
	— Ако тръгнат рано сутринта, ще ни хванат утре.
	— Какво можем да направим?
	— Да тръгнем сега.
	Джейн се чувстваше изтощена до мозъка на костите и изведнъж я изпълни някакъв съвсем необясним гняв към Елис.
	— Не можем ли да се скрием някъде? — с раздразнен тон рече тя.
	— Къде? — рече Елис. — Тук има само един път. Руснаците имат достатъчно войници, за да претърсят всичките къщи — те не са чак толкова много. Освен това местните не са непременно на наша страна. Като нищо могат да кажат на руснаците къде се крием. Не, единствената ни надежда е да се движим преди хайката.
	Джейн погледна часовника си. Беше два през нощта. Готова беше да се откаже.
	— Ще натоваря коня — каза Елис. — Ти накърми Шантал. — После премина на персийски и каза на Мохамед: — Ще направиш ли малко чай? И дай на Али нещо за ядене.
	Джейн се върна пак в къщата, приключи с обличането, после накърми Шантал. През това време Елис донесе сладък зелен чай в глинена паница. Тя с благодарност го изпи.
	Докато Шантал сучеше, Джейн се чудеше доколко е замесен Жан-Пиер в това безмилостно преследване. Знаеше, че той е помогнал с нападението над Банда, защото го беше видяла. Когато са претърсвали Долината на Петте лъва, това, че той познава местността, сигурно е било безценно за руснаците. Не може да не знае, че сега гонят като дивеч жена му и бебето му. Как си е позволил да падне толкова низко, че да им помага? Любовта му трябва да се е превърнала в омраза заради изгарящия гняв и ревността.
	Шантал се насука. „Колко ли е приятно — мислеше си Джейн — да не знаеш нищо за страстта, ревността и предателството, да нямаш никакви други усещания, освен това, че е топло или студено и че си сит или гладен.“
	— Радвай се, докато можеш, мъничко момиченце — каза тя.
	После бързо закопча пазвата на ризата си и навлече тежкия пуловер. Преметна „кенгуруто“ през врата си, нагласи Шантал удобно в него, после я гушна в палтото и излезе навън.
	Елис и Мохамед разглеждаха картата под светлината на един фенер. Елис показа на Джейн маршрута им.
	— Следваме Линар дотам, където се влива река Нуристан, после пак тръгваме нагоре по склона и вървим покрай реката на север. После поемаме по една от тези странични долини — Мохамед не знае със сигурност коя точно, докато не я види — и се отправяме към прохода Кантиуар. Ще ми се да излезем от долината Нуристан още днес — така много ще затрудним руснаците да ни следват, защото няма да са сигурни по коя странична долина сме тръгнали.
	— Колко далеч е това? — попита Джейн.
	— Само двайсетина километра — но дали е лесно или много трудно, зависи от терена, разбира се.
	Тя кимна.
	— Давай да потегляме! — Гордееше се, че успя да прозвучи много по-весела, отколкото всъщност се чувстваше.
	Тръгнаха под лунната светлина. Мохамед поддържаше бърза крачка и безмилостно шибаше кобилата с кожен колан, когато животното започваше да изостава. Джейн чувстваше леко главоболие, някакво гадене и стържене в стомаха. Не се чувстваше сънена, а по-скоро — нервно напрегната и уморена.
	Пътеката й се стори много страшна посред нощ. Понякога вървяха през оскъдната трева покрай реката, което не беше много трудно; но после изведнъж пътеката завиваше рязко нагоре по склона и продължаваше по ръба на някаква канара, където земята беше покрита със сняг, и Джейн изпитваше ужас, че може да се подхлъзне и да се пребие с бебето на ръце.
	Понякога можеха да избират: пътеката се разделяше на две, в едната посока се тръгваше нагоре, в другата — надолу. Тъй като нито един от тях не знаеше накъде трябва да поемат, оставяха Мохамед да избира. Първия път той тръгна надолу и се оказа, че е постъпил правилно: пътеката ги отведе пред тесен бряг, където трябваше само да прегазят около тридесет сантиметра вода, но им спести дълго заобикаляне. Втория път обаче, когато трябваше да избират, те пак потеглиха по речния бряг, но този път съжаляваха: след около километър и половина пътеката ги отведе право срещу една отвесна канара и единственият начин да я заобиколят беше с плуване. Уморено се върнаха по собствените си стъпки до разклонението и после изкатериха пътеката нагоре по ръба на канарата.
	При следващата удала се възможност пак се спуснаха към речния бряг. Този път пътеката ги отведе към скална тераса, която се движеше покрай отвесна скала на около четиридесет метра над реката. Кобилата стана нервна, вероятно защото пътеката беше прекадено тясна. Джейн също се уплаши. Звездната светлина не беше достатъчна, за да освети реката отдолу, затова клисурата изглеждаше като бездънна черна яма на крачка встрани. Маги постоянно спираше и на Мохамед му се налагаше да тегли здраво повода, за да я накара пак да тръгне.
	Когато пътеката изведнъж изви покрай остър ръб на канарата, Маги отказа да се подчини на водача си и се опита да хвърли къч. Джейн отстъпи назад, уплашена от нестабилните задни крака на коня. Шантал се разплака: или защото усети напрегнатостта на момента, или защото още не беше заспивала, откакто я накърми в два часа. Елис мина напред, за да помага на Мохамед с кобилата.
	Той предложи да дърпа повода, но Мохамед му отказа доста рязко: явно напрежението беше обхванало и него. Елис остана да бута животното отзад и да вика „дий“ и „яя“. Джейн тъкмо почна да си мисли, че ситуацията е почти комична, когато Маги се изправи на задни крака, Мохамед изпусна юздата и се препъна, а кобилата тръгна назад към Елис, събори го и залитна към Джейн.
	За щастие Елис падна наляво, към отвесната скала. Когато кобилата запристъпва към Джейн, тя обаче се оказа от другата страна, откъм пропастта, и краката й бяха на самия ръб на пътеката. Кобилата мина край нея. Тя се вкопчи в някаква чанта, стегната към седлото, и с всичка сила увисна там, в случай че Маги я бутне настрани, към бездната.
	— Проклета гадина такава! — изпищя тя. Шантал, притисната между Джейн и кобилата, също изпищя. Джейн беше влачена няколко метра, тъй като се боеше да се пусне. После, знаейки, че животът й зависи от тези две-три секунда, тя пусна чантата, посегна с дясната ръка и грабна юздата, застана здраво на два крака, изтегли се към предницата на животното, тъй че се оказа точно до главата му, дръпна яко юздата и силно извика: „Спри!“
	За нейна изненада, Маги наистина спря.
	Джейн се обърна, Елис и Мохамед се изправяха вече на крака.
	— Добре ли сте? — попита ги тя на френски.
	— Горе-долу — отвърна Елис.
	— Загубих фенера — каза Мохамед.
	Елис каза на английски:
	— Само се надявам шибаните руснаци да имат същите проблеми.
	Джейн разбра, че те не са видели как кобилата почти я бутна от ръба на канарата. Реши да не им казва. Намери повода и го подаде на Елис.
	— Дайте да продължаваме — каза тя. — Можем да ближем раните си по-късно. — После мина покрай Елис и каза на Мохамед: — Тръгвай напред.
	Мохамед се пооживи след няколко минути без Маги. Джейн се замисли дали наистина им трябва животното, но реши, че им трябва — багажът беше прекадено много, за да го носят на гръб, и всички неща бяха много важни — дори може би трябваше да вземат повече храна.
	Бързо преминаха през едно стихнало, заспало селце — само една шепа къщи и водопад. В една от къщурките някакво куче се разлая истерично, докато някой с псувня не го накара да млъкне. После пак се озоваха в пустошта.
	Небето от черно стана сиво и звездите изчезнаха: разсветляваше се. Джейн се почуди какво ли правят руснаците. Вероятно офицерите сега будят момчетата, крещят им да стават и раздават ритници на онези, които прекадено мудно се измъкват от спалните чували. Готвачът сигурно прави кафе, докато командващият офицер си разглежда картата. А може и да са станали рано — преди час, дори два, още в тъмницата, и да са тръгнали след броени минути, марширувайки в строй покрай река Линар; може и вече да са минали село Линар; може да са избирали само верните разклонения и вече да са само на километър-два зад плячката си.
	Джейн тръгна малко по-живо.
	Скалната тераса се виеше покрай канарата, а после се спусна към речния бряг. Нямаше признаци за някаква селскостопанска дейност, но планинските склонове и от двете страни бяха гъсто залесени и когато светлината стана по-ярка, Джейн видя, че дърветата са дъбови. Посочи ги на Елис и каза:
	— Защо не можем да се крием в гората?
	— Като последен вариант можем и това да направим — отвърна той. — Но руснаците скоро ще разберат, че сме спрели, защото ще разпитат селяните и те ще им кажат, че не сме минали оттам. Ще се върнат и ще започнат да претърсват всяко дърво и камък.
	Джейн сдържано кимна. Просто си търсеше извинение, за да спре за малко.
	Точно преди изгрев те свиха покрай един завой и заковаха на място: земно свлачище беше напълнило клисурата с почва и огромни скални отломъци, което я блокираше напълно.
	На Джейн й идваше да се разреве на глас. Бяха извървели три или четири километра по тази тясна тераса: да се върнат обратно означаваше още допълнително седем километра, включително и онзи отсек, който така уплаши Маги.
	Тримата постояха за момент, загледани в огромната купчина.
	— Можем ли да се изкатерим? — попита Джейн.
	— Животното няма да може — отвърна Елис.
	Джейн направо побесня при тези думи, макар че те бяха съвсем верни.
	— Един от нас може да се върне с Маги — нетърпеливо изрече тя. — Другите могат да починат, докато изчакат кобилата да ни настигне.
	— Според мен не е хубаво да се разделяме.
	Джейн се ядоса на нетърпящия му възражения тон.
	— Недей да си толкова сигурен, че всички ще правим това, което ти случайно си решил, че е хубаво! — тросна му се тя.
	Той, изглежда, се сепна при тези думи.
	— Добре. Но освен това мисля, че купчината почва и камъни може да тръгне нанякъде, ако се опитаме да я изкачим. Всъщност бих могъл също да кажа, че аз нямам намерение да се опитвам, независимо какво ще решите вие двамата.
	— Значи даже не си готов и да го обсъдиш с нас. Ясно!
	Абсолютно побесняла, Джейн се обърна кръгом и тръгна обратно по пътеката, като остави двамата мъже да я следват. Защо все така става, чудеше се тя, че мъжете веднага изпадат в това началническо, всезнайковско настроение всеки път, когато имат физически или някакъв друг проблем? И Елис си има своите недостатъци, разсъждаваше тя. Някой път мислеше много противоречиво: въпреки всичките му приказки, че бил експерт по антитероризъм, все пак той работи за ЦРУ, което е вероятно най-голямата терористична група в света. Безспорно една част от него си пада по опасности, насилие и измами. „Ако искаш мъжът ти да те уважава, недей друг път да избираш такива романтични мъжкари“, мислеше си тя.
	Едно от нещата, които можеха да се кажат в полза на Жан-Пиер, беше, че никога не се отнасяше покровителствено с жените. Може да те пренебрегне, да те измами, да не ти обърне внимание, но никога не би се държал снизходително. Може би защото беше по-млад от Елис.
	Мина през мястото, където Маги се беше изправила на задни крака. Не се спря, за да изчака мъжете: този път могат да се справят и сами с проклетия кон.
	Шантал мрънкаше, но Джейн я остави да чака. Продължи да крачи, нататък, докато стигна място, откъдето като че ли имаше пътека нагоре, към върха на канарата. Там тя седна и сама си обяви време за почивка. Елис и Мохамед пристигнаха минута-две по-късно. Мохамед извади малко от питките от черници и орехи от багажа и раздаде на всички. Елис не й говореше.
	След почивката изкачиха склона. Като стигнаха горе, се оказаха облени от слънчева светлина и ядът на Джейн малко по малко започна да се стопява. След известно време Елис я прегърна и каза:
	— Извинявай, задето се държах като началник одеве:
	— Благодаря ти — сухо отвърна Джейн.
	— Не смяташ ли, че все пак реагира прекадено рязко?
	— Несъмнено точно така си беше. Съжалявам.
	— Хайде бе! Дай да понося Шантал.
	Джейн му подаде бебето. Когато я освободиха от товара, усети, че гърбът страшно я боли. Шантал никога не беше й се струвала тежка, но при дълго разстояние се усещаше. Все едно да носиш кошница с покупки петнайсет километра.
	Въздухът стана по-мек с издигането на слънцето в сутрешното небе. Джейн разкопча палтото си, а Елис свали своето, Мохамед си остана с шинела, взет от руска военна униформа, с характерното за всички афганистанци равнодушие към всички промени във времето, щом не са прекадено жестоки.
	Към пладне излязоха от тясната клисура покрай Линар в широката долина на река Нуристан. Тук пътят пак ставаше ясно маркиран, а пътеката беше почти толкова широка, колкото коларския път, който минаваше през Долината на Петте лъва. Завиха на север, срещу течението на реката нагоре по склона.
	Джейн се чувстваше ужасно уморена и обезсърчена. След като станаха в два през нощта, беше вървяла вече десет часа — а бяха изминали само шест или седем километра. Елис искаше да минат още петнайсет километра през деня. Това беше третият последователен ден на Джейн без почивка и тя знаеше, че няма да може да продължи така до мръкване. Даже и на лицето на Елис беше изписано онова раздразнено изражение, което (Джейн знаеше това) беше знак, че е уморен. Само Мохамед изглеждаше неуморим.
	В долината Линар не бяха срещнали жива душа извън селата, но тук се появиха няколко пътници, повечето от тях — облечени в бели джелаби и с бели чалми на главите. Нуристанците с любопитство гледаха двамата пребледнели, изтощени западняци, но поздравяваха Мохамед с предпазливо уважение, без съмнение — заради автомата „Калашников“, който той беше метнал през рамо.
	Докато се влачеха уморено нагоре покрай река Нуристан, по пътя ги задмина чернобрад младеж с живи очи, понесъл десет току-що уловени риби, нанизани на прът. Той заговори с Мохамед на някаква смесица от езици — Джейн разпозна няколко персийски и разни пущунски думи — и двамата се разбраха достатъчно добре, за да може Мохамед да купи три от рибите.
	Елис отброи парите и каза на Джейн:
	— Петстотин афгана за една риба — колко прави това?
	— Петстотин афгана са петдесет френски франка — пет лири.
	— Десет кинта наши пари — рече Елис. — Скъпа риба. На Джейн й се щеше да му запуши някак устата: тя едва вдигаше крака от умора, а той се раздрънкал за цената на рибата.
	Младият човек на име Халам каза, че бил хванал рибата в езерото Мундол, по-надолу по долината — макар че сигурно ги беше купил, защото не приличаше на рибар. Той забави крачка, за да върви с тях, като не спираше да говори; очевидно не се притесняваше особено дали го разбират или не.
	Също като Долината на Петте лъва, Нуристан представляваше каменист каньон и на всеки няколко километра се разширяваше в малки обработваеми равнини с терасирани ниви. Най-забележителната разлика беше дъбовата гора, която покриваше планинските склонове тук като вълна на гърба на овца и за която Джейн си мислеше като за скривалище, ако всичко останало се провали.
	Сега напредваха много по-добре. Нямаше вбесяващи отклонения нагоре по планината и Джейн беше безкрайно благодарна. На едно място пътят беше блокиран от свлачище, но този път Елис и Джейн успяха да го изкачат, а Мохамед и Маги прегазиха реката и се върнаха пак няколко метра нагоре по течението. Малко по-късно една скала се врязваше в потока, а пътеката продължаваше покрай отвесната канара по някакво нестабилно дървено скеле, на което кобилата отказа да стъпи, и Мохамед пак реши проблема, като прегази водата.
	По това време Джейн вече беше на път да припадне от умора. Когато Мохамед се върна през реката, тя каза:
	— Имам нужда да спра и да почина.
	Мохамед отвърна:
	— Вече сме почти в Гадуал.
	— Колко е далеч?
	Мохамед заговори с Халам на персийски и френски, а после каза:
	— Половин час.
	Това се стори на Джейн като цяла вечност. „Но разбира се, че мога да повървя още половин час“, каза си тя и се опита да отклони мислите си от болката в гърба и желанието просто да легне някъде. И точно тогава, като подминаха следващия завой, видяха селото.
	Гледката беше стряскаща, но пък отдавна чакана: дървените къщи бяха накачени по стръмния планински скат като деца, покачени на гърба едно върху друго, създавайки впечатлението, че ако една къща долу, в основата, вземе, та се срине, цялото село ще се търколи по склона и ще цамбурне във водата.
	В момента, в който се изравниха с първата къща, Джейн просто спря и седна на брега на реката. Болеше я всеки мускул в тялото и едва имаше сила да поеме Шантал от ръцете на Елис. Той седна до нея с охота, която подсказваше, че също е премазан от умора. Едно любопитно лице се появи от къщата и Халам начаса захвана разговор с жената, като вероятно й разправяше всичко, което знае за Джейн и Елис. Мохамед завърза Маги на място, където тя можеше да подръпва от жилавата трева покрай брега на реката, а после клекна до Елис.
	— Трябва да купим хляб и чай — рече Мохамед.
	Джейн мислеше, че им трябва нещо по-стабилно.
	— Ами рибата? — каза тя.
	Елис поясни:
	— Прекалено дълго време ще отнеме, за да я изчистим и сготвим. Ще я оставим за довечера. Не искам да се бавим повече от половин час тук.
	— Добре — каза Джейн, макар да не беше сигурна, че ще може да потегли пак само след половин час. „Може би ако хапна, ще се посъживя“, помисли си тя.
	Халам ги извика. Джейн погледна нагоре и го видя, че им прави знаци да дойдат. Жената също махаше: канеше ги в къщата си. Елис и Мохамед станаха на крака. Джейн остави Шантал на земята, изправи се, после се наведе да вдигне бебето. Изведнъж краищата на полезрението й като че се замъглиха и сякаш загуби равновесие. За момент се опита да се пребори с това състояние, като виждаше само мъничкото личице на Шантал, заобиколено от някаква мараня, после коленете й се подкосиха и се срина на земята, като се озова в пълна тъмнина.
	Когато отвори очи, видя няколко притеснени лица в кръг около себе си: Елис, Мохамед, Халам и жената. Елис попита:
	— Как се чувстваш?
	— Глупаво — отвърна тя. — Какво стана?
	— Припадна.
	Тя седна.
	— Ще се оправя.
	— Не, няма — каза Елис. — Не можеш да продължиш вървенето днес.
	Съзнанието на Джейн започна да се прояснява. Знаеше, че той е прав. Тялото й не би издържало и крачка повече и никакво усилие на волята не би могло да промени положението. Започна да говори на френски, така че Мохамед да разбира:
	— Но руснаците със сигурност ще стигнат дотук днес.
	— Ще трябва да се скрием — каза Елис.
	Мохамед каза:
	— Погледни тези хора. Мислиш ли, че могат да пазят тайна?
	Джейн погледна към Халам и жената. Те ги наблюдаваха, приковали внимание в разговора, въпреки че от него и дума не разбраха. Пристигането на чужденците беше вероятно най-вълнуващото събитие на годината. След няколко минути цялото село ще се изсипе тук. Тя се взря в Халам. Да го помоли човек да не разнася клюката би било все едно да моли куче да не лае. Местонахождението на скривалището им ще стане известно из цял Нуристан още преди мръкване. Дали е възможно да се измъкнат от тези хора и да се скрият в някоя странична долина, без никой да ги види? Вероятно. Но не могат да живеят там безкрайно, без помощ от местните — все в някой момент ще им свърши храната, а това ще бъде горе-долу по времето, когато руснаците вече са разбрали, че бегълците са се спрели някъде, и ще се разгърнат, за да претърсят горите и каньоните. Елис беше прав днес, като каза, че единствената им надежда е да поддържат преднина пред хайката.
	Мохамед дръпна дълбоко от цигарата; изглеждаше притеснен. Заговори на Елис:
	— Двамата с теб ще трябва да продължим и да оставим Джейн тук.
	— Не — отвърна Елис.
	Мохамед каза:
	— Листът хартия, носен от теб, върху който са подписите на Масуд, Камил и Азизи, е по-важен от живота на когото и да е от нас. Той представлява бъдещето на Афганистан — свободата, за която умря моят син.
	Елис трябваше да продължи сам, Джейн разбра това. Поне той ще бъде спасен. Засрами се от себе си заради ужасното отчаяние, което я обхвана при мисълта, че ще го загуби. Би трябвало да мисли как да му помогне, а не да се чуди как да го задържи при себе си. Изведнъж й дойде една идея.
	— Бих могла да отклоня руснаците — каза тя. — Мога да се оставя да ме заловят, а после, уж с неохота, бих могла да наговоря на Жан-Пиер куп лъжи за това накъде сте тръгнали и как пътувате… Ако сериозно ги отклоня от правилния път, това може да ви даде преднина от няколко дни — достатъчно, за да излезете от страната! — Тя се въодушеви от тази идея, макар дълбоко в душата си да повтаряше единствено: „Не ме оставяй, моля те, не ме оставяй!“
	Мохамед погледна към Елис.
	— Това е единственият начин, Елис — потвърди той.
	— Забрави за него! — каза Елис. — Няма да стане.
	— Но, Елис…
	— Няма да стане и толкоз! — повтори Елис. — Забрави го!
	Мохамед млъкна.
	Джейн попита:
	— Но какво ще правим?
	— Руснаците няма да ни настигнат днес — каза Елис. — Още имаме преднина — толкова рано станахме тази сутрин. Ще пренощуваме тук и ще тръгнем пак рано утре сутринта. Запомни: нищо не е свършило, докато наистина не свърши. Всичко е възможно. Някой на майната си в Москва може да реши, че Анатолий се е побъркал, и да заповяда претърсването да се прекрати.
	— Глупости! — каза Джейн на английски, но всъщност тайно, противно на всякакъв здрав разум, се радваше, че той бе отказал да продължи сам.
	— Имам друго предложение — каза Мохамед. — Аз ще се върна и ще отклоня руснаците.
	Сърцето на Джейн подскочи. Дали е възможно?
	Елис каза:
	— Как?
	— Ще предложа да им бъда водач и преводач и ще ги поведа на юг, надолу по долината Нуристан, далеч от вас, към езерото Мундол.
	Джейн се сети за основателна пречка и пак се обезкуражи.
	— Но те вече трябва да си имат водач — каза тя.
	— Може да е някой достоен мъж от Долината на Петте лъва, когото са насилили да помага на руснаците против волята му. В такъв случай ще говоря с него и ще уредя нещата.
	— Ами ако не иска да помогне?
	Мохамед помисли малко.
	— Тогава той не е достоен човек, когото насила са накарали да им помага, а предател, който по своя воля сътрудничи с врага за лична изгода, и в такъв случай ще го убия.
	— Не искам никого да убиват заради мен! — бързо изрече Джейн.
	— Не е заради теб — сряза я с дрезгав глас Елис, — за мен е — аз отказах да продължа сам.
	Джейн веднага млъкна.
	Елис мислеше за практическите детайли. Каза на Мохамед:
	— Ти не си облечен като нуристанец.
	— Ще си сменя дрехите с Халам.
	— Не говориш добре местния език.
	— В Нуристан има много езици. Ще излъжа, че съм родом от някой район, където говорят различен диалект. Руснаците и без това не владеят нито едно от местните наречия, така че никога няма да разберат.
	— Какво ще правиш с оръжието?
	Мохамед се замисли за момент.
	— Ще ми дадеш ли мешката?
	— Много е малка.
	— Моят „Калашников“ е от този вид, на който се сгъва прикладът.
	— Разбира се — каза Елис, — ще ти дам чантата.
	Джейн се зачуди дали това ще привлече нечии подозрения, но реши, че няма: чантите на афганистанците бяха също тъй странни, както и дрехите им. Въпреки това Мохамед рано или късно няма как да не привлече подозрения. Попита го:
	— Какво ще стане, когато накрая разберат, че са на грешен път?
	— Преди да се усетят, аз ще избягам през нощта и ще ги зарежа някъде на майната си.
	— Това е адски опасно — каза Джейн.
	Мохамед се опита да заеме героично-нехайна поза. Като повечето муджахидини, той беше природно смел, но в същото време — суетен като паун.
	Елис рече:
	— Ако не прецениш правилно времето и те заподозрат, преди да си решил да ги напуснеш, те ще те измъчват, за да разберат накъде сме тръгнали.
	— Никога няма да ме пипнат жив — каза Мохамед.
	Джейн му повярва.
	Елис каза:
	— Но ние няма да имаме водач.
	— Аз ще ви намеря друг. — Мохамед се обърна към Халам и подхвана с него оживен разговор на много езици. Джейн само разбра, че Мохамед предлага да наеме Халам като водач. На нея Халам не й се харесваше особено — прекадено добър търговец беше, за да може да му се довери човек напълно, — но пък очевидно често пътуваше, затова изборът някак естествено падна върху него. Повечето от местните хора вероятно никога не биха се осмелили да излязат от границите на собствената си долина.
	— Той казва, че знае пътя — каза Мохамед, обръщайки на френски. Джейн изведнъж леко се притесни при тези думи: „той казва“. Мохамед продължи нататък: — Ще ви заведе до Кантиуар, а там ще намери друг водач, който ще ви преведе през следващия проход, и така ще стигнете до Пакистан. Иска да му платите за това пет хиляди афгана.
	Елис се заинтересува:
	— Цената звучи прилично, но колко още водача ще трябва да наемем при същата разценка, преди да стигнем до Читрал?
	— Може би пет или шест — отвърна Мохамед.
	Елис тръсна глава.
	— Нямаме трийсет хиляди афгана. А и трябва да купуваме храна.
	— Ще се наложи да си изкарвате хляба, като преглеждате болни — каза Мохамед. — А и пътят става по-лесен, веднъж да пресечете в Пакистан. Може би към края дори няма да ви трябват водачи.
	Елис никак не изглеждаше убеден.
	— Какво ще кажеш? — попита той Джейн.
	— Имаш и друг вариант — каза тя. — Можеш да продължиш без мен.
	— Не — рече той. — Това не е никакъв вариант. Продължаваме заедно.


>>	Осемнадесета глава

	През целия първи ден хайките не намериха и следа от Елис и Джейн.
	Жан-Пиер и Анатолий седяха на твърдите дървени столове в спартански обзаведената канцелария без прозорци във въздушната база Баграм и проследяваха рапортите, които пристигаха по радиомрежата. Хайките бяха тръгнали преди зазоряване — за втори път. Отначало бяха шест: по една за всяка от петте главни странични долини, които водеха на изток от Долината на Петте лъва, и една, която да върви по протежение на Реката на Петте лъва на север, до изворите й, че даже отвъд. Във всяка от хайките имаше поне по един офицер от редовната афганистанска армия, говорещ персийски. Всяка от групите се приземи със своя хеликоптер в шест различни села в Долината и след половин час всичките шест докладваха, че са си намерили местни водачи.
	— Доста бързо стана — каза Жан-Пиер, след като чу рапорта и на шестата група. — Как го правят?
	— Проста работа — отвърна Анатоли. — Молят някой да им стане водач. Той казва „не“. Застрелват го. Питат някой друг. За нула време се намира доброволец.
	Една от хайките се опита да следва своята пътека от въздуха, но този експеримент се провали. Пътеките доста трудно се следяха даже от земята; от въздуха беше невъзможно. Освен това нито един от водачите не беше се качвал на хеликоптер преди и новата обстановка абсолютно ги дезориентираше. Затова всички групи тръгнаха пеша, някои — придружени от коне, които носеха багажа им.
	Жан-Пиер не очакваше никакви новини да постъпят сутринта, защото бегълците бяха тръгнали цял ден по-рано. Войниците със сигурност ще се движат по-бързо от Джейн, особено както е с Шантал на ръце…
	Жан-Пиер усещаше пристъп на вина всеки път, когато мислеше за Шантал. Бесът заради това, което правеше жена му, нямаше нищо общо с дъщеричката. Все пак бебето страда, той беше сигурен в това: целодневното трамбоване, прекосяването на проходи над снежния пояс, непрестанните ледени ветрове…
	Мислите му пак се върнаха, както често ставаше напоследък, към въпроса какво ще стане, ако Джейн умре, а Шантал оцелее. Представяше си Елис заловен, самотен; тялото на Джейн — открито на два-три километра назад по пътя, мъртво и вкочанено; а бебето — по чудо оцедяло в прегръдките й. „Ще се върна обратно в Париж като трагична, романтична фигура — утешаваше се Жан-Пиер, — вдовец с малка дъщеричка, ветеран от войната в Афганистан… Как само ще ме възвеличават! В състояние съм да отгледам сам бебето. Как добре ще се разбираме двамата, като почне да расте! Ще трябва, да наема детегледачка, разбира се, но в никакъв случай няма да позволя да заеме мястото на майка в света на детето. Не, аз ще й бъда едновременно и баща, и майка.“
	Колкото повече мислеше в този порядък, толкова повече побесняваше заради това, че Джейн рискува живота на Шантал. Тя със сигурност е надвишила всичките си родителски права, като е понесла бебето при такива тежки условия. Помисли си, че вероятно ще получи пълно попечителство над детето в някой европейски съд въз основа на подобно отношение…
	С напредването на следобеда на Анатолий му ставаше все по-скучно, а Жан-Пиер ужасно се изнерви. И двамата станаха раздразнителни. Анатолий водеше дълги разговори на руски с други офицери, които се отбиваха в малката стаичка без прозорци, и непрестанното бърборене лазеше по нервите на Жан-Пиер. Отначало Анатолий му превеждаше всички рапорти, пристигащи по радиото от хайките, но сега вече само казваше: „Нищо.“ Жан-Пиер планираше маршрутите на хайките по картите си, като маркираше с червени топлийки къде се намират, но към края на следобеда те вече вървяха по пътеки или сухи дерета, които не бяха обозначени на картите, и ако от рапортите можеше да се разбере къде са достигнали, то Анатолий не му го предаваше.
	Хайките вдигнаха лагери за през нощта, без да са съобщили за някаква следа от бегълците. На търсачите беше заповядано да разпитват жителите на селата, през които минават. Селяните казваха, че не са виждали никакви чужденци. Това не беше изненадващо, защото хайките все още се намираха от тази страна на големите проходи към Нуристан, където се намираше Долината на Петте лъва. Разпитваните из тази област със сигурност бяха верни на Масуд: за тях да помогнат на руснаците бе равносилно на измяна. Утре, когато хайките преминат в Нуристан, хората щяха да са по-готови да помогнат.
	Въпреки това Жан-Пиер беше обезкуражен, когато заедно с Анатолий излязоха от канцеларията на смрачаване и пресякоха бетонната плоча към стола. Ядоха някаква ужасна вечеря от консервирани кренвирши и картофено пюре, а после Анатолий нацупено тръгна да пие водка с други офицери и остави Жан-Пиер на грижите на сержант, който говореше само руски. Изиграха партия шах, но — за голямо разочарование на Жан-Пиер — сержантът беше прекадено добър. Жан-Пиер отиде да си легне рано и дълго се въртя на твърдия армейски дюшек, представяйки си Джейн и Елис заедно в леглото.
	На следващата сутрин бе събуден от Анатолий, чието монголоидно лице беше ухилено до ушите — нямаше и капка от вчерашното раздразнение, — и Жан-Пиер се почувства като лошо дете, на което са простили белята, макар че — поне доколкото му бе известно — нищо лошо не беше направил. Ядоха заедно зърнена каша за закуска в столовата. Анатолий вече беше говорил с всичките хайки, които до една бяха вдигнали биваците и бяха потеглили още призори.
	— Днес ще хванем жена ти, приятелю — весело рече Анатолий и Жан-Пиер почувства прилив на щастлив оптимизъм.
	Веднага щом пристигнаха в канцеларията, Анатолий се свърза по радиото с търсещите отряди. Накара ги да опишат какво виждат около себе си и Жан-Пиер използваше техните описания на потоци, езера, котловини и морени, за да се досети къде се намират. Стори му се, че се движат ужасно бавно, изчислено в километри на час, но, разбира се, сега вървяха по нанагорнище и тежък терен, а същите фактори ще забавят и Елис и Джейн.
	Всяка от групите имаше водач, а когато стигнеха до място, където пътеката се раздвоява, като и двете посоки вървят към Нуристан, те наемаха допълнителен водач от най-близкото село и се разделяха на две групи. До обед картата на Жан-Пиер беше тъй нашарена с малки червени главички на топлийки, че приличаше на болна от дребна шарка.
	Към три следобед работата им бе прекъсната от неочаквано събитие. Един очилат генерал, изпратен на петдневна проучвателна обиколка из Афганистан, се бе приземил в Баграм и явно бе решил да разбере как Анатолий харчи парите на руските данъкоплатци. Това Жан-Пиер разбра от няколкото думи на Анатолий секунди преди генералът да връхлети в малката канцелария, последван от притеснени офицери, които като патета щапукаха след голямата патица.
	Жан-Пиер остана очарован, като видя как майсторски се справи Анатолий с посетителя. Той скочи на крака енергично, но не и стреснато; здрависа се с генерала и му подаде стол; излая няколко заповеди през отворената врата; около минута говори бързо, но почтително нещо на генерала, после се извини и заговори в радиостанцията; преведе на Жан-Пиер пращящите съобщения от Нуристан и представи генерала на Жан-Пиер на френски.
	Генералът започна да задава въпроси и Анатолий му посочи към топлийките на картата на Жан-Пиер, докато му отговаряше. После, посред този разговор, една от хайките влезе във връзка, без да я бяха търсили, и някакъв развълнуван глас заприказва нещо на руски, при което Анатолий изшътка на генерала по средата на едно негово изречение, за да чуе какво му предават.
	Жан-Пиер седна на ръба на твърдия стол, нетърпелив да узнае превода.
	Гласът млъкна. Анатолий зададе някакъв въпрос и получи отговор.
	— Какво е видял? — избълва Жан-Пиер, тъй като вече не можеше да се сдържа.
	Анатолий не му обърна внимание за момент и заговори към генерала. Най-сетне се обърна и към Жан-Пиер:
	— Намерили са двама американци в село на име Атати в долината Нуристан.
	— Чудесно! — извика Жан-Пиер. — Те са!
	— Така предполагам — каза Анатоли.
	Жан-Пиер не можа да разбере тази липса на ентусиазъм.
	— Разбира се, че са те! Вашите войници не правят разлика между американски и британски английски.
	— Вероятно е така. Но казват, че нямало бебе.
	— Няма бебе? — Жан-Пиер се намръщи. Как е възможно? Дали Джейн не е оставила Шантал в Долината на Петте лъва, за да я отгледат Рабия, Захара или Фара? Изглеждаше му невъзможно. Дали пък не е скрила бебето при някое семейство в селото Атати само секунди преди хайката да ги залови? Това също не му звучеше правдоподобно: инстинктите на Джейн биха й подсказали да държи бебето близо до себе си в опасни моменти.
	Дали Шантал не е мъртва?
	Вероятно е някаква грешка, реши той: някакво недоразумение при комуникацията, атмосферно влияние върху радиовръзката или някой кьорав офицер от отряда, който просто не е видял мъничкото бебе.
	— Да не си губим времето с предположения — каза той на Анатолий. — Хайде да идем да видим.
	— Искам да тръгнеш с групата, която ще ги вземе — каза Анатолий.
	— Разбира се — отвърна Жан-Пиер, а после се усети, че в думите на Анатолий има нещо странно. — Дали не казваш, че ти самият няма да дойдеш?
	— Правилно.
	— Защо не?
	— Нужен съм тук. — Анатолий посочи с очи генерала.
	— Добре. — Игрите на власт, без съмнение, съществуваха между чиновете на военната бюрокрация: Анатолий се боеше да напусне базата, докато генералът още дебне наоколо, в случай че някой съперник намери сгода да наговори гадости зад гърба му.
	Анатолий вдигна телефона на бюрото си и даде няколко нареждания на руски. Още докато говореше, един ординарец влезе в стаята и направи знак на Жан-Пиер да тръгва с него. Анатолий постави ръка на слушалката и рече:
	— Ще ти дадат топъл шинел — в Нуристан вече е зима. _А bientôt_*.
	[* До скоро виждане (фр.). — Б.пр.]
	Жан-Пиер излезе с ординареца. Прекосиха бетонната площадка. Два хеликоптера ги чакаха там: „Хинд“ — с очи като на насекомо и ракетни установки под късите тромави крила, и един „Хип“ — доста по-голям, с редица илюминатори покрай фюзелажа. Жан-Пиер се зачуди за какво е „Хип“-ът, а после се сети, че с него ще върнат в базата разузнавателния отряд. Точно преди да стигнат до машините, един войник изтича към тях с униформен шинел в ръце и го подаде на Жан-Пиер. Той го метна през лакът и се качи на „Хинд“-а.
	Излетяха веднага. Жан-Пиер бе изпълнен с трескаво нетърпение. Седна на пейката в отделението за пътници заедно с още шестима войници. Потеглиха на североизток.
	Когато въздушната база вече не се виждаше, пилотът направи знак на Жан-Пиер. Той мина напред и се качи на стъпалото, тъй че пилотът да може да му каже каквото има.
	— Аз ще бъда вашият преводач — на доста нескопосен френски рече момчето.
	— Благодаря ви. Знаете ли накъде сме тръгнали?
	— Да, сър. Имаме координатите и мога да говоря по радиото с ръководителя на претърсващия отряд.
	— Чудесно! — Жан-Пиер остана изненадан, че се отнасят с него тъй почтително. Очевидно беше се сдобил с почетен чин заради връзката си с полковника от КГБ.
	Като се върна на мястото си, той се замисли как ли ще го погледне Джейн, когато той се появи. Дали ще го погледне с облекчение? С гняв? Или просто ще изглежда изтощена? Елис ще бъде бесен и унижен, разбира се. „Как ли трябва да се държа аз? — чудеше се Жан-Пиер. — Искам да ги накарам да се гърчат в краката ми, но трябва да запазя достолепие. Какво ли да кажа?“
	Опита се да си представи сцената. Елис и Джейн сигурно ще бъдат в двора на някоя джамия или ще са седнали на пръстения под в някой от каменните заслони — вероятно завързани, пазени от войници с автомати „Калашников“. Сигурно ще им е студено, ще бъдат гладни и сломени. Жан-Пиер ще прекрачи вътре, облечен с руския си шинел, ще изглежда самоуверен, властен, последван от младши офицери, които се държат почтително с него. Той ще ги погледне дълго, всепроникващо и ще каже… Какво всъщност ще каже? „Ето че пак се срещнахме“ — звучи ужасно мелодраматично. „Наистина ли си мислехте, че можете да ни избягате?“ — това пък бе прекадено риторично. „Изобщо нямахте никакъв шанс“ е по-добро, но пък малко не съответства на силната ситуация.
	Температурата рязко падна, като се насочиха към планините. Жан-Пиер си сложи шинела и застана до отворената врата, загледан надолу. Под него се простираше долина, също като тази на Петте лъва, пресечена от река, която течеше под сенките на планините. По върховете и хребетите и от двете страни имаше сняг — но не и в самата долина. Жан-Пиер мина напред към пилотската кабина и заговори в ухото на пилота:
	— Къде сме?
	— Това се нарича долината Сакардара — отвърна човекът. — Като минем още на север, името се променя и става долината Нуристан. Ще ни отведе чак до Атати.
	— Колко време още?
	— Двайсет минути.
	Та това е цяла вечност. Овладявайки с усилие обхваналото го нетърпение, Жан-Пиер се върна и седна на пейката между войничетата. Те седяха неподвижни и смълчани и го наблюдаваха. Като че ли се страхуваха от него. Вероятно си мислеха, че е от КГБ.
	„Та аз наистина съм от КГБ“, внезапно му мина през ума. Опита да си представи какво ли си мислят войничетата. Може би за приятелките и съпругите си там, у дома? Техният дом ще бъде и негов дом отсега нататък. Ще има апартамент в Москва. Почуди се дали още е възможно да имат щастлив семеен живот с Джейн. Искаше да я настани заедно с Шантал в своя апартамент, докато той, също като тези войници тук, ще се бори за справедливата кауза в чужди страни и ще чака с нетърпение да се прибере у дома в отпуск, за да спи пак с жена си и да види колко е пораснала дъщеря му. „Аз предадох Джейн и тя ме предаде — помисли си той. — Вероятно ще можем да си простим взаимно, даже и само в името на Шантал.“
	Какво ли се е случило с Шантал.
	Скоро ще разбере. Хеликоптерът започна да губи височина. Почти бяха пристигнали. Жан-Пиер се изправи, за да погледне пак от вратата. Спускаха се към някаква ливада, където един приток се вливаше в голямата река. Красиво място беше, само с няколко къщички, плъзнали нагоре по склона — всяка обгръща долната, както беше традицията в Нуристан. Жан-Пиер си спомни, че беше виждал снимки на такива селца в разни албуми за Хималаите.
	Хеликоптерът кацна.
	Жан-Пиер скочи на земята. От другата страна на ливадата група руски войници — хайката, без съмнение — излязоха от най-долната дървена къща. Жан-Пиер нетърпеливо изчака пилота, който щеше да му превежда. Най-после той излезе от хеликоптера.
	— Да вървим! — обърна се към Жан-Пиер той и потегли през ливадата.
	Жан-Пиер едва се сдържаше да не хукне, толкова нетърпелив беше. Елис и Джейн вероятно са в къщата, от която излязоха войниците, помисли си той, и тръгна нататък с бърза крачка. Започна да се ядосва: дълго потисканият бяс вреше вече в него. „Достолепното държане да върви по дяволите — помисли си той, — ще кажа на онези двамата гадняри точно каквото мисля за тях.“
	Като се приближиха до групата, офицерът, който явно я командваше, започна да му говори нещо. Без да обръща внимание на думите му, Жан-Пиер се обърна към пилота и каза:
	— Питай го къде са.
	Пилотът попита и офицерът посочи към дървената къща. Без да каже повече нищо, Жан-Пиер мина покрай войниците и влезе вътре.
	Гневът му беше на път да избухне всеки момент, когато влетя в грубо скованата сграда. Още неколцина от разузнавателната група стояха, скупчени в един ъгъл. Погледнаха го, а после му направиха място да мине.
	В ъгъла имаше двама души, вързани за пейката.
	Жан-Пиер ги зяпна, поразен от изненада. Устата му остана отворена, а кръвта се смъкна от лицето му. Там седеше едно кльощаво, анемично момче на около осемнайсет-деветнайсет години с дълга мръсна коса и увиснали мустаци и едрогърдесто русо момиче с цветя в косата. Момчето с облекчение погледна към Жан-Пиер и каза на английски:
	— Ей, хайде бе, човече, ще ни помогнеш ли? Здравата я загазихме.
	Жан-Пиер чувстваше, че ще се пръсне всеки момент. Това бяха просто две хипита по пътя за Катманду — един особен род туристи, които не бяха спрели съвсем въпреки войната. Какво разочарование! Защо трябваше да се окажат тук, след като целият свят търси точно избягала двойка западняци?
	Жан-Пиер, разбира се, нямаше намерение да помага на някакви си дрогирани дегенерати. Врътна се и излезе.
	Пилотът тъкмо прекрачваше прага. Той видя изражението на Жан-Пиер и попита:
	— Какво има?
	— Не са тези, които ни трябват. Ела с мен.
	Човекът забърза след Жан-Пиер.
	— Не които трябва? Това не са американците?
	— Американци са, но не са тези, които търсим.
	— Какво ще правим сега?
	— Ще говоря с Анатолий — и ти трябва да ме свържеш с него по радиото.
	Пресякоха ливадата и се качиха в хеликоптера. Жан-Пиер седна на мястото на картечаря и си сложи слушалките. Нетърпеливо затропа с крак, докато пилотът дърдореше по радиостанцията нещо безкрайно на руски. Най-накрая се чу гласът на Анатолий, доста отдалеч и прекъсван от пращене:
	— Жан-Пиер, приятелю, тук е Анатолий. Къде сте?
	— В Атати. Двамата американци, които са хванали, не са Елис и Джейн. Повтарям: не са Елис и Джейн. Просто двама глупави хлапаци, тръгнали да търсят нирвана. Край.
	— Това не ме изненадва, Жан-Пиер — чу се пак гласът на Анатолий.
	— Какво? — прекъсна го Жан-Пиер, забравяйки, че могат да говорят само един по един.
	— … Получих серия рапорти, че Елис и Джейн са били видени в долината Линар. Отрядът още не се е свързал с тях, но сме неотлъчно по петите им. Край.
	Гневът на Жан-Пиер към хипитата се изпари на момента и пак го обхвана нетърпението.
	— Долината Линар — къде е това? Край.
	— Близо до мястото, където сте сега. Влива се в долината Нуристан на двайсетина-трийсетина километра на юг от Атати. Край.
	„Толкова близо!“
	— Сигурен ли си? Край.
	— Хайката е получила няколко независими информации в селата, през които са минали. Описанията отговарят на Елис и Джейн. А споменаха и бебе. Край.
	„Значи наистина са те!“
	— Може ли да предположим къде са сега? Край.
	— Още не. Аз тръгвам към отряда там. После ще имам повече информация. Край.
	— Искаш да кажеш, че не си в Баграм? Какво стана с твоя… ааа… посетител? Край.
	— Тръгна — бързо отвърна Анатолий. — Сега съм във въздуха и скоро ще се срещна с момчетата в село на име Мундол. Това е в долината Нуристан, надолу по течението на едно място, където Линар се влива в Нуристан, близо до голямо езеро, което също се нарича Мундол. Ще се срещнем там. Ще пренощуваме и после ще наблюдаваме търсенето сутринта. Край.
	— Ще дойда! — радостно извика Жан-Пиер. Изведнъж го порази една мисъл. — Какво да правим с тези хипита? Край.
	— Ще кажа да ги отведат в Кабул за разпит. Имаме там едни наши хора, които ще им припомнят за реалностите на материалния свят. Дай да говоря с пилота: Край.
	— Ще се видим в Мундол. Край.
	Анатоли започна да говори на руски с пилота и Жан-Пиер си свали слушалките. Почуди се защо Анатолий иска да си губи времето да разпитва две безобидни хипита. Те очевидно не са шпиони. После му хрумна, че единственият човек, който наистина може да потвърди дали тези двамата са Елис и Джейн, е самият той, Жан-Пиер. Възможно е — макар и да е доста невероятно — Елис и Джейн да са го убедили да ги пусне и да излъже Анатолий, че неговият отряд е хванал само две хипита.
	Подозрително копеле е този руснак.
	Жан-Пиер с нетърпение изчака той да приключи разговора с пилота. Явно хайката там, в Мундол, е близо до плячката. Вероятно утре Елис и Джейн ще бъдат заловени. Опитът им да избягат през цялото време му се бе струвал повече или по-малко обречен всъщност, но това не спираше безпокойството на Жан-Пиер: щеше да се гърчи така от напрежение, докато не види двамата, вързани и заключени в руска килия.
	Пилотът свали слушалките и каза:
	— Ще ви закараме до Мундол с този хеликоптер. „Хип“-ът ще върне останалите обратно в базата.
	— Окей.
	След няколко минути те вече бяха във въздуха, като оставиха другите да се подготвят за връщане. Вече беше почти тъмно и Жан-Пиер се зачуди дали няма да се окаже трудно да намерят село Мундол.
	Нощта бързо се спущаше, докато летяха надолу по течението на реката. Пейзажът под тях потъна в тъмнина. Пилотът непрестанно говореше по радиото и Жан-Пиер си помисли, че хора от земята в Мундол му дават указания. След десетина-петнайсет минути отдолу блеснаха мощни светлини. На километър и нещо отвъд светлините луната се отразяваше в повърхността на голям воден басейн. Хеликоптерът се спусна надолу.
	Машината се приземи близо до друг хеликоптер в някаква нива. Войникът, който ги чакаше, поведе Жан-Пиер през тревата към едно село на високото. Силуетите на дървените къщи бяха ясно очертани от лунна светлина. Жан-Пиер последва войника в една от къщите. Там, седнал на сгъваем стол и обвит в огромно палто от вълча кожа, седеше Анатолий.
	Беше във въодушевено настроение.
	— Жан-Пиер, мой френски приятелю, близо сме до успеха! — високо каза той. Странно беше да се види човек с азиатски черти толкова весел и сърдечен. — Пийни малко кафе — в него има водка.
	Жан-Пиер пое картонената чаша от някаква афганистанска жена, която очевидно прислужваше на Анатолий. Той седна на сгъваем стол като този на Анатолий. Столовете приличаха на военна направа. Ако руснаците носят толкова много екипировка — сгъваеми столове и кафе, и картонени чаши, и водка, — те вероятно в края на краищата не се движат особено по-бързо от Елис и Джейн.
	Анатолий като че ли прочете мислите му.
	— Аз донесох няколко глезотийки в моя хеликоптер — с усмивка рече той. — КГБ си има достойнство, нали разбираш?
	Жан-Пиер не можа да разгадае израза на лицето му и не успя да разбере дали се шегува, или говори сериозно. Реши да промени темата.
	— Какви са последните новини?
	— Нашите бегълци със сигурност са преминали през селата Босаидур и Линар днес. В един момент следобед отрядът загубил водача си — той просто изчезнал. Вероятно е решил да се прибере вкъщи. — Анатолий се намръщи, като че ли притеснен от този малък пропуск, а после продължи разказа си: — За щастие открили друг водач почти веднага.
	— Не се съмнявам, че са използвали вашата обичайна убедителна техника за набиране на доброволци — каза Жан-Пиер.
	— Не, колкото и странно да ти звучи. Този наистина доброволно пожелал, така ме уведомиха. Тук е някъде, в селото.
	— Естествено тук, в Нуристан, е по-вероятно доброволно да ни сътрудничат — размишляваше на глас Жан-Пиер. — Те почти не участват във войната, а съм и чувал, че почти нямали никакви скрупули.
	— Този нов човек твърди, че лично е видял бегълците днес, преда да дойде при нас. Те го подминали там, където Линар се влива в Нуристан. Видял ги да вървят на юг, към този район.
	— Браво!
	— Тази вечер, след като отрядът пристигнал тук, в Мундол, нашият човек разпитал някои от селяните и научил, че двама чужденци с бебе са минали оттук следобеда, после тръгнали на юг.
	— Тогава няма никакво съмнение — каза Жан-Пиер доволно.
	— Абсолютно никакво — съгласи се Анатолий. — Ще ги хванем утре. Със сигурност.


	Жан-Пиер се събуди върху надуваемия дюшек — още една луксозна придобивка на КГБ — на пръстения под на къщата. Огънят беше изгаснал през нощта и въздухът беше студен. Леглото на Анатолий в другия край на малката мрачна стаичка беше празно. Жан-Пиер не знаеше къде са преспали собствениците на къщата. След като им донесоха храна и я сервираха, Анатолий ги беше отпратил. Навсякъде в Афганистан се държеше, все едно това е личното му царство. А може и наистина да беше така.
	Жан-Пиер седна в леглото и разтърка очите си, а после видя Анатолий да стои на прага и да го гледа подозрително.
	— Добро утро — каза Жан-Пиер.
	— Бил ли си по тези места преди? — попита Анатолий без всякакво въведение.
	Главата на Жан-Пиер още не беше се прояснила от съня.
	— Къде?
	— В Нуристан — нетърпеливо отвърна Анатоли.
	— Не.
	— Странно.
	Жан-Пиер се раздразни от тайнствения начин, по който се водеше този разговор толкова рано сутринта.
	— Защо? — попита той, малко ядосан. — Какво е странно?
	— Говорих с новия водач преди няколко минути.
	— Как се казва?
	— Мохамед, Мухамед, Махомет, Махмуд — едно от ония имена, които се срещат с милиони.
	— На какъв език си говорил, та той е нуристанец?
	— Френски, руски, персийски и английски — обикновената комбинация. Попита ме кой е пристигнал с втория хеликоптер снощи. Аз казах: „Един французин, който може да разпознае бегълците“, или нещо в този смисъл. Той ме попита как се казваш и из му казах: исках да продължим разговора, за да мога да разбера защо толкова се интересува. Но той не ми зададе повече никакви въпроси. Стори ми се, че те познава.
	— Невъзможно.
	И аз така смятам.
	— Защо просто не го попиташ? — Анатолий не беше от срамежливите, помисли си Жан-Пиер.
	— Няма смисъл да задаваш въпроси на някого, докато не си разбрал дали той има причина да те излъже. — И с тези думи Анатолий излезе.
	Жан-Пиер стана. Беше спал по риза и бельо. Навлече си панталоните и кубинките, след това наметна шинела на раменете си и излезе навън.
	Пристъпи върху грубо скована дървена веранда, от която се виждаше цялата долина. Долу реката се виеше между нивите — широка и ленива. Малко по на юг се вливаше в дълго тясно езеро, обградено отвсякъде с планини. Слънцето още не беше изгряло. Утрешната мъгла над водата скриваше далечния бряг на езерото. Сцената беше много приятна за окото. Разбира се, спомни си Жан-Пиер, това е най-плодородната и населена част на Нуристан, а по-голямата част от страната беше пустош.
	Руснаците бяха изкопали тоалетна, с одобрение отбеляза Жан-Пиер. Афганският навик да използват потоците, от които черпеха и питейната си вода, беше причината всички да страдат от стомашни паразити. „Руснаците наистина ще вкарат тази страна в пътя, веднъж само да им падне напълно в ръцете“, помисли си той.
	Мина надолу по ливадата, използва тоалетната, изми се в реката и си взе чаша кафе от групата войници, които стояха прави покрай огъня за готвене. Отрядът беше готов да тръгне. Анатолий реши предната вечер, че ще ръководи търсенето оттук и ще поддържа постоянен контакт по радиото с войниците. Хеликоптерът ще бъде в готовност да откара него и Жан-Пиер при отряда в момента, в който забележат плячката си.
	Докато Жан-Пиер отпиваше от кафето, Анатолий пристигна през нивата откъм селото.
	— Виждал ли си този проклет водач? — рязко попита той.
	— Не.
	— Явно е изчезнал.
	Жан-Пиер вдигна вежди.
	— Точно като предишния.
	— Тези хора са невъзможни. Ще трябва да разпитаме селяните. Ела да превеждаш.
	— Не говоря техния език.
	— Може да разберат твоя персийски.
	Жан-Пиер тръгна с Анатолий обратно през ливадата към селото. Докато се изкачваха по тясната пътека между паянтовите къщи, някой извика Анатолий на руски. Те се спряха и погледнаха настрани. Десетина-дванайсет мъже, някои от тях — нуристанци в бели дрехи, а някои — руснаци с униформи, се бяха стълпили на една веранда и гледаха нещо на пода. Направиха място, за да минат Анатолий и Жан-Пиер. Това, което гледаха, се оказа мъртвец.
	Селяните, вбесени, приказваха нещо и сочеха към тялото. Гърлото на човека беше прерязано, раната зееше зловещо и главата едва се държеше на шията. Кръвта беше изсъхнала — сигурно е бил убит още вчера.
	— Това ли е Мохамед, водачът? — попита Жан-Пиер.
	— Не — отвърна Анатолий. Той разпита един от войниците, а после каза: — Това е предишният водач, онзи, дето изчезнал!
	Жан-Пиер бавно заговори на селяните на персийски:
	— Кажете какво става?
	След известно мълчание един сбръчкан старец с избодено дясно око отвърна на същия език.
	— Убили са го — с обвинителен тон рече той.
	Жан-Пиер започна да го разпитва и малко по малко историята излезе на бял свят. Убитият бил селянин от долината Линар, когото руснаците наели за водач. Тялото му, набързо скрито в купчина храсти, било открито от кучето на някакъв козар. Роднините на човека помислили, че руснаците са го убили, и донесли тялото тук тази сутрин, за да разберат защо.
	Жан-Пиер обясни на Анатолий.
	— Бесни са, защото мислят, че твоите хора са го убили — довърши той накрая.
	— Бесни ли?! — учуди се Анатолий. — Та те не знаят ли, че се води война? Всеки ден се убиват хора — нали това е целта.
	— Те явно не са видели много военни действия тук. Вие ли го убихте?
	— Сега ще разбера. — Анатолий заговори с войниците. Няколко от тях едновременно му отвърнаха с доста оживени гласове. — Не сме го убили ние — преведе Анатолий на Жан-Пиер.
	— Чудя се тогава кой ли го е направил? Възможно ли е местните да убиват нашите водачи, задето сътрудничат с врага?
	— Не — отвърна Анатолий. — Ако мразеха помагачите, нямаше да вдигат такъв шум за някой, който е бил убит. Кажи им, че не сме виновни ние — успокой ги по някакъв начин.
	Жан-Пиер заговори с едноокия:
	— Чужденците не са убили този човек. Те искат да знаят кой е убил водача им.
	Едноокият преведе това и селяните останаха напълно смаяни.
	Анатолий дълбоко се замисли.
	— Може би изчезналият Мохамед е убил този човек, за да стане той водач.
	— Много ли им плащате? — попита Жан-Пиер.
	— Едва ли. — Анатолий попита един сержант и преведе отговора: — Петстотин афгана на ден.
	— Това е добра надница за афганистанец, но не си струва човек да убива заради нея — макар че съм чувал да казват, че нуристанец би те убил и заради сандалите на краката, ако са нови.
	— Питай ги дали знаят къде е Мохамед.
	Жан-Пиер попита. Последва оживено обсъждане. Повечето от селяните клатеха глави, но един човек повиши глас над тези на другите и настоятелно посочи на север. Най-сетне едноокият каза на Жан-Пиер:
	— Той тръгнал от селото рано тази сутрин. Абдул го видял да се отправя на север.
	— Кога е напуснал — преди или след като са донесли тук тялото?
	— Преди.
	Жан-Пиер препредаде на Анатолий и добави:
	— Чудя се тогава защо ли е избягал?
	— Държи се като човек, който е виновен за нещо.
	— Трябва да е потеглил веднага след като е говорил с теб тази сутрин. Оставам с впечатлението, че си е тръгнал, защото пристигнах аз.
	Анатоли кимна замислено.
	— Каквото и да е обяснението, мисля, че той знае нещо, което ние не знаем. Най-добре да тръгнем по дирите му. Ако загубим малко време — голяма работа, можем да си го позволим.
	— Преди колко време говори с него?
	Анатоли погледна часовника си.
	— Малко повече от час.
	— Тогава не може да е стигнал далеч.
	— Точно така. — Анатолий се обърна и раздаде няколко резки заповеди. Войниците изведнъж се разбързаха. Двама от тях задържаха едноокия и го поведоха към ливадата. Друг изтича към хеликоптерите. Анатолий хвана Жан-Пиер под ръка и двамата с бърза крачка потеглиха след войниците.
	— Ще вземем едноокия — в случай че ни трябва преводач — каза Анатолий.
	Докато стигнат до ливадата, двата хеликоптера вече бръмчаха. Анатолий и Жан-Пиер се качиха на единия. Едноокият беше вече вътре, изглеждаше едновременно развълнуван и ужасен. „Сигурно ще разправя за преживяното този ден, докато е жив“, помисли си Жан-Пиер.
	След няколко минути вече бяха във въздуха. И Анатолий, и Жан-Пиер стояха близо до отворената врата и гледаха надолу. Една добре утъпкана пътека, която съвсем ясно се виждаше, водеше от селото към върха на възвишението, а после се губеше между дърветата, Анатолий заговори нещо по радиостанцията на пилота, а после обясни на Жан-Пиер:
	— Изпратих няколко войници да претърсят тези гори, просто в случай че е решил да се крие.
	Беглецът почти със сигурност е стигнал по-далеч от това място, помисли си Жан-Пиер, но Анатоли постъпваше предпазливо, както обикновено.
	Около километър и половина летяха паралелно с реката, а после стигнаха до устието на Линар. Дали Мохамед е продължил нагоре по долината, към студеното лоно на Нуристан, или е завил на изток към долината Линар, на път към Петте лъва?
	Жан-Пиер каза на едноокия:
	— Откъде беше родом Мохамед?
	— Не знам — отвърна човекът, — но беше таджик.
	Това значеше, че е по-вероятно да е от долината Линар, отколкото от Нуристан. Жан-Пиер обясни на Анатолий и той заповяда на пилота да завие наляво и да следва Линар.
	„Ето сега ясно разбирам — мислеше си Жан-Пиер — защо търсенето на Елис и Джейн не може да се провежда от хеликоптер.“ Мохамед имаше преднина само от час, а те може и вече да са загубили следите му. А когато бегълците ги водят с цял ден, както Елис и Джейн, тогава съществуват много алтернативни маршрути и скривалища.
	Ако изобщо имаше пътека по протежението на долината Линар, то тя не се виждаше от въздуха. Пилотът на хеликоптера просто следваше реката. Хълмовете отдолу бяха голи, без никаква растителност, но по тях нямаше сняг — значи ако беглецът е тук някъде, той няма къде да се скрие.
	Забелязаха го няколко минути по-късно.
	Бялата джелаба и чалмата ясно се очертаваха на фона на сиво-кафеникавата земя. Той крачеше по хребета на едно скалисто възвишение с постоянната неуморна стъпка на афганистанските пътници, с всичките си вещи в една чанта, метната през рамо. Когато чу шума от хеликоптерите, той се спря и погледна назад към тях, после продължи да върви.
	— Той ли е? — попита Жан-Пиер.
	— Така смятам — каза Анатолий. — Скоро ще разберем. — После взе слушалките на пилота и заговори с другия хеликоптер. Онзи излетя напред, подминавайки фигурата на земята, и кацна на стотина метра пред него. Пътникът продължи към машината, без да трепне.
	— Защо не се приземим и ние? — попита Жан-Пиер.
	— Просто една предохранителна мярка.
	Страничната врата на другия хеликоптер се отвори и шестима войници излязоха оттам. Човекът с белите дрехи тръгна към тях, като в същото време свалеше чантата от рамото си. Беше продълговата чанта, като военна мешка, и тази форма задвижи нещо в паметта на Жан-Пиер. Точно преди да се сети на какво му напомня чантата, Мохамед вдигна мешката и я насочи към войниците, Жан-Пиер разбра какво смята да направи и отвори уста, за да изкрещи едно безполезно предупреждение…
	Беше все едно да крещиш насън или да тичаш под вода: събитията се развиваха бавно, но той действаше още по-бавно. Преди думите да излязат от устата му, видя дулото на автомат да се появява от чантата.
	Звукът от изстрелите бе удавен от шума на хеликоптерите, което създаде странното впечатление, че всичко става сред мъртва тишина. Един от руските войници се хвана за корема и падна напред, друг метна ръце и падна възнак. Останалите трима вдигнаха оръжието си. Единият умря, преди да успее да дръпне спусъка, но другите двама изпратиха рял залп куршуми и докато Анатоли крещеше „Нет! Нет! Нет! Нет!“ в радиостанцията, тялото на Мохамед изведнъж се вдигна от земята и полетя, изхвърлено назад, след което се срина в кървава купчина върху студената земя.
	Анатолий все още продължаваше бясно да крещи по радиостанцията. Хеликоптерът бързо се сниши. Жан-Пиер усети, че целият трепери от вълнение. Това, че с очите си видя сражението, му действаше като наркотик, като кокаин, караше го да се чувства, все едно в момента иска да се смее на висок глас като обезумял, да се чука, да бяга, да танцува. През главата за секунда му мина една мисъл: „А едно време исках да лекувам хора.“
	Хеликоптерът се приземи. Анатолий свали рязко слушалките и с отвращение каза:
	— Сега никога няма да разберем защо са прерязали гърлото на онзи водач.
	Той изскочи и Жан-Пиер го последва.
	Тръгнаха, към мъртвия афганистанец. Предната част на тялото му представляваше някаква пихтия от разкъсана плът и по-голямата част от лицето му също липсваше, но Анатолий каза:
	— Това е водачът, сигурен съм. Ръстът е същият, тенът е същият, познавам и чантата. — Наведе се и внимателно вдигна автомата. — Но защо носи автомат?
	Някаква хартийка беше паднала от чантата и трептеше на земята. Жан-Пиер я вдигна и я погледна. Беше полароидна снимка на Муса.
	— О, боже мой! — каза той. — Мисля, че разбирам всичко.
	— Какво? — попита Анатолий. — Какво разбираш?
	— Убитият е от Долината на Петте лъва — отвърна Жан-Пиер. — Той е един от най-доверените хора на Масуд. Това е снимка на сина му Муса. Снимката е правена от Джейн. Освен това познавам чантата, в която беше скрил автомата: едно време тя беше на Елис.
	— И какво от това? — нетърпеливо попита Анатолий. — Какво заключаваш от това?
	Мозъкът на Жан-Пиер трескаво щракаше, мислите минаваха оттам по-бързо, отколкото би могъл да ги обясни:
	— Мохамед е убил вашия водач, за да може да заеме неговото място — започна той. — Вие е нямало как да узнаете, че той не е този, за когото се представя. Нуристанците са разбрали, че не е от тях, естествено, но това не е имало значение, защото, първо, не са знаели, че той се преструва на тукашен, и, второ, даже и да са знаели, не са можели да ви кажат, защото той е бил и ваш преводач. Всъщност единственият човек, който би могъл да го разкрие…
	— … си ти — довърши Анатолий. — Защото си го познавал.
	— Той е знаел за тази опасност и е внимавал да не се появя. Затова те е питал тази сутрин кой е пристигнал след мръкване вчера. Ти си му казал името ми. Той веднага е тръгнал. — Жан-Пиер се намръщи: нещо не беше както трябва. — Но защо е останал на открито? Можеше да се скрие в гората или в някоя пещера и щеше да ни отнеме много повече време, за да го намерим. Като че ли не е очаквал да го преследваме.
	— Че защо да очаква? — попита Анатолий. — Когато изчезна първият водач, ние не изпратихме след него преследвачи — просто си намерихме друг и продължихме нататък: никакво разследване, никаква гонитба. По-различното този път — това, което обърка плановете на Мохамед, беше, че местните намериха тялото и ни обвиниха в убийството. Това ни накара да заподозрем Мохамед. Но даже и после смятахме да забравим за него и просто да продължим нататък. Нямаше късмет, това е.
	— Не е знаел с какъв любопитен човек си има работа — каза Жан-Пиер. — Следващ въпрос: какъв е бил мотивът му? Защо с цената на всичко е искал да заеме мястото на първия водач?
	— Вероятно за да ни поведе в грешна посока. Вероятно всичко, което ни е казал, е лъжа. Той не е видял Елис и Джейн вчера следобед в началото на долината Линар. Те не са завили на юг към Нуристан. Селяните в Мундол не са потвърдили, че двама чужденци с бебе са минали вчера в южна посока — Мохамед даже не ги е питал такова нещо. Той е знаел къде са бегълците…
	— И ни е повел в обратната посока, разбира се! — Жан-Пиер отново се оживи. — Старият водач изчезна точно след като отрядът тръгна от село Линар, нали така?
	— Да. Значи можем да приемем, че информациите до тази точка са верни — следователно Елис и Джейн действително са минали през това село. След това Мохамед се появи и ни поведе на юг…
	— Защото Елис и Джейн са тръгнали на север! — тържествуващо изрече Жан-Пиер.
	Анатолий мрачно кимна.
	— Мохамед им спечели в най-добрия случай един ден преднина — замислено рече той — и за това даде живота си. Дали си е струвало?
	Жан-Пиер пак погледна полароидната снимка с Муса. Студеният вятър я накара да затрепка в ръцете му.
	— Знаеш ли — рече той, — мисля, че Мохамед би отвърнал: „Да, струваше си.“


>>	Деветнадесета глава

	Тръгнаха от Гадуал в гъстия мрак преди зазоряване с надеждата да увеличат преднината спрямо руснаците с ранния старт. Елис знаеше колко е трудно даже и за най-кадърния офицер да накара отряд войници да потеглят преди изгрев: кашаварят трябва да приготви закуската, домакинът — да събере лагера, радистът — да се свърже с щаба и момчетата трябва да ядат — а всичко тона отнема време. Единственото предимство, което Елис имаше пред руския командир, бе, че нямаше друго за вършене — освен да натовари кобилата, докато Джейн кърми Шантал, а после с разтърсване да събуди Халам.
	Предстоеше им дълго, бавно катерене нагоре по долината Нуристан в продължение на дванайсет-тринайсет километра, а после — нагоре по една странична долина. Първият участък в Нуристан би трябвало да не е много тежък, помисли си Елис, даже и в тъмното, защото все пак имаше някакъв път. Стига Джейн да е в състояние да върви, ще могат да стигнат до страничната долина следобед и да извървят още няколко километра нагоре по нея, докато се мръкне. Веднъж да излязат от доляната на Нуристан, ще бъде много по-трудно да ги проследят, защото руснаците няма да знаят по коя странична долина са поели.
	Халам ги водеше, облечен в дрехите на Мохамед, включително и с читралския калпак. Джейн вървеше подире му с Шантал на ръце, а Елис ги следваше отзад, повел Маги. Кобилата сега носеше една чанта по-малко — Мохамед беше взел мешката, а Елис не успя да намери подходяща торба, с която да я замени. Наложи му се да остави повечето от експлозивите в Гадуал. Беше запазил обаче известно количество ТНТ, парче „Примакорд“, няколко взривателя и взривателното устройство. Беше ги натъпкал в големите джобове на подплатената си нюйоркска шуба.
	Джейн беше весела и пълна с енергия. Почивката вчера следобед поднови силите й. Беше невероятно жилава и Елис се гордееше с нея, макар че като се замисли, не виждаше какво право има точно той да се чувства горд с нейната сила.
	Халам носеше фенер със свещ в него, който мяташе гротескни сенки по стените на клисурата. Нещо изглеждаше намусен. Вчера цял ден усмивката не слезе от устата му, очевидно изглеждаше доволен, че участва в тази странна експедиция, но тази сутрин беше намръщен и троснат. Елис смяташе, че причината е в ранното тръгване.
	Пътеката се виеше като змия покрай високата канара, завиваше край издатъци, които влизаха чак в потока, понякога минаваше по самия ръб на водата, а понякога се изкачваше към върха на канарата. След около километър обаче стигнаха до едно място, където пътеката просто изчезна: отляво имаше канара, а отдясно бе реката. Халам каза, че пътеката е била отнесена при някоя буря и ще трябва да чакат да разсветлее, за да могат да намерят път да заобиколят.
	Елис не искаше да губи никакво време. Свали кубинките и панталоните си и нагази в леденостудената вода. На най-дълбокото място реката беше до кръста му и той лесно стигна отсрещния бряг. Върна се и преведе Маги, а после пак дойде, за да вземе Джейн и Шантал. Халам най-сетне също ги последва, но от срам не искаше да се съблече даже и в тъмното, така че после трябваше да върви с подгизнали шалвари, което още повече развали настроението му.
	Минаха през някакво село в тъмнината, преследвани за кратко от два помияра, които лаеха по тях от безопасно разстояние. Скоро след това зората се пукна от изток и Халам духна свещта.
	Още няколко пъти им се наложи да преминават през реката на места, където пътеката беше изронена изцяло или заприщена от свлачище. Халам най-сетне се предаде и нави шалварите си до над коленете. При едно такова прекосяване на реката срещнаха пътник, вървящ в обратната посока — един дребен, кльощав човечец, който водеше овца; той се спря и пренесе животното на ръце през реката. Халам завърза дълъг разговор на някакъв нуристански диалект и Елис заподозря от начина, по който махаха ръце в различни посоки, че двамата приказват за маршрути през планините.
	След като се разделиха с пътника, Елис посъветва Халам на персийски:
	— Не казвай на хората къде отиваме.
	Халам се престори, че не разбира.
	Джейн повтори казаното от Елис. Тя говореше езика много по-добре и използваше същите енергични жестикулации и кимания с глава като афганистанците.
	— Руснаците ще разпитват всички пътници — обясни му тя.
	Халам като че ли разбра, но със следващия пътник, когото срещнаха, направи абсолютно същото. Той беше младеж с доста страховит външен вид, понесъл някаква пушка „Лий-Енфийлд“, английска направа от бог знае коя година. По време на разговора Елис като че ли чу Халам да казва „Кантиуар“ — името на прохода, към който се бяха упътили, и след малко пътникът повтори същата дума. Елис се ядоса: Халам си играеше с живота на всички. Но белята вече беше станала, затова потисна желанието си да се намеси и търпеливо изчака, докато тръгнат пак.
	Веднага щом младежът с пушката се изгуби от очи, Елис рече:
	— Казах ти да не обясняваш на хората накъде сме тръгнали.
	Този път Халам не се престори, че не разбира.
	— Нищо не съм му казал — високомерно отвърна той.
	— Не, каза му — повтори Елис. — Отсега нататък няма да говориш с други пътници.
	Халам нищо не отвърна.
	Джейн рече:
	— Няма да говориш с други пътници, разбираш ли?
	— Да — неохотно измърмори Халам.
	Елис смяташе, че е много важно да го накара да млъкне. Досещаше се защо Халам иска да говори с другите хора за пътищата: те може да знаят за разни пречки, като свлачища, лавини или наводнения в планините, които може да са заприщили някоя от страничните долини и да налагат минаването от друго място. Той обаче явно не беше осъзнал напълно факта, че Елис и Джейн бягат от руснаците. Съществуването на алтернативни маршрути беше като че ли единственият фактор в полза на бегълците, защото на руснаците щеше да им се наложи да проверят всички възможни изходи. Сигурно доста ще се постараят да елиминират някои от тези маршрути, като разпитват хората, особено пък пътниците. Колкото по-малко информация могат да съберат по този начин, толкова по-трудно и дълго ще бъде търсенето, толкова по-големи ставаха шансовете на Джейн и Елис да избягат.
	След малко те срещнаха един молла с бяла джелаба и червено боядисана брада и за огромно раздразнение на Елис Халам на момента отвори приказка с този човек по абсолютно същия начин, по който го беше направил с предишните двама пътници.
	Този път Елис се поколеба само миг. Отиде при Халам, сграбчи го отзад, извивайки ръцете в много болезнена хватка, и просто го отведе.
	Халам се опита да се съпротивлява известно време, но скоро спря, защото го болеше. Извика нещо, но моллата просто стоеше и се пулеше със зяпнала уста, без нищо да направи. Като погледна назад, Елис видя, че Джейн е взела юздите и ги следва заедно с Маги.
	След около стотина метра Елис пусна Халам и му каза:
	— Ако руснаците ме намерят, ще ме убият. Затова не бива да говориш с никого.
	Халам нищо не отвърна, но страхотно се начумери.
	Като повървяха известно време, Джейн рече:
	— Боя се, че ще ни навлече много неприятности.
	— Сигурно — отвърна Елис. — Но трябваше по някакъв начин да го накарам да си затвори устата.
	— Просто смятам, че може би имаше и по-добър начин да подходиш към въпроса.
	Елис потисна обзелото го раздразнение. Щеше му се да каже: „Тогава защо не го направи ти, като си такъв мозък?“, но точно сега не беше времето за караници. Халам подмина следващия пътник само с един кратък поздрав и Елис си помисли: „Поне моят метод свърши работа.“
	В началото напредваха много по-бавно, отколкото Елис се беше надявал. Криволичещата пътека, неравната земя, наклонът и непрестанните отклонения от пътя — заради всичко това докъм десет предобед бяха изминали само шест-седем километра по права линия, поне така изчисли той. После обаче преходът стана по-лесен, защото минаваше през горите високо над реката.
	На всеки километър-два все така минаваха през селца и махали, но сега вместо недодяланите дървени къщи, натрупани нагоре по склона като небрежно хвърлени сгъваеми столове, се виждаха домове като кутийки, направени от същия камък като скалите наоколо — приличаха на гнезда на чайки.
	По пладне спряха в някакво село и Халам уреди в една къща да им сервират чай. Беше сграда на два етажа, долният явно се използваше за склад, също като средновековните английски къщи, които Елис си спомняше от уроците по история в девети клас. Джейн даде на домакинята малко шишенце с розово лекарство за глистите на децата, а в замяна получи пита от тънкия местен хляб и вкусно козе сирене. Седнаха на килимите по пода покрай открития огън, а над главите им се виждаха гредите от каваци и плетените от върбови клони основи на покрива. Нямаше комин, затова димът от огъня се носеше нагоре към гредите и се процеждаше бавно оттам. „Ето защо къщите нямат тавани“, помисли си Елис.
	Щеше му се да остави Джейн да почине след яденето, но не смееше да рискува, защото не знаеше колко близо зад тях са вече руснаците. Тя изглеждаше уморена, но беше във форма. Ранното тръгване, освен това имаше и друго преимущество: не даде възможност на Халам да се заговори със селяните.
	Въпреки това Елис внимателно наблюдаваше Джейн, докато вървяха нагоре по долината. Помоли я тя да води кобилата, докато той носи Шантал, тъй като реши, че с бебето е по-уморяващо.
	Всеки път, когато стигаха до някоя странична долина, водеща на изток, Халам спираше и внимателно я разглеждаше, след това поклащаше глава и потегляше нататък. Явно не беше съвсем сигурен за пътя, макар че разпалено отрече да е така, когато Джейн го попита. Това беше адски вбесяващо, особено при нетърпението на Елис да излязат от долината на Нуристан; но той се успокояваше с мисълта, че ако Халам не е сигурен по коя долина да потегли, то и руснаците няма да знаят накъде точно са тръгнали бегълците.
	Започна да се чуди дали пък Халам не е подминал мястото, където трябва да завият, когато най-сетне водачът им спря в местност с бъбриво поточе, вливащо се в река Нуристан, и обяви, че пътят им продължава нагоре по тази долина. Той явно искаше да спре за почивка. Като че ли нямаше желание да напусне познатата си територия, но Елис ги подкара нататък.
	Скоро се заизкачваха през смърчова гора и главната долина се загуби от поглед зад тях. Напред се виждаше планинската верига, която трябваше да пресекат — огромна, покрита със сняг стена, която запълваше една четвърт от небосвода, и Елис през цялото време си мислеше: „Даже и да избягаме от руснаците, как изобщо ще изкатерим това нещо тук?“ Джейн се препъна веднъж-дваж и изруга, което Елис прие за знак, че бързо е започнала да се уморява, макар още да не се оплакваше.
	На здрачаване те излязоха от гората и се озоваха сред гол, мрачен, необитаем пущинак. На Елис му се стори, че може и да не намерят подслон на такова място, затова предложи да пренощуват в празната каменна хижа, която бяха подминали преди около половин час. Джейн и Халам се съгласиха и всички тръгнаха обратно.
	Елис настояваше Халам да накладе огъня вътре в хижата, а не отвън, за да не се вижда пламъкът от въздуха и да не се забелязва издайническият стълб от дим. Тази му предпазливост се оказа съвсем оправдана, защото след малко чуха над главите си звук от хеликоптер. „Това значи — предположи той, — че руснаците не са далеч от нас.“ Но в този район, което от хеликоптера изглеждаше като съвсем дребно разстояние, се оказваше почти невъзможно да бъде изминато пеша. Руснаците може да са както от другата страна на непроходима планина, така и на километър-два зад тях. Добре че местността беше толкова дива, та пътеката не можеше да се види от въздуха и търсене с хеликоптер не би довело до нищо.
	Елис даде на кобилата малко зърно. Джейн накърми и подмени Шантал, а после веднага заспа. Елис я вдигна само за да я сложи в спалния чувал и да дръпне ципа, после взе пеленката на Шантал и я отнесе до потока да я изпере и я остави до огъня да се суши. Полежа известно време до Джейн, загледан в лицето й под трепкащата светлина на огъня, докато Халам хъркаше в другия край на хижата. Тя му се стори абсолютно изтощена от умора, лицето й беше опънато и отслабнало, косата й — сплъстена, по бузите имаше кални петна. Спеше неспокойно, лицето й се свиваше в гримаси, тя потрепваше от време на време и устните й се движеха, сякаш говори нещо. Запита се колко ли още време ще може да издържи. Скоростта, с която се движеха, просто я убиваше. Ако можеха да вървят по-бавно, тя щеше да се справи съвсем добре. Само да можеше руснаците да се откажат от търсенето или да ги извикат за някакво важно сражение в друга част на тази прокълната от Бога страна…
	Той се замисли за хеликоптера, който беше чул. Може да е тръгнал с някаква мисия, нямаща нищо общо с Елис. Но това му се стори не особено вероятно. Ако е бил част от хайката по петите им, то значи, че опитът на Мохамед да отклони руснаците е постигнал съвсем малък успех.
	Позволи мислите му да се отклонят към това какво биха правили, ако ги хванат. За него ще бъде уреден скандален процес, на който руснаците ще докажат на скептично настроените необвързани страни, че афганистанските бунтовници не са нищо повече от пионки на ЦРУ. Договорът между Масуд, Камил и Азизи ще се провали. За муджахидините няма да има американски оръжия. Останала без кураж, Съпротивата ще отслабне и може и да не издържи още едно лято.
	След процеса Елис ще бъде разпитван от КГБ. Първо ще се направи, че е готов да издържи на мъченията, а после ще се престори, че се е предал и е готов да им съобщи всичко; но това, което ще им каже, ще са лъжи от горе до долу. Те ще са подготвени за подобен развой, разбира се, и ще продължат да го измъчват; и този път той ще изиграе още по-убедително съкрушение. Ще им разправи някаква смесица от истина и измислица, от която нищо да не могат да разберат. По този начин се надяваше да оцелее. Ако стане така, ще го изпратят в Сибир. След няколко години може да се надява да бъде разменен за съветски шпионин, заловен в Щатите. Ако не, ще умре там, в лагерите.
	Най-мъчно ще му бъде заради това, че ще е разделен от Джейн. Беше я намерил, после я загуби, после пак я намери — такъв късмет, че още потреперваше от радостно вълнение, като се сети за него. Да я загуби втори път би било непоносимо, непоносимо. Остана така, взрян в нея, още дълго време, насилвайки се да не заспи, от страх, че тя може да не е там, като се събуди.


	Джейн сънуваше, че е в хотел „Жорж V“ в Пешавар, Пакистан. „Жорж V“ беше в Париж, разбира се, но в съня си тя не забеляза тази странност. Обади се на обслужването по стаите и си поръча порция филе, не много препечено, картофено пюре и бутилка „Шато Озон 1971“. Беше ужасно гладна, но не можеше да си спомни защо толкова време се е бавила, преди да поръча. Реши да вземе една вана, докато приготвят вечерята й. Банята беше топла и застлана с килим. Тя пусна водата, изсипа вътре малко соли за вана и помещението се изпълни с ухайна пара. Не можеше да разбере как се е оставила да стане толкова мръсна: цяло чудо, че изобщо я пуснаха да влезе в хотела! Тъкмо щеше да стъпи в горещата вода и чу, че някой я вика по име. Трябва да са от румсървиса, помисли си; колко досадно — сега ще трябва да яде, докато е още мръсна, или да остави вечерята й да изстине. Изкуши се да легне в горещата вода и да не обърне внимание на гласа — и без това е твърде невъзпитано да я наричат „Джейн“, би трябвало да се обръщат с „мадам“, но гласът беше много настоятелен и звучеше някак познат. Всъщност не беше човекът от румсървиса, а Елис, който я дърпаше за рамото, и с най-трагично чувство на разочарование тя осъзна, че „Жорж V“ е само сън, а всъщност се намира в студена каменна хижа в Нуристан, на хиляда километра от най-близката топла вана.
	Тя отвори очи и видя лицето на Елис.
	— Трябва да се събудиш — казваше той.
	Джейн се почувства почти парализирана от сънливост.
	— Сутрин ли е вече?
	— Не, посред нощ е.
	— Колко е часът?
	— Един и половина.
	— Мамка му! — Тя му се ядоса, че бе нарушил съня й. — Защо ме събуди? — попита го раздразнена.
	— Халам е заминал.
	— Заминал? — Още беше сънена и съвсем объркана. — Къде? Защо? Ще се върне ли?
	— Не ми каза. Събудих се и видях, че го няма.
	— Мислиш, че ни е зарязал?
	— Да.
	— О, божичко! Как ще намерим сега пътя без водач? — Джейн изпитваше панически страх, че може да се загубят някъде из снежната планина с Шантал на ръце.
	— Боя се, че може да е по-страшно от това — каза Елис.
	— Какво имаш предвид?
	— Ти отгатна, че той ще си го върне, задето го унижих пред моллата. Може би само това, че ни изостави, е достатъчно отмъщение. Дано. Но предполагам, че се е върнал по същия път, по който дойдохме. Може да попадне на руснаците. Смятам, че едва ли ще им трябва много време да го убедят да издаде къде точно ни е оставил.
	— Е, това вече е прекадено! — каза Джейн и някакво чувство, подобно на горест, я сграбчи изведнъж. Като че ли зла сила работеше в заговор срещу тях. — Твърде съм уморена — призна тя. — Ще си легна тук и ще спя, докато руснаците дойдат и ме арестуват.
	Шантал се въртеше от известно време, движейки главичка наляво-надясно, и издаваше звуци, все едно суче, накрая се разплака. Джейн седна и я вдигна.
	— Ако тръгнем сега, все още можем да избягаме — каза Елис. — Аз ще натоваря кобилата, докато ти я накърмиш.
	— Добре — рече Джейн. Тя сложи Шантал на гърдата си. Елис я погледа така няколко мига, слаба усмивка грейна на лицето му, а после излезе навън, в тъмнината. Джейн опита да си представи как лесно биха могли да избягат, ако Шантал не беше с тях. Помисли как ли се чувства Елис във връзка с това. Тя в крайна сметка е детето на друг мъж. Но той като че нямаше нищо против. За него Шантал беше част от Джейн. Или крие някакви отрицателни чувства?
	„Дали би искал той да е бащата на Шантал?“, попита се тя. Погледна към малкото личице и широко отворените сини очи отвърнаха на погледа й. Кой не би обичал това беззащитно малко момиченце?
	Изведнъж й се стори, че в нищо не е сигурна: не беше сигурна колко обича Елис; не можеше да определи чувствата си към Жан-Пиер, съпруга, който сега я преследваше като животно; не можеше да прецени какви точно са отговорностите й към детето. Страх я беше и от снега, и от планините, и от руснаците, и от това, че толкова дълго време постоянно бе уморена, напрегната и премръзнала.
	Механично смени пеленката на Шантал, като взе сухата край огъня. Не си спомняше да я е слагала там снощи. Като че заспа веднага, след като накърми малката. Смръщи се, тъй като явно вече и на паметта си не можеше да се довери, после си спомни съвсем ясно, че Елис я беше вдигнал за малко, за да я настани в спалния чувал. Трябва да е занесъл нааканата пеленка долу, при потока, и да я е изпрал и изстискал, а после я е метнал на пръчка край огъня, за да изсъхне. Джейн се разплака.
	Почувства се много глупаво, но не можеше да се спре, затова продължи да облича Шантал, а сълзите се стичаха по лицето й. Елис се върна, докато тя нагласяше бебето в платнената люлчица.
	— Проклетата му кранта също не щеше да се събуди — каза той, после видя лицето и, и рече: — Какво има?
	— Не знам защо изобщо те напуснах — каза тя. — Ти си най-добрият мъж в живота ми и не съм спирала да те обичам. Моля те, прости ми!
	Той ги прегърна двете с Шантал.
	— Само не го прави пак — и толкова — каза Елис.
	Останаха така, прегърнати, известно време.
	Накрая Джейн каза:
	— Готова съм.
	— Добре. Потегляме.
	Излязоха навън и тръгнаха нагоре през оредяващата гора. Халам беше взел фенера, но луната грееше и всичко се виждаше ясно. Въздухът беше толкова студен, че напрано болеше при дишане. Джейн се притесни за Шантал. Бебето пак беше гушнато в подплатеното с кожа палто и тя се надяваше, че тялото й стопля малко въздуха, който Шантал вдишва. Може ли на бебе да му стане нещо, като диша студен въздух? Джейн нямаше и представа.
	Предстоеше им проходът Кантиуар, който със своите пет хиляди метра височина беше доста по-висок от последния проход Арию. Джейн знаеше, че скоро ще е много по-премръзнала и уморена, отколкото изобщо е била някога в живота си, а вероятно и по-уплашена, но беше в приповдигнато настроение. Чувстваше, че е решила някакъв голям вътрешен проблем. „Ако ще живея — мислеше си тя, — искам да живея с Елис. И някой ден ще му кажа, че причината е нааканата пелена, която изпра…“
	Скоро дърветата останаха зад гърба им и те тръгнаха през едно плато, което напомняше лунен пейзаж — с огромни камъни, кратери и странни остатъци от сняг. Тръгнаха по редица огромни плоски камъни, която приличаше на пътека, построена за някой великан. Продължаваха да вървят все по-нагоре, макар наклонът в момента да не беше толкова стръмен, а температурата не спираше да пада и белите участъци ставаха все повече, докато накрая земята заприлича на някаква шеметна шахматна дъска.
	Нервната енергия поддържаше Джейн в движение през първия час — час и нещо, но като влезе в ритъм с безкрайното трамбоване, умората отново я връхлетя. Искаше да каже „Колко има още?“ или „Ще стигнем ли скоро?“, както правеше като малка от задната седалка на семейната кола при онези дълги пътувания през тропическите гори в Родезия.
	В един момент нагоре по склона прекосиха ледения пояс. Джейн усети новата опасност, когато кобилата се подхлъзна, изпръхтя уплашено, едва не падна, но успя да се задържи на крака. После забеляза, че лунните лъчи се отразяват върху камъните, като че ли са гланцирани: скалите бяха като диаманти — студени, твърди и блестящи. Нейните кубинки бяха по-стабилни от копитата на Маги, но въпреки това не след много време Джейн също се подхлъзна и едва не падна. Оттам насетне я обхвана ужас, че може да падне и да смачка Шантал, и тя запристъпва стократно по-внимателно; нервите й бяха толкова опънати, че имаше чувството, че ще се пръсне.
	След малко повече от два часа стигнаха до далечния край на платото и се намериха изправени пред стръмна пътека, водеща нагоре към покритата със сняг планина. Елис вървеше напред, теглейки Маги след себе си. Джейн го следваше на безопасно разстояние, в случай че животното се хлъзне назад. Вървяха нагоре по планината в зигзаг.
	Пътеката не беше ясно маркирана. Предположиха, че минава оттам, където земята е по-ниска от околните участъци. Джейн копнееше да види някакъв по-определен знак, че маршрутът е оттук — остатъци от огън, оглозган скелет на пиле, та дори и хвърлена кибритена кутия — каквото и да е, което да покаже, че и други човешки същества някога са минавали по този път. Започнаха да я мъчат мрачни фантазии: че съвсем са се загубили, че са далеч от пътеката и се скитат безцелно през безкрайните снегове, че ще продължат да се въртят наоколо дни наред, докато останат без храна, сили и воля и легнат в снега и тримата, за да ги достигне заедно бялата смърт.
	Гърбът я болеше непоносимо. Много неохотно се съгласи да даде Шантал на Елис, а тя самата пое юздата на Маги от него, за да прехвърли напрежението на други мускули. Нещастната кобила вече непрекъснато се препъваше. В един момент се подхлъзна върху един заледен камък и падна. На Джейн й се наложи безмилостно да тегли юздата, за да я вдигне отново на крака. Когато най-сетне я изправи, тя видя тъмно петно на снега, където беше паднала Маги — кръв. Като се вгледа внимателно, забеляза рана на лявото й коляно. Не й се стори много сериозно порязване и подкара животното нататък.
	Сега, като беше отпред, тя трябваше да решава откъде минава пътеката, и кошмарната мисъл, че безвъзвратно ще се загубят, я преследваше при всяко колебание. На места пътят като че ли се разклоняваше и трябваше да налучква — наляво или надясно. Често пък земята изглеждаше горе-долу еднакво равна — и тогава просто вървеше все напред, докато стигне пак до нещо като пътека. Веднъж снегът тръгна да се срива под нея и се наложи Елис и кобилата да я теглят, за да я измъкнат.
	Накрая пътеката я отведе до естествена скална издатина, която се виеше нагоре покрай високата снага на планината. Бяха много високо: като погледна назад, началото на платото й се стори тъй далече долу, че малко й се зави свят. Може би вече не бяха далече от прохода?
	Издатината, по която вървяха, беше стръмна, заледена и широка само около метър и нещо, а от едната им страна се спущаше непрогледна бездна. Джейн пристъпваше невероятно предпазливо и въпреки това няколко пъти се препъна, а веднъж падна на колене и зле се удари. Вече всичко по тялото толкова силно я болеше, че почти не забеляза новата травма. Маги непрестанно се подхлъзваше, докато накрая Джейн даже вече не си правеше труда да се обръща назад, като чуе, че копитата се подхлъзват, а само започваше още по-силно да тегли юздата. Щеше й се да преразпределят товара на кобилата, така че тежките чанти да са по-напред, което би помогнало животното да е по-стабилно при изкачването нагоре, но по скалната издатина нямаше толкова място, а освен това я беше страх, че ако спре, няма да може да потегли отново.
	Скалната издатина се стесняваше и завиваше рязко край една остра канара. Джейн съвсем внимателно запристъпва през най-опасния участък, но въпреки предпазливостта си — или може би защото бе толкова нервна — тя се подхлъзна. За един невероятен миг, в който сърцето й спря да бие, си помисли, че ще падне през ръба, но успя да се приземи на колене и се подпря и на двете си ръце. С периферното си зрение видя снежните склонове на стотици метри отдолу. Цялата се разтрепера и успя с огромно усилие да възвърне самообладание.
	Изправи се бавно и се обърна назад. Беше изпуснала юздата, която сега висеше над пропастта. Кобилата стоеше и я гледаше, закована на място, разтреперана — явно подивяла от ужас. Като посегна да вземе юздата, паникьосаното животно направи крачка назад.
	— Спри! — извика Джейн, а после насила успокои гласа си и тихо каза: — Недей така. Ела при мен. Нищо няма да ти стане.
	Елис извика към нея от другата страна на канарата:
	— Какво има?
	— Тихо — отвърна му тя, без да повишава глас. — Маги се уплаши. Стой там! — Ужасната мисъл, че Елис носи Шантал, не излизаше от главата й. Продължи да говори успокояващо на животното и бавно пристъпи към него. Маги я гледаше втренчено, с разширени от ужас очи, дъхът й излизаше като дим от издутите ноздри. Стигна съвсем близо и посегна да хване юздата.
	Кобилата метна глава настрани, пристъпи назад, подхлъзна се и загуби равновесие.
	При мятането на главата Джейн успя да сграбчи юздата, но нозете на животното се подхлъзнаха и то падна надясно. Юздата излетя от ръката на Джейн и за неин неописуем ужас, кобилата бавно се захлъзга по гръб към ръба на издатината и се изхлузи през него, цвилейки от ужас.
	Появи се Елис.
	— Млъкни! — извика той към Джейн и в този момент тя разбра, че е започнала да пищи неудържимо. Веднага затвори устата си, Елис коленичи и надникна през ръба, здраво притиснал Шантал към гърдите си под дебелото палто. Джейн овладя истеричното си състояние и също коленичи до него.
	Тя очакваше да види тялото на Маги, забито в снега на стотици метри долу. Всъщност тя беше паднала на друга скална тераса само на около метър и половина под тях и лежеше на страната си, като краката й стърчаха над пропастта.
	— Още е жива! — извика Джейн. — Слава богу!
	— И запасите ни са непокътнати — без всякаква сантименталност добави Елис.
	— Но как ще качим животното обратно горе?
	Елис я погледна и нищо не каза.
	Джейн осъзна, че няма никаква възможност да качат кобилата обратно на пътеката.
	— Но не можем да я оставим тук да умре в студа! — каза Джейн.
	— Съжалявам — отвърна Елис.
	— О, господи, това е непоносимо!
	Елис отвори ципа на дебелото си яке и свали Шантал. Джейн я пое и я прибра под собственото си палто.
	— Първо ще взема храната — каза Елис.
	Той легна по корем покрай ръба на издатината и преметна краката си. Върху изпруженото долу животно се посипа прашлив сняг. Елис бавно започна да се смъква надолу, като търсеше с крака земята. Стигна до твърдата скала, пусна лакти от ръба и внимателно се обърна.
	Джейн го наблюдаваше, замръзнала на място. Между задницата на кобилата и канарата нямаше достатъчно място и за двата крака на Елис един до друг, затова той трябваше да стои, поставил стъпалата си едно след друго, като фигура от древен египетски стенопис. Той сви колена и бавно клекна, после посегна към сложната плетеница от кожени ремъци, които придържаха брезентовата чанта с храната.
	В този момент Маги реши да се изправи.
	Успя да прегъне предните си крака и някак си да ги мушне под предната част на тялото си, после, с познатото мятане настрани като змия, с което обикновено конете се изправят на крака, животното вдигна предницата си и се опита да върне задните си крака обратно на скалата.
	Почти успя.
	После задните й крака се подхлъзнаха, кобилата загуби равновесие и задницата й хлътна настрани. Елис грабна чантата с храната. Сантиметър по сантиметър Маги се сриваше надолу, като риташе и се бореше да се изправи. Джейн изпита ужас, че Елис може да пострада. Без да може да се спре, животното се хлъзгаше към ръба. Елис задърпа чантата с храната, без вече да се опитва да спаси кобилата, но с надеждата да скъса кожените ремъци и да задържи храната. Изглеждаше толкова решен да го стори, че Джейн се уплаши да не би да се остави Маги да го повлече. Животното се захлъзга още по-бързо, блъскайки Елис към ръба на пропастта. В последната секунда той пусна чантата с гневен вик, а кобилата издаде някакъв звук като човешки писък и падна надолу, тупвайки веднъж, и после още веднъж, и още веднъж, докато летеше в бездната, отнасяйки със себе си тяхната храна, медикаментите им, спалния чувал и резервната пеленка за Шантал.
	Джейн се разрида неудържимо.
	След малко Елис се изкатери на скалната пътека до нея. Той я прегърна и останаха така, коленичили, близо минута време, докато тя плачеше и за Маги, и за запасите им, и за болящите я крака, и за замръзналите стъпала. После Елис се изправи, нежно й помогна да стане и каза:
	— Не бива да спираме.
	— Но как можем да продължим? — извика тя. — Нямаме какво да ядем, не можем да си сварим вода, нямаме спални чували и лекарства…
	— Ти имаш мен, аз имам теб — отвърна той.
	Тя го притисна силно до себе си, като си спомни колко близо до ръба се беше хлъзнал преди малко. „Ако оцелеем през всичко това — мина й през ума, — ако избягаме от руснаците и се върнем заедно в Европа, никога няма да го изпусна от очите си, кълна се!“
	— Ти тръгвай напред каза той и се освободи от прегръдката й. — Искам да мога да те виждам. — Лекичко я побутна и тя механично потегли пак нагоре по планината.
	Скоро отчаянието отново я обхвана. Реши, че целта й ще бъде просто да продължи да върви, докато падне и умре. След малко Шантал се разплака. Джейн не й обърна внимание и тя най-накрая спря.
	След известно време — може да е било минути или часове, защото вече беше загубила представа за времето, — докато Джейн завиваше край една скала, Елис я настигна и я спря с ръка.
	— Виж! — каза той, сочейки някъде напред.
	Пътеката водеше надолу към огромна котловина, пълна с възвишения, обградени отвсякъде с беловърхи планини. Отначало Джейн не можа да разбере защо Елис каза „Виж!“, после осъзна, че пътеката води _надолу_.
	— Това ли е върхът? — глуповато запита тя.
	— Това е — отвърна той. — Това е проходът Кантиуар. Преминахме най-лошото от този участък на пътуването. През следващите два дни пътеката върви все надолу, а времето ще става все по-топло.
	Джейн седна върху един заледен камък. „Успях! — мислеше си тя. — Успях!“
	Докато двамата гледаха към черните хълмове долу, небето отвъд планинските върхове промени цвета си от перленосиво на пепел от рози. Пукваше се новият ден. И докато светлината бавно изпълваше небето, надеждата малко по малко започна да се връща в сърцето на Джейн. „Надолу — мислеше си тя — е по-топло. Може би ще избягаме.“
	Шантал пак изплака. Е, поне нейната храна не беше паднала с Маги в пропастта. Джейн я накърми, седнала върху ледения камък на покрива на света, докато Елис стопяваше сняг в дланите си, за да може Джейн да пие.
	Пътят при спускането към долината Кантиуар беше относително с лек наклон, но отначало беше много заледен. Сега обаче, когато не трябваше да се притесняват и за кобилата, вървенето не беше толкова изнервящо. Елис, който изобщо не беше се подхлъзнал нито веднъж по време на изкачването, носеше малката Шантал.
	Пред тях сутрешното небе стана огненочервено, като че ли светът отвъд тези планини беше само един огромен пожар. Стъпалата на Джейн бяха все още безчувствени от студ, но носът й вече не беше тъй замръзнал. Изведнъж осъзна, че е ужасно гладна. Просто ще трябва да продължат да вървят така, докато срещнат някакви хора. Единственото нещо, което ставаше за замяна сега, беше ТНТ-то в джобовете на Елис. Когато и това свърши, ще трябва да разчитат на изконното афганистанско гостоприемство.
	Освен това нямаха и завивки. Ще трябва да спят както са, с палтата и обувките. На Джейн някак й се струваше, че ще разрешат всички проблеми. Даже и намирането на пътеката беше лесно сега, защото стените на долината и от двете страни бяха непоклатим водач и ограничаваха разстоянието, в което могат да се отклонят. Скоро в краката им заклокочи едно поточе: отново бяха под ледената линия. Земята беше доста равна и ако конят още беше с тях, можеха дори да го яздят.
	След още два часа спряха да починат, преди да хванат по дефилето, и Джейн пое Шантал от Елис. Предстоеше им рязко и стръмно слизане, но поне скалите не бяха хлъзгави, защото бяха под ледения пояс. Дефилето бе доста тясно и лесно можеше да бъде запречено.
	— Дано само да няма свлачища там долу — каза Джейн.
	Елис гледаше в другата посока, нагоре към долината. Внезапно се стресна и изрече:
	— Боже мили!
	— Какво, по дяволите, има? — Джейн се извърна, проследи погледа му и сърцето й се сви. Зад тях, на около километър и половина нагоре по долината, имаше десетина души в униформи и един кон: хайката.
	„След всичко това — помисли си Джейн. — След всичко, което преживяхме, все пак ни хванаха.“ Прекадено нещастна беше даже и да заплаче.
	Елис я хвана за ръката.
	— Бързо, давай да тръгваме — каза й той. Спусна се с бързи крачки надолу по дефилето, теглейки я след себе си.
	— Какъв смисъл има? — уморено попита Джейн. — Със сигурност ще ни хванат.
	— Имаме един-единствен шанс. — Докато вървяха нататък, Елис оглеждаше стръмните, скалисти стени на дефилето.
	— Какво?
	— Скално срутване.
	— Но те ще намерят начин да го заобиколят.
	— Не и ако са погребани отдолу.
	Той спря на едно място, където дъното на каньона беше само около метър и нещо на ширина, а едната скална стена беше главоломно стръмна и висока.
	— Това тук е идеално — рече той. Извади от джобовете на палтото си блокче ТНТ, малко фитил, на който пищеше „Примакорд“, някакъв малък метален предмет горе-долу с големината на капачка от химикалка, и нещо, което приличаше на метална спринцовка, само дето на единия му край имаше вързано метално кръгче за дърпане, а не бутало. Остави всичките тези предмети на земята.
	Джейн го гледаше замаяна. Не смееше да се надява.
	Той закрепи малкия метален предмет на единия край на „Примакорд“-а, като го стисна със зъби, после прикрепи металния предмет към острия край на спринцовката. Подаде всичко това на Джейн.
	— Слушай сега какво трябва да направиш — каза й. — Тръгвай надолу по дефилето и размотавай фитила. Опитай се да го скриеш. Няма значение, ако го сложиш и в потока — това нещо гори и под вода. Като стигнеш до края на фитила, дръпни предпазителите ей така. — Показа й двете игли, които пронизваха тялото на спринцовката, извади ги, а после пак ги върна на място. — После гледай какво правя аз. Чакай, докато размахам ръце над главата си така. — Показа й какво точно има предвид. — И тогава дръпни пръстена на детонатора. Ако преценим правилно времето, можем да ги убием всички до един. Тръгвай!
	Джейн последва нареждането като робот, без да мисли. Тръгна надолу по дефилето, като размотаваше фитила. Първо го скри зад една редица ниски храсти, после го положи в коритото на потока, Шантал спеше в люлчицата си и леко се поклащаше, докато Джейн крачеше нататък; така и двете й ръце бяха свободни.
	След минута погледна назад. Елис поставяше ТНТ в една цепнатина на скалата. Джейн винаги си беше мислила, че експлозивите могат сами да гръмнат, ако боравиш с тях грубо: очевидно това беше просто широко разпространена заблуда.
	Продължи да върви нататък, докато кабелът се опъна в ръката й, после пак се обърна. Елис сега оглеждаше стената на каньона, очевидно търсейки най-добрата позиция, от която да наблюдава руснаците, като влязат в капана.
	Тя седна до потока. Мъничкото телце на Шантал се отпусна в обятията й. Връзките на люлката също се отпуснаха и махнаха тежестта от гърба на Джейн. Думите на Елис продължаваха да се въртят в съзнанието й: „Ако преценим добре времето, можем да ги убием всички наведнъж.“ Дали ще стане? Дали всички ще загинат? Какво ще направят тогава другите руснаци? Главата на Джейн започна да се прояснява и тя започна да прехвърля вероятното развитие на събитията. След час-два някой ще забележи, че тази малка група не се е обаждала от известно време, и ще се опита да се свърже по радиостанцията. Като се окаже, че е невъзможно, сигурно ще предположат, че отрядът е в някое дълбоко дефиле или че радиостанцията им е останала без батерии. След още няколко часа без контакт ще изпратят хеликоптер, предполагайки, че командващият офицер ще е проявил достатъчно разум да запали огън или да направи нещо друго, за да може от въздуха лесно да се забележи къде са. Когато и това не стане, хората в щаба ще почнат да се притесняват. В някакъв момент ще се наложи да изпратят разузнавателен отряд, който да търси загубилия се първи отряд. Новият отряд ще трябва да мине по същия маршрут като първия. Със сигурност няма да стигнат дотук днес, а през нощта е невъзможно да се претърсва местността успешно. Докато открият телата, Елис и Джейн ще бъдат поне с ден и половина преднина, може и повече. Би могло да се окаже достатъчно, помисли си Джейн; дотогава тя и Елис ще са преминали през толкова много разклонения, странични долини и различни пътеки, че вече да не могат да ги проследят. „Дали — мислеше си уморено тя, — дали това ще е краят? Как ми се ще да побързат войниците. Не мога да издържам на това чакане. Толкова ме е страх!“
	Тя ясно виждаше как Елис пълзи по ръба на канарата на четири крака. Виждаше също и групата войници да се спуска надолу по долината. Даже и от това разстояние те изглеждаха мръсни, отпуснатите рамене и влачещите се крака показваха, че са уморени и без настроение. Още не бяха я видели: тя се сливаше с пейзажа.
	Елис клекна зад един камък и надничаше през ръба му към приближаващите се войници. Джейн го виждаше съвсем ясно, но той беше скрит от руснаците и от позицията си можеше идеално да наблюдава мястото, където беше поставил експлозивите.
	Войниците стигнаха до входа на дефилето и тръгнаха да се спускат. Единият от тях беше на коня, имаше мустаци: сигурно той трябва да е офицерът. Друг пък носеше читралски калпак: Това е Халам, помисли си Джейн, предателят. След всичко, което й стори Жан-Пиер, предателството й се струваше като непростимо престъпление. Имаше още пет души — те всичките бяха късо подстригани и носеха униформени кепета; лицата им бяха млади, добре обръснати. Двама мъже и пет момчета, помисли си тя.
	Погледът й се насочи към Елис. Сега той всеки момент ще й даде сигнал. Вратът започна да я боли от напрежението постоянно да гледа нагоре към него. Войниците все още не бяха я забелязали: прекадено бяха заети да подбират пътя си през каменистата местност. Най-после Елис се обърна към нея и бавно, с подчертан жест размаха ръце над главата си.
	Джейн пак погледна към войниците. Един от тях посегна и взе юздата на коня, за да му помогне по неравния терен. Джейн държеше подобното на спринцовка устройство в ръката си и средният пръст на дясната й ръка беше свит в пръстена. Едно дръпване ще запали фитила, ще взриви ТНТ-то и ще срине цялата канара върху преследвачите. Пет момчета, помисли си тя. Отишли са в армията от глупост или от беднотия или защото военните са ги прибрали. Набутали са ги в тази студена, негостоприемна страна, където хората ги мразят. Карат ги да се влачат с дни през планинската ледена пустош. Накрая ще бъдат погребани под свлачище, ще има разбити глави, задушени от пръст бели дробове и смазани гръдни кошове, ще има писъци и борба за глътка въздух, кръвта им ще изтече, ще умрат в болка и ужас. Пет писма ще бъдат изпратени на гордите бащи и притеснените им майки у дома: „Съжаляваме, че трябва да ви съобщим тъжната вест… загина при изпълнение на воинския си дълг… историческа борба срещу силите на реакцията… прояви героизъм… посмъртен медал… дълбоки съболезнования.“ Дълбоки съболезнования. Как ще кълне майката при тези мили думи, като си спомни как е раждала в болка и страх, как е хранила момчето си в добри и в тежки времена, как го е учила да ходи, без да пада, да си мие ръцете и да си изписва името; как го е пратила на училище, как го е гледала да расте и порасте, докато вече е почти колкото нея висок, после даже и по-висок, докато вече е готов да си изкарва хляба и да се ожени за някое здраво момиче, да завърти свой дом и двамата да й народят внуци… Каква ще е майчината мъка, когато разбере, че всичко това — всичко, което е направила с болка, тежък труд и притеснения, е било на вятъра: това чудо, нейното пораснало момче, е било унищожено от някакви безсърдечни мъже в една глупава, безсмислена война. Чувството на загуба… Чувството на загуба.
	Джейн чу, че Елис вика нещо. Погледна нагоре. Той се беше изправил на крака, без да се интересува вече дали ще го видят, махаше към нея и крещеше:
	— Направи го! Направи го сега!
	Тя внимателно постави взривното устройство на земята до бързия поток.
	Войниците вече бяха видели и двамата. Двоица тръгнаха да се изкачват по стената на дефилето към мястото, където беше Елис. Останалите обградиха Джейн, насочили автомати към нея и бебето й — изглеждаха засрамени, объркани. Тя не им обърна внимание и не отделяше очи от Елис. Той се спусна по стената на дефилето. Мъжете, които лазеха нагоре към него, се спряха и зачакаха да видят какво ще направи.
	Той стигна до равното и бавно тръгна към Джейн. Застана пред нея.
	— Защо? — попита я: — Защо не го направи?
	„Защото са толкова млади — помисли си тя, — защото са млади и невинни и не искат да ме убият.“ Защото това щеше да е хладнокръвно убийство. Но най-много от всичко…
	— Защото и те имат майки — каза тя.


	Жан-Пиер отвори очи. Едрата фигура на Анатолий беше клекнала до полевото легло. Зад Анатолий ярката слънчева светлина струеше през отворения капак на палатката. Жан-Пиер за момент изпадна в паника, тъй като не можа веднага да се сети защо е спал толкова до късно и какво е пропуснал; после в миг си припомни събитията от предишната нощ.
	Той и Анатолий бяха в лагер по пътя към прохода Кантиуар. Беше ги вдигнал от леглата около два и половина през нощта капитанът, командващ преследващия отряд, който пък бил събуден от войник от караула. Млад афганистанец на име Халам бил отишъл в лагера им, доложи капитанът. С помощта на някаква смесица от пущунски, английски и руски той обяснил, че е работил като водач на бягащите американци, но те така го обидили, че ги изоставил. Като го попитали къде са „американците“ сега, той предложил да заведе руснаците до каменната хижа, където даже и в момента бегълците спят, без да подозират нищо.
	Жан-Пиер искаше веднага да скочат в хеликоптера и да тръгват натам.
	Анатолий обаче не желаеше да действа толкова прибързано.
	— В Монголия има една поговорка: „Недей се надървя, преди женската да е отворила краката.“ Халам може да лъже. Ако казва истината, въпреки това може да не успее да намери хижата — особено пък нощем, при това от въздуха. А даже и да я намери, те може да са тръгнали.
	— Тогава какво мислиш, че трябва да направим?
	— Да изпратим една група напред — капитан, петима войници с кон и Халам, разбира се. Те могат да тръгнат веднага. Ние ще си починем, докато намерят бегълците.
	Предпазливостта му се оказа съвсем оправдана. Изпратената напред група се обади по радиото в три и половина, за да съобщи, че хижата е празна. Огънят, добавиха те, все още горял вътре, така че Халам вероятно не ги е подвел.
	Анатоли и Жан-Пиер заключиха, че Елис и Джейн са се събудили през нощта, видели са, че водача им го няма, и са решили да избягат. Анатолий заповяда на първия отряд да върви след тях, разчитайки на Халам да им покаже най-вероятния маршрут.
	След тези разпореждания Жан-Пиер се беше върнал в леглото и потъна в тежък сън, затова и не беше успял да се събуди призори. Сега погледна объркано към Анатолий и каза:
	— Колко е часът?
	— Осем. И сме ги хванали.
	Сърцето на Жан-Пиер подскочи. После си спомни, че се е чувствал така и преди, но беше останал разочарован.
	— Със сигурност? — попита той.
	— Можем да идем и да проверим в момента, в който, си сложиш панталоните.
	Така и стана. Хеликоптерът с горивото пристигна, но когато се готвеха да се качат, Анатолий реши, че е хубаво да изчакат още няколко минути, докато им напълнят резервоарите, затова на Жан-Пиер му се наложи да сдържи нетърпението си още малко.
	Излетяха няколко минути по-късно. Жан-Пиер погледна пейзажа отдолу през отворената врата. Като се издигнаха над планините, Жан-Пиер осъзна, че това е най-мрачната, най-суровата част от Афганистан, която бе виждал. Дали наистина Джейн е прекосила този гол, жесток, скован в лед лунен пейзаж с бебе на ръцете? „Трябва наистина да ме мрази — помисли си Жан-Пиер, — за да премине през такива, препятствия само за да избяга от мен. Сега ще разбере, че всичко е било напразно. Моя е завинаги.“
	Но дали наистина са я хванали? Той изпитваше ужас от още едно разочарование. Като кацнат, дали няма да разбере, че изпратеният напред отряд е хванал още две хипита или двама фанатични алпинисти, или даже просто двама номади, които смътно напомнят европейци?
	Анатолий показа прохода Кантиуар, когато прелетяха над него.
	— Изглежда, загубили са кобилата — добави той, крещейки в ухото на Жан-Пиер, за да надвика шума от двигателите и вятъра. Точно така, Жан-Пиер видя очертанията на мъртъв кон в снеговете под прохода. Почуди се дали това е Маги. Почти се надяваше да е.
	Прелетяха над долината Кантиуар, оглеждайки района за изпратената напред група. Най-накрая видяха дим: някой беше запалил огън, за да ги упъти. Спуснаха се към участък от равна земя недалеч от входа на дефилето. Жан-Пиер огледа внимателно района, като се спущаха: видя трима-четирима мъже в руски униформи, но не забеляза Джейн.
	Хеликоптерът се приземи. Сърцето на Жан-Пиер тупаше като побесняло. Той скочи на земята, направо му се гадеше от напрежение. Анатолий скочи до него. Капитанът ги отведе от хеликоптера и тръгна надолу по дефилето.
	И там бяха те.
	Жан-Пиер се чувстваше като човек, когото са подлагали на изтезания, а сега мъчителят му е паднал в ръцете. Джейн седеше на земята до един поток с Шантал в скута. Елис стоеше зад нея. И двамата изглеждаха изтощени, разгромени, без дух.
	Жан-Пиер спря.
	— Ела тук! — заповяда той на Джейн.
	Тя се изправи на крака и тръгна към него. Видя, че тя носи Шантал в нещо като люлка, увиснала през врата й, от което ръцете й бяха свободни. Елис тръгна след нея.
	— Не ти — каза Жан-Пиер. Елис спря.
	Джейн застана пред Жан-Пиер и погледна нагоре към него. Той вдигна дясната си ръка и с всичка сила я зашлеви през лицето. Никога в живота му удар не бе му доставял подобно неземно удоволствие. Тя залитна назад, едва се задържа на крака, той си помисли, че ще падне, но тя запази равновесие и продължи упорито да го гледа в очите, докато избликнали от болката сълзи се стичаха по лицето й. През рамото й Жан-Пиер видя как Елис внезапно направи крачка напред, но после се сдържа. Жан-Пиер остана леко разочарован: ако Елис се беше опитал да реагира някак, войниците щяха да скочат ида го пребият. Няма значение: ще си получи боя съвсем скоро.
	Жан-Пиер вдиша ръка, за да удари Джейн втори път. Тя се сви и покри Шантал с ръце, за да я защити. Жан-Пиер промени решението си.
	— За това ще имаме достатъчно време и по-късно — каза той и свали ръка, — достатъчно време.
	Жан-Пиер се извърна и тръгна обратно към хеликоптера. Джейн погледна надолу към Шантал. Бебето отвърна на погледа й, будно беше, но не и гладно. Джейн го гушна, като че ли бебето, а не тя, се нуждаеше от успокояване. В известен смисъл беше доволна, че Жан-Пиер я удари, макар че лицето й още пареше от болката и унижението. Този удар беше като последно дело при развод: значеше, че техният брак е окончателно, официално и завинаги приключил и нямаше повече никаква отговорност към него. Ако се беше разридал, ако я бе помолил за прошка или я бе помолил да не го мрази за това, което е направил, щеше да се чувства виновна. Но ударът сложи край на всичко. Никакви чувства вече не изпитваше към него: нито грам обич или уважение, никакво съчувствие даже. „Каква ирония — помисли си тя, — че се чувствам напълно освободена от него в момента, когато най-сетне съм негова пленница!“
	До този момент капитанът владееше положението — същият, който яздеше одеве коня, но сега Анатолий, свръзката на Жан-Пиер с монголоидните черти, пое нещата в свои ръце. Докато той раздаваше заповеди, Джейн осъзна, че разбира всичко. Вече повече от година не беше чувала и дума руски и отначало й прозвуча като бъбрене на непознат език, но сега, когато ухото й привикна, разбираше всяка думичка. В момента той казваше на един войник да върже ръцете на Елис. Войничето, очевидно подготвено за това, извади веднага белезници. Елис послушно протегна ръце напред и войникът го окова.
	Елис й се стори уплашен и смутен. Като го видя така, с белезници, победен, Джейн изведнъж бе сграбчена от жалост и отчаяние и очите й се напълниха със сълзи.
	Войникът попита дали да сложи белезници и на Джейн.
	— Не каза Анатоли. — Тя държи бебето.
	Подкараха ги към хеликоптера. Елис каза:
	— Съжалявай. За Жан-Пиер. Не можах да стигна до не…
	Тя тръсна глава, за да покаже, че няма нужда от извинения, но не можа да произнесе и дума. Пълното покорство на Елис я ядоса, не беше гневна към него, а към всички останали, които го бяха накарали да се държи така: Жан-Пиер и Анатоли, Халам и руснаците. В този момент почти й се прииска да беше детонирала експлозивите.
	Елис скочи в хеликоптера, а после посегна да помогне и на нея. Тя държеше Шантал в лявата си ръка, за да придържа люлчицата, и му подаде дясната. Той я изтегли нагоре.
	В момента, когато беше най-близо до нея, Елис промълви:
	— Като излетим сега, удари Жан-Пиер през лицето.
	Джейн остана тъй шокирана, че не можа да реагира — което вероятно беше голям късмет и за двамата. Друг явно не беше чул Елис, а никой от тях не говореше много английски. Тя се съсредоточи върху усилията си да изглежда невъзмутима.
	Пътническата кабина беше тясна и гола, с нисък таван, така че мъжете трябваше да се навеждат. В нея нямаше нищо друго, освен малка пейка за сядане, закрепена към фюзелажа точно срещу вратата. Джейн седна там, доволна да отпочине. Виждаше всичко в пилотската кабина. Седалката на пилота беше издигната на петдесетина сантиметра от пода, с едно стъпало до нея, за да може да се качва. Пилотът беше там — екипажът изобщо не беше слизал — и перките още се въртяха. Шумът беше много силен.
	Елис клекна на пода до Джейн, между пейката и седалката на пилота.
	Анатоли се качи с един войник до него. Заговори нещо на войника и посочи към Елис. Джейн не можа да чуе какво точно казаха, но от реакцията на войника стана ясно, че са му наредили да пази Елис: той свали автомата от рамото си и го хвана в ръка.
	Жан-Пиер се качи последен. Той застана до отворената врата и гледаше навън, докато хеликоптерът се отделяше от земята. Джейн започна да се паникьосва. Много лесно му беше на Елис да й каже да удари Жан-Пиер през лицето, докато излитат, но как точно да го направи? В момента Жан-Пиер беше с гръб към нея, застанал до отворената врата — ако се опита да го удари, сигурно ще загуби равновесие и ще падне. Тя погледна към Елис, надявайки се да й помогне някак. На лицето му имаше напрегнато, решително изражение, но той не я погледна в очите.
	Хеликоптерът се издигна на метър-два от земята, спря за момент, после някак се завъртя, набирайки скорост, и пак започна да се издига.
	Жан-Пиер се извърна от вратата, пристъпи през кабината и видя, че няма къде да седне. Поколеба се. Джейн знаеше, че би трябвало да стане и да го удари — макар че нямаше никаква представа каква е целта, — но бе замръзнала на мястото си, парализирана от паника. Тогава Жан-Пиер й направи знак с палеца си нагоре, показвайки, че трябва да се изправи.
	В този момент пред очите й причерня.
	Беше уморена и нещастна, всичко по тялото я болеше, беше гладна и мръсна, а той искаше тя да стане, на ръце с бебето им, за да може да седне той! Това презрително мръдване на палеца, което като че ли събираше в себе си цялата жестокост, злоба и предателство, я докара до истински бяс. Тя се изправи с малката Шантал, увиснала през врата й, навря лице в неговото и изкрещя:
	— Копеле такова! Копеле гадно! — Думите й се загубила в рева на моторите и на свистящия вятър, но изражението на лицето й явно го шокира, защото той пристъпи назад. — Мразя те! — изпищя Джейн, после се засили към него с протегнати напред ръце и с всичката си сила го бутна назад през отворената врата.
	Руснаците бяха направили една грешка. Беше много малка, но Елис не можеше да разчита на друго и беше готов да я използва докрай. Грешката им беше, че вързаха ръцете му отпред, а не зад гърба.
	Беше се надявал, че изобщо няма и да му сложат белезници, затова и не бе реагирал (след свръхчовешки усилия), когато Жан-Пиер започна да удря Джейн през лицето. Имаше някакъв шанс да не го оковат в белезници: в крайна сметка беше невъоръжен и сам. Но Анатолий явно бе предпазлив човек.
	За щастие не Анатолий му постави белезниците: стори го войничето. Войниците знаят, че е по-лесно да водиш затворник, чиито ръце са вързани отпред — по-малко вероятно е да се спъне и да падне, освен това може без помощ да влиза в коли и хеликоптери. Именно затова, когато Елис послушно му подаде ръцете си напред, войникът изобщо не помисли.
	Без чужда помощ Елис не би могъл да надвие трима мъже, особено когато поне един от тримата е въоръжен. Шансовете му в обикновена схватка бяха равни на нула. Единствената му надежда беше да накара хеликоптера да се разбие.
	Имаше един момент, когато времето почти спря да тече, докато Джейн стоеше до отпорената врата, бебето се поклащаше от врата й, а тя се взираше с ужасен поглед към Жан-Пиер, който полетя във въздуха; и в този момент Елис си помисли: „Сега сме само на около три-четири метра от земята, копелето сигурно ще оживее, мамка му!“; и тогава Анатолий скочи, сграбчи ръцете й отзад и я задържа. Сега Анатоли и Джейн стояха между Елис и войника в другия край на кабината.
	Елис се извъртя внезапно, скочи до издигнатата седалка на пилота, метна ръцете си с белезниците през главата на пилота, дръпна рязко веригата на белезниците към гърлото му и затегли нагоре.
	Пилотът не се паникьоса.
	Краката му бяха още върху педалите, а лявата ръка — върху доста за управление, когато вдигна дясната си ръка и впи пръсти в китката на Елис.
	Елис за момент изпита смъртен ужас. Това беше последният му шанс и разполагаше само със секунда-две. Войникът в кабината отначало ще се побои да използва автомата си от страх да не удари пилота; Анатоли, предполагайки, че Елис е въоръжен, също няма да посмее; но само след миг един от двамата ще разбере, че няма какво да губят — тъй като, ако не застрелят Елис, машината и без това ще се разбие, — и ще реши да рискува.
	Някой сграбчи Елис за раменете отзад. Мъничкият отрязък тъмносиво, който видя с периферното си зрение, му подсказа, че е Анатолий. Долу, при носа на хеликоптера, картечарят се извърна назад, видя какво става и понечи да се изправи от седалката си.
	Елис свирепо дръпна веригата. Болката вече бе неудържима за пилота, който вдигна и двете си ръце и скочи от седалката.
	В момента, в който ръцете и краката на пилота се махнаха от управлението, хеликоптерът започна да се тресе и се занесе настрани от порива на вятъра. Елис беше подготвен за това и запази равновесие, като се облегна здраво на пилотската седалка, но Анатолий зад него загуби равновесие и отпусна хватката.
	Елис изхвърли пилота от седалката му и го метна на пода, после посегна към командното табло и бутна надолу лоста.
	Хеликоптерът се спусна към земята като камък.
	Елис се обърна и се подготви да посрещне удара.
	Пилотът беше на пода, в краката му, и се държеше за гърлото, а Анатоли се беше проснал с цял ръст посред кабината. Джейн клечеше в един ъгъл, обгърнала Шантал с ръце, за да я защити. Войникът също беше паднал, но се изправяше — вече беше застанал на коляно и вдигаше своя „Калашников“ към Елис.
	В момента, в който дръпна спусъка, колесникът на хеликоптера удари земята.
	От това Елис падна на колене, но беше подготвен и запази равновесие. Войникът залитна настрани — куршумите, изстреляни от него, се забиха в двигателите на цял метър от главата на Елис; след това падна напред, като изпусна автомата и протегна ръце, за да смекчи удара.
	Елис се наведе напред, сграбчи автомата и непохватно го стисна с окованите си ръце.
	Това беше момент на върховна радост.
	Не им се даде! Бягаше от тях, после го заловиха и подложиха на унижение, беше изтърпял студ, глад и страх, стоял беше безпомощен, докато удряха Джейн през лицето, но сега най-сетне имаше възможност да отвърне на удара.
	Сложи пръст на спусъка. Ръцете му бяха вързани прекалено близо една до друга, за да може да хване автомата в нормално положение, но успя да го подпре някак, използвайки лявата си ръка, за да държи закривения пълнител, който стърчеше точно пред предпазителя на спусъка.
	Двигателят на хеликоптера засече и перките започнаха да се забавят. Елис хвърли поглед към пилотската кабина и видя, че картечарят излиза през страничната врата на пилота. Трябваше бързо да овладее ситуацията, преди руснаците отвън да успеят да реагират.
	Завъртя се така, че Анатолий, който още беше проснат на пода, се оказа между него и вратата, после опря дулото на автомата в бузата му.
	Войничето го погледна смаяно, явно се уплаши.
	— Излизай! — каза му Елис и врътна глава към вратата. Войникът разбра и изскочи през вратата.
	Пилотът все още лежеше долу и очевидно трудно дишаше, Елис го срита, за да привлече вниманието му, а после каза и на него да излезе. Човекът с мъка се изправи на крака, все така стиснал гърлото си, и излезе по същия начин.
	Елис каза на Джейн:
	— Кажи му на този тук да излезе от хеликоптера и да не се отдалечава, с гръб към мен. Бързо, бързо!
	Джейн извика нещо на руски към Анатолий. Той се изправи на крака, хвърли изпълнен с откровена омраза поглед към Елис, после бавно излезе от хеликоптера.
	Елис опря дулото на автомата във врата да Анатолий и извика:
	— Кажи му да заповяда на останалите да не мърдат от местата си.
	Джейн отново преведе и Анатолий изкрещя някаква заповед. Елис се огледа. Пилотът, картечарят и войникът, който беше в хеликоптера, бяха съвсем наблизо. Точно зад тях беше Жан-Пиер, седеше на земята и се бе хванал за глезена — трябва да е паднал много добре, помисли си Елис, нищо не му е станало. По-нататък стояха още трима войници, капитанът, конят и Халам.
	Елис рече:
	— Кажи на Анатолий да разкопчае шинела си, бавно да извади пистолета и да ти го подаде.
	Джейн преведе. Елис притисна автомата още по-силно във врата на Анатолий, докато онзи вадеше пистолета от кобура и посегна зад гърба си с оръжието в ръка.
	Джейн го пое.
	Елис рече:
	— „Макаров“ ли е? Да. Ще видиш един предпазител отляво. Дръпни го така, че да покрие червената точка. За да стреляш, първо дръпни назад плъзгача над дръжката, а после натисни спусъка. Разбра ли?
	— Да — отвърна тя. Беше пребледняла и трепереше, но устните й се бяха свили в решителна гримаса.
	Елис рече:
	— Кажи му да накара войниците да донесат оръжията си тук един по един и да ги хвърлят в хеликоптера.
	Джейн преведе и Анатолий даде заповед.
	— Насочи пистолета към тях, като се приближат — рече Елис.
	Един по един войниците дойдоха и оставиха оръжието си.
	— Пет момчета — каза Джейн.
	— Какво говориш?
	— Бяха капитанът, Халам и пет момчета. Виждам само четирима.
	— Кажи на Анатоли, че трябва да намери и другия, ако иска да живее.
	Джейн изкрещя на Анатолий и Елис остани изненадан от страховития й глас. Анатолий звучеше почти уплашен, когато извика, на свой ред, някаква заповед. След миг петият войник се появи иззад опашката на хеликоптера и остави автомата си като останалите.
	— Браво на теб! — каза Елис на Джейн. — Той можеше да провали всичко. Сега ги накарай да залегнат.
	След минута всички лежаха по лице на земята.
	— Трябва да скъсаш белезниците ми с изстрел — каза той на Джейн.
	Остави автомата и застана с ръце, протегнати към вратата на машината. Джейн дръпна назад плъзгача на пистолета, после сложи дулото точно до веригата. Застанаха така, че куршумът да мине през вратата.
	— Дано това чудо да не строши проклетата ми китка — каза Елис.
	Джейн затвори очи и дръпна спусъка.
	Елис изрева:
	— Ох, мамка му! — Отначало китките адски го заболяха.
	После, след миг, разбра, че не са строшени, но веригата бе скъсана.
	Вдигна автомата си.
	— Сега искам да ми дадат радиостанцията — каза той.
	По заповед на Анатолий капитанът започна да сваля една голяма кутия от гърба на коня. Елис се запита дали хеликоптерът ще излети пак. Колесникът му за нищо не ставаше вече, разбира се, и отдолу сигурно имаше какви ли не повреди, но двигателят и главните контролни кабели минаваха отгоре. Спомни си как беше видял по време на сражението при село Дарг един такъв „Хинд“ да се разбива от около десет метра, а после пак успя да излети. „И този трябва да излети, щом онзи успя — помисли си той. — Ако не…“
	Не знаеше какво ще прави в противен случай.
	Капитанът донесе радиостанцията и я остави в хеликоптера, след това отново се отдалечи.
	Елис си позволи да въздъхне за момент. Щом радиостанцията е вече у него, руснаците няма как да се свържат с базата. Това значеше, че не могат да получат подкрепления, нито да съобщят на някого какво е станало. Ако Елис успее да вдигне хеликоптера във въздуха, няма защо да се притеснява от преследване.
	— Дръж пистолета, насочен към Анатолий — каза той на Джейн. — А аз да видя дали тази чудесия ще иска да излети.
	На Джейн пистолетът й се струваше неочаквано тежък. Известно време държа дясната си ръка протегната напред, целейки се в Анатолий, но усещаше, че скоро ще й се наложи да я свали, за да почине. С лявата си ръка потупваше успокоително гръбчето на Шантал. През последните няколко минути Шантал от време на време изплакваше, но в момента беше спряла.
	Двигателят на хеликоптера се завъртя, разтресе се и за миг като че се поколеба. „О, моля ти се, тръгни — молеше се тя — моля ти се, завърти се!“
	Двигателят, изрева вече съвсем истински и тя видя как перките се завъртат.
	Жан-Пиер погледна нагоре.
	„Да не си посмял! — помисли си тя — Не мърдай!“
	Жан-Пиер се надигна в седнало положение, погледна към нея, после с мъка се изправи на краката си.
	Джейн насочи пистолета към него.
	Той тръгна към нея.
	Не ме карай да те застрелям! — изкрещя тя, но гласът й бе удавен в усилващия се рев на хеликоптера.
	Анатолий трябва да беше видял Жан-Пиер, защото се претърколи и също седна. Джейн насочи пистолета към него. Той вдигна ръце, за да покаже, че се предава. Джейн отново насочи пистолета към Жан-Пиер, но той не спираше да се доближава.
	Джейн усети как хеликоптерът потреперва и се опитва да се вдигне.
	Сега Жан-Пиер беше много близо. Ясно виждаше лицето му. Ръцете му бяха разперени широко в някакъв умолителен жест, но очите му блестяха трескаво като на луд човек. „Побъркал се е — помисли си тя, — но това може би е станало преди много време.“
	— Ще го направя! — изкрещя тя, макар да знаеше, че той не може да я чуе. — Ще те застрелям!
	Хеликоптерът се издигна от земята.
	Жан-Пиер хукна да бяга.
	Докато машината се издигаше, той скочи и вече беше в кабината. Джейн се надяваше, че пак ще падне, но той успя да се закрепи. Погледна я с дива омраза в очите и се подготви да се хвърли към нея.
	Тя затвори очи и дръпна спусъка.
	Пистолетът изтрещя и подскочи в ръката й.
	Тя пак отвори очи. Жан-Пиер още стоеше прав, с някакво смаяно изражение на лицето. Отпред на шинела му се бе появило тъмно петно, което ставаше все по-голямо. Изпаднала в паника, Джейн дръпна спусъка още веднъж, после още веднъж, после трети път. С първите два изстрела явно не уцели, но третият като че ли го удари в рамото. Той се завъртя с лице навън от машината и падна през вратата.
	След това изчезна.
	„Убих го“, помисли си тя.
	Отначало изпита нещо като дива радост. Той се беше опитал да я залови и да я направи своя пленница, своя робиня. Преследвал я бе като диво животно. Предаде я, вдигна й ръка. А сега тя го уби.
	После я обхвана мъка. Седна на пода на кабината и се разрида. Шантал също се разплака. Джейн залюшка бебето си и двете поплакаха заедно.
	Не знаеше колко време е стояла там. Накрая се изправи на крака и мина напред, до седалката на пилота.
	— Добре ли си? — извика й Елис.
	Тя кимна и опита слабо да се усмихне.
	Елис отвърна на тази усмивка, посочи нещо на командното табло и извика:
	— Виж — пълни резервоари!
	Тя го целуна по бузата. Един ден ще му каже, че е застреляла Жан-Пиер, но не сега.
	— Колко далеч сме от границата? — попита го тя.
	— По-малко от час. А те никого не могат да изпратят след нас, защото взехме радиостанцията им.
	Джейн погледна през предното стъкло. Точно срещу тях видя беловърхите планини, които им предстоеше да изкатерят. „Мисля, че нямаше да успея — рече си тя наум. — Мисля, че щях да легна в снега и да умра.“
	Елис изглеждаше тъжен за нещо.
	— За какво си мислиш? — попита го тя.
	— Мислех си колко ми се ще сега да имаше сандвич с говеждо, маруля, домат и майонеза с бял хляб отвърна той и Джейн се усмихна.
	Шантал се размърда и изплака. Елис сдали ръка от лоста за управление и докосна розовата бузка.
	— Гладна е — каза той.
	— Ще мина назад да се погрижа за нея — рече Джейн. Върна се в пътническата кабина и седна на пейката. Разкопча палтото и ризата си и започна да кърми бебето си, докато хеликоптерът летеше нататък — към издигащото се слънце.


>	Трета част
>	1983 г.

	Джейн се чувстваше много щастлива, докато крачеше по малката уличка в предградията и се качи на предната седалка в колата на Елис. Успешен следобед. Пиците бяха хубави и на Петъл много й хареса филмът „Флашданс“. Елис много се притесняваше как ще запознае дъщеря си и гаджето си, но Петъл остана очарована от мъничката Шантал и всичко мина много лесно. Елис се почувства толкова добре, че накрая предложи, когато минаха да оставят Петъл, Джейн да влезе с него в къщата и да се запознае и с Джил. Джил пък ги покани вътре и изпадна в истински възторг пред мъничката Шантал, така че Джейн се запозна с бившата му жена и с дъщеря му — всичко това в един и същ следобед.
	Елис — Джейн не можа да свикне с факта, че името му всъщност е Джон, и бе решила вината да го нарича Елис — сложи Шантал на задната седалка и влезе в колата до Джейн.
	— Е, какво ще кажеш? — попита той, като потегляха.
	— Ти не ми каза, че е хубава — рече Джейн.
	— Петъл е хубава?
	— Имах предвид Джил — засмя се Джейн.
	— Да, хубава е.
	— Те са свестни хора и не заслужават да се забъркват с разни такива като теб.
	Тя се шегуваше, но Елис сериозно кимна в отговор.
	Джейн се приведе към него и сложи ръка на бедрото му.
	— Не говорех сериозно — каза му.
	— Обаче е съвсем вярно.
	Известно време пътуваха в мълчание. Точно шест месеца бяха минали от деня, когато избягаха от Афганистан. От време на време Джейн избухваше в сълзи без очевидна причина, но вече не сънуваше кошмари, в които застрелва Жан-Пиер. Никой, освен тя и Елис, не знаеше какво се е случило. Елис даже беше излъгал шефовете си за това как е умрял Жан-Пиер, а Джейн беше решила да каже един ден на Шантал, че татко й е загинал в Афганистан по време на войната — и толкоз.
	Вместо да подкара обратно към града, Елис зави по разни странични улички и накрая спря колата до някакво незастроено пространство, от което се виждаше океанът.
	— Какво ще правим тук? — попита Джейн — Ще се натискаме ли?
	— Ако искаш. Но спрях, за да поговорим.
	— Добре.
	— Днес беше хубав ден.
	— Да.
	— Петъл никога не се е държала с мен толкова естествено, колкото днес.
	— Чудя се защо ли е така?
	— Имам си теория — каза Елис. — Заради теб и Шантал. Сега, когато и аз си имам семейство, вече не съм заплаха за дома й и за нейната сигурност. Поне така си мисля.
	— Логично ми звучи. За това ли искаше да поговорим?
	— Не. — Той се поколеба. — Напускам Управлението.
	Джейн кимна.
	— Много се радвам — разпалено рече тя. Отдавна се надяваше да го чуе. Той си беше уредил сметките и приключваше с тази работа.
	— Афганистанската мисия в общи линии привърши — продължи Елис, — ученията на Масуд вече вървят, получили са първата си пратка. Масуд сега е толкова силен, че е успял да се договори за примирие с руснаците до края на зимата.
	— Браво! — каза Джейн. — Аз съм за всичко, което води до спиране на огъня.
	— Докато аз бях във Вашингтон, а ти в Лондон, ми предложиха друга работа. Това е нещо, с което наистина ми се ще да се захвана, а и добре плащат.
	— Каква е? — попита Джейн заинтригувано.
	— Да работя за новата група към президентството за борба с организираната престъпност.
	Страх прониза сърцето на Джейн.
	— Опасно ли е?
	— Не и за мен. Вече съм прекадено стар за внедрен агент. Моята работа ще бъде да ръководя други внедрени агенти.
	Джейн разбра, че той не е съвсем честен с нея.
	— Кажи ми истината, копелдак такъв! — рече тя.
	— Е, много по-малко опасна е от тази, с която досега се занимавах. Но не е като да работя в забавачница.
	Тя му се усмихна. Знаеше накъде бие вече и се чувстваше много щастлива.
	Той каза:
	— Значи аз ще работя тук, в Ню Йорк.
	Това я изненада.
	— Наистина?
	— Защо си толкова смаяна?
	— Защото подадох документи за работа към Организацията на обединените нации. Тук, в Ню Йорк.
	— Не ми каза, че ще правиш такова нещо! — рече той, явно беше засегнат.
	— И ти не ми каза за твоите планове! — възмутено отвърна тя.
	— Да, ама сега ти казвам.
	— Ами и аз сега ти казвам.
	— Но… щеше ли да ме зарежеш?
	— Защо трябва да живеем там, където ти работиш? Защо да не живеем там, където работя аз?
	— През месеца, в който не бяхме заедно, съвсем бях забравил колко си докачлива, дявол те взел! — рече той.
	— Точно така.
	Последва мълчание.
	Най-накрая Елис каза:
	— Е, така или иначе, след като и двамата ще живеем в Ню Йорк…
	— Бихме могли да поделим домакинските разходи?
	— Да — колебливо отвърна той.
	Изведнъж тя много съжали, че така избухна одеве. Почти го бе загубила там, в Афганистан, и сега не можеше да му бъде ядосана задълго, защото винаги си спомняше колко се бе уплашила тогава, че са разделени завинаги, и колко неописуемо щастлива бе, задето останаха заедно и оцеляха.
	— Окей — по-меко изрече тя. — Тогава да разделим домакинските разходи.
	— Всъщност… аз си мислех дали да не го направим официално. Ако ти искаш.
	Това беше чакала отдавна.
	— Официално? — запита, като че ли не бе разбрала.
	— Да — неловко продължи той. — Искам да кажа, можем да се оженим. Ако ти искаш.
	Тя щастливо се засмя.
	— Направи го както трябва, Елис! — рече тя. — Поискай ръката ми!
	Той хвана ръката й.
	— Джейн, любима моя, обичам те! Ще се омъжиш ли за мен?
	— Да! Да! — почти извика тя. — Колкото може по-скоро! Утре! Днес!
	— Благодаря ти! — рече той.
	Тя се наведе към него и го целуна.
	— Аз също те обичам!
	След това постояха така, без да говорят, само се държаха за ръце и гледаха как слънцето залязва. „Странна история — помисли си Джейн. — Афганистан ми се струва сега, сякаш никога не е бил, като лош сън — още го виждам ясно, но вече не ме плаши.“ Хората си спомняше много добре — моллата Абдула, „бабата“ Рабия, хубавия Мохамед, чувствената Захара и вярната Фара, но бомбите и хеликоптерите, страхът и трудностите вече избледняваха от спомените й. Мислеше си, че истинското приключение тепърва предстои: да се оженят, да отгледат Шантал и да направят света по-добър за нея, когато порасне.
	— Да тръгваме ли? — попита Елис.
	— Да. — Тя за последен път стисна ръката му, после я пусна. — Много неща ни предстоят.
	Той запали колата и потеглиха обратно към града.
