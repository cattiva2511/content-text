D>
	На майка ми Мери
D$


>
	Със специални благодарности към:
	Музея на остров Спиналонга;
	Професор Ричард Гроувз, Академична дерматология, Импириъл колидж;
	Д-р Диана Локууд, Лондонски институт по хигиена и тропическа медицина Стелиос Ктениадакис Мисията на прокажените ЛЕПРА.


>
	Остров Спиналонга, близо до северния бряг на Крит, е бил главната колония за прокажени в Гърция от 1903 до 1957 година.


>	Плака, 1953 г.

	_Из тесните улички на Плат фучеше студен вятър._
	_Хладината на есенния въздух обгърна жената, сковавайки тялото и ума й до безчувственост, която почти притъпи сетивата й, но не можеше с нищо да облекчи мъката й. Измина със залитане последните няколко метра до кея, облегната на баща си, с походка на старица, на която всяка стъпка носи пробождаща болка. Но нейната болка не беше физическа. Тялото й беше силно като това на всяка млада жена, дишала цял живот чистия критски въздух, кожата й беше също тъй свежа, а очите също тъй наситено кафяви и ясни като на всяка друга девойка на този остров._
	_Малката лодка, нестабилна под товара си от различни вързопи, затегнати с връв, се клатушкаше и люлееше в морската вода. Възрастният мъж бавно се спусна в нея и докато се опитваше да задържи съда стабилен с едната си ръка, протегна другата, за да помогне на дъщеря си. Тя се качи на борда без произшествия и той загрижено я уви в одеяло, за да я предпази от стихиите. След това единственият знак, че тя не бе просто още някоя част от товара, бяха дългите кичури тъмна коса, които летяха и танцуваха свободно с вятъра. Мъжът внимателно освободи лодката от пристана — нямаше какво повече да се каже или направи — и пътуването им започна. Това не беше началото на кратка разходка за доставка на провизии, а на еднопосочно пътуване, с което започваше нов живот. Живот в колония за прокажени. Живот на Спиналонга._


>	Част 1

>>	Първа глава

	_Плака, 2001 г._
	Развитото въже полетя във въздуха и поръси голите ръце на жената с капчици морска вода. Те скоро изсъхнаха и тя забеляза как слънцето, което безмилостно напичаше от безоблачното небе, рисува върху кожата й блестящи криволичещи очертания от солени кристали, подобно на диамантена татуировка. Алексис беше единственият пасажер в малката очукана лодка и докато съдът се отдалечаваше с пуфтене от кея в посока на самотния, ненаселен остров пред тях, тя потрепери, мислейки си за всички мъже и жени, които са пътували дотам преди нея.
	Спиналонга. Тя се заигра с думата и я изтърколи по езика си като костилка от маслина. Островът беше право пред тях и докато лодката приближаваше голямото венецианско укрепление, обърнато към морето, тя почувства едновременно тежестта на миналото му и непреодолимото усещане за онова, което той все още означаваше в настоящето. Това, предположи тя, би могло да бъде място, където историята е все още топла, а не студена като камък, с истински, а не въображаеми обитатели. Колко различно би било от древните дворци и обекти, из които се бе скитала последните няколко седмици, месеци, дори години.
	Алексис можеше да прекара още един ден, препъвайки се из руините на Кносос, опитвайки се да състави от обемистите фрагменти картината на живота по тези места от преди повече от четири хиляди години. Но напоследък беше започнала да разбира, че това минало бе толкова отдалечено, че сякаш оставаше недостъпно за въображението й и със сигурност не успяваше да я заплени. Въпреки че имаше диплома на археолог и работеше в музей, тя усещаше как интересът й към професията намалява с всеки изминал ден. Баща й беше учен със страст към предмета си и като всяко дете тя просто беше израснала с убеждението, че ще последва прашните му стъпки. За човек като Маркъс Филдинг никоя древна цивилизация не беше достатъчно отдалечена във времето, за да не събуди интерес, но за Алексис, която сега беше на двадесет и пет, бикът, който беше подминала на пътя по-рано през деня, беше значително по-реален и значим в живота й, отколкото би могъл да бъде Минотавърът в центъра на легендарния Критски лабиринт.
	Развитието на кариерата й не беше най-тревожният проблем в живота й в момента. По-належаща беше дилемата й относно Ед. Докато поглъщаха неизменната топлина на късните летни дни през ваканцията си на гръцките острови, някога обещаващата им любовна връзка бавно се превръщаше в отминала епоха. Отношенията им процъфтяваха в пречистения микрокосмос на университета, но във външния свят вехнеха и след три години приличаха на болнаво растение, което не е успяло да преживее пресаждането от парника в лехата.
	Ед беше красив. Това беше по-скоро факт, отколкото мнение. Но именно красотата му в някои моменти я дразнеше, не по-малко от всичко друго, и тя беше сигурна, че допринася за арогантното му излъчване и онази самоувереност, на която понякога завиждаше. Подхождаха си по начина, по който „противоположностите се привличат“ — Алексис с бледата си кожа и тъмни очи и коса и Ед, рус и синеок, с почти арийска външност. Но понякога тя чувстваше как неопитомената й природа се обезцветява от нуждата му за дисциплина и ред и знаеше, че не иска това; дори малкото спонтанност, за която тя копнееше, беше анатема за него.
	Много от другите му добри качества, повечето от които светът принципно смяташе за предимства, бяха започнали да я подлудяват. Като начало, непоклатимата му увереност. Тя беше неизбежният резултат от категоричната сигурност в онова, което го очакваше и винаги го бе очаквало от момента на раждането му. Беше му обещано доживотно място в юридическа фирма и годините щяха да отминават по предварително определената схема за напредване в кариерата и жилища на очакваните места. Единственото нещо, в което Алексис не се съмняваше, беше нарастващата им несъвместимост. В течение на почивката им тя прекарваше все повече време в размисли за бъдещето и изобщо не си представяше Ед като част от него. Не си подхождаха дори в бита. Пастата за зъби се стискаше от погрешния край. Но тя беше виновна, не Ед. Начинът, по който реагираше на нейната небрежност, беше показателен за принципното му отношение към живота и изискванията му всичко да е в идеална форма й се струваха неприятна проява на контрол. Опитваше се да се съобразява с нуждата му от подреденост, но се възмущаваше от мълчаливата му критика към леко хаотичния начин, по който живееше живота си. Често се сещаше, че именно в мрачния, разхвърлян кабинет на баща си се чувстваше като у дома си, а спалнята на родителите й, където майка й беше избрала бледите стени и изчистените повърхности, я караше да зъзне.
	Желанията на Ед винаги се изпълняваха. Той беше едно от златните момчета на съдбата: отличник на класа без особени усилия, ненадминат шампион в спорта година след година. Съвършеният отговорник на класа. Щеше да бъде болезнено да види как се спуква сапуненият му мехур. Бяха го възпитали да вярва, че светът му принадлежи, но Алексис беше започнала да осъзнава, че не може да бъде затворена в този свят. Наистина ли можеше да се откаже от независимостта си, за да заживее с Ед, колкото и очевидно да изглеждаше, че трябва да го направи? Малко занемарено жилище под наем в Крауч Енд* срещу елегантен апартамент в Кенсингтън** — нима беше луда, за да отхвърли второто? Въпреки че Ед очакваше тя да се премести при него през есента, налагаше й се да се запита: какъв бе смисълът да живее с него, ако не възнамеряваха да се женят? И във всеки случай, беше ли той мъжът, който би искала да бъде баща на децата й? Тези съмнения се въртяха в ума й от седмици, дори вече месеци, и рано или късно трябваше да прояви смелост и да направи нещо по въпроса. Ед бе поел толкова голяма част от говоренето, организирането и ръководенето по време на тази ваканция, че сякаш не забелязваше как моментите, в които тя мълчеше, ставаха все по-дълги с всеки изминал ден.
	[* Квартал в северен Лондон. — Бел.прев.]
	[** Престижен квартал в западен Лондон. — Бел.прев.]
	Колко различно беше това пътуване от ваканциите на гръцките острови в студентските й години, когато тя и приятелите й бяха волни души и единствено прищявката определяше режима на дългите им, сгорещени от слънцето дни! С подхвърляне на монета от двадесет драхми решаваха в кой бар да отидат, на кой плаж да се пекат и колко да останат на всеки остров. Беше й трудно да повярва, че животът е могъл да бъде толкова безгрижен. Това пътуване беше така изпълнено с конфликти, спорове и съмнения в себе си; беше мъчение, започнало много преди Алексис да се озове на критска земя.
	Как може да съм на двадесет и пет години и да съм така безнадеждно несигурна в бъдещето? — питаше се тя, докато приготвяше чантата си за пътуването. Ето ме, в апартамент, който не притежавам, на път да отида да си почина от работа, която не харесвам, с мъж, за когото почти не ме е грижа. Какво ми става?
	На нейните години София, майката на Алексис, вече е била омъжена от няколко години, с две деца. Какви обстоятелства я бяха направили толкова зряла на тази ранна възраст? Как е могла да бъде толкова улегнала, когато Алексис все още се чувстваше като дете? Ако знаеше повече за начина, по който майка й е възприемала живота, може би това щеше да й помогне да намери подходящите за себе си решения.
	Но София винаги беше изключително резервирана към миналото си и през годините нейната потайност се бе превърнала в бариера между нея и дъщеря й. За Алексис беше странна иронията, че в семейството й така се насърчаваше изучаването и разбирането на миналото и въпреки това не й позволяваха да погледне под лупа собствената си история. Чувството, че София крие нещо от децата си, хвърляше сянката на недоверието. София Филдинг не само беше погребала корените си, но и хубаво беше утъпкала пръстта над тях.
	Алексис имаше само една следа към миналото на майка си: избледняла сватбена фотография, която стоеше на нощната масичка на София, откакто дъщеря й се помнеше, с изтъняла от излъскването сребърна рамка. Когато Алексис беше малка и използваше грамадното легло на родителите си като батут, образът на усмихнатата, но доста вдървена двойка на снимката подскачаше нагоре-надолу пред нея. Понякога задаваше на майка си въпроси за красивата дама, облечена в дантели, и тънкия мъж с почти бели коси. Как се казваха? Защо косата му беше посивяла? Къде бяха сега? Отговорите на София бяха възможно най-лаконични: че те са леля Мария и чичо Николаос, живели са на Крит и сега и двамата са покойници. Тогава тази информация беше удовлетворявала Алексис, но сега тя имаше нужда да узнае повече. Особеният статут на тази снимка — единствената сложена в рамка фотография в цялата къща, освен нейната и тази на по-малкия й брат Ник — възбуждаше любопитството й, колкото и всичко останало. Тези двама души очевидно са били много важни в детството на майка й и въпреки това София сякаш не желаеше да говори за тях. Всъщност беше нещо повече от нежелание, беше решителен отказ. Докато растеше и се превръщаше в девойка, Алексис се беше научила да уважава желанието на майка си за лична неприкосновеност — то беше също толкова силно, колкото собствения й младежки инстинкт да се затвори в себе си и да избягва общуването. Но вече беше надраснала всичко това.
	Вечерта, преди да замине на почивка, беше отишла в дома на родителите си, викторианска терасирана къща на една тиха улица в Батърси*. Имаха стара семейна традиция да се хранят в местната гръцка таверна, преди Алексис или Ник да заминат за новия семестър в университета или да пътуват в чужбина, но този път Алексис имаше друг мотив да ги посети. Искаше да се посъветва с майка си какво да прави с Ед и, не по-малко важно, планираше да й зададе няколко въпроса за миналото й. Алексис подрани с около час и беше твърдо решена да се опита да накара майка си да вдигне завесата. Дори мъничко светлина би я удовлетворила.
	[* Район в центъра на Лондон, близо до южния бряг на Темза. — Бел.прев.]
	Тя влезе в къщата, остави тежката си раница на покрития с плочки под и хвърли ключовете си на потъмнелия месингов поднос на полицата в коридора. Приземиха се с шумно дрънчене. Алексис знаеше, че майка й най-много мрази някой да я свари неподготвена.
	— Здрасти, мамо! — извика тя в тишината на коридора.
	Предполагайки, че майка й е горе, тя изкачи стъпалата по две наведнъж и като влезе в спалнята на родителите си, както обикновено се зачуди на извънредната й подреденост. Скромна сбирка от гердани висеше от единия ъгъл на огледалото, а на тоалетката на София бяха спретнато подредени три шишенца с парфюм. Извън това в стаята нямаше никакви други дребни предмети. Нямаше „улики“ за личността или миналото на майка й, нито снимка на стената, нито книга на нощната масичка. Само онази фотография в рамка до леглото. Въпреки че София делеше стаята с Маркъс, това беше нейна територия и тук властваше нейната нужда от ред. Всеки член на семейството си имаше собствено място и всяко от тях притежаваше напълно различна индивидуалност.
	Ако разпръснатият минимализъм на главната спалня я превръщаше в стая на София, територията на Маркъс беше кабинетът му, където книгите бяха натрупани в колони на пода. Понякога тези тежки кули се прекатурваха и книгите се разпръсваха из стаята, тогава единственият начин да се стигне до бюрото му беше да се премине по подвързаните с кожа томове, все едно са камъни на брод. Маркъс обичаше да работи в този разрушен книжен храм. Това му напомняше на работата насред археологически разкопки, където всеки камък е внимателно означен, въпреки че за нетренираното око всички изглеждат като купчина изоставени отломки. В тази стая винаги беше топло и като дете Алексис често се промъкваше вътре да почете някоя книга, свивайки се в мекия кожен фотьойл, чиято тапицерия непрекъснато се скубеше, но по някакъв начин успяваше да остане най-уютното и гостоприемно място за сядане в къщата.
	Въпреки че децата отдавна бяха напуснали дома, стаите им стояха непокътнати. Тази на Алексис все още беше боядисана в онова доста потискащо лилаво, което беше избрала като намусена петнайсетгодишна тийнейджърка. Покривката на леглото, килимът и гардеробът бяха в съответстващо бледомораво, цветът на мигрените и избухливостта — дори Алексис мислеше така сега, въпреки че навремето беше настояла да го има. Някой ден родителите й можеше да се заемат с пребоядисване, но в къща, в която вътрешният дизайн и меката мебел не бяха от първостепенна важност, можеше да измине още едно десетилетие, преди това да се случи. Цветът на стените в стаята на Ник отдавна беше изгубил значение — не се виждаше и един квадратен инч между плакатите на играчи от „Арсенал“, хевиметъл групи и блондинки с невероятни бюстове. Дневната беше място, споделяно от Алексис и Ник, които сигурно бяха прекарали безброй часове през тези двадесет години да гледат тихо телевизия в полумрака. Но кухнята беше за всички. Кръглата маса от 70-те години — първата мебел, която София и Маркъс бяха купили заедно — беше центърът на стаята, мястото, където всички се събираха, говореха, играеха игри, ядяха и, въпреки разгорещените дебати и разногласия, които често бушуваха около нея, ставаха семейство.
	— Здравей — каза София на отражението на дъщеря си в огледалото. Тя едновременно сресваше късата си коса с руси кичури и търсеше нещо в малка кутия за бижута. — Почти съм готова — добави тя, слагайки си коралови обици в тон с блузата.
	Въпреки че Алексис никога не би отгатнала, София усещаше възел в стомаха си, докато се подготвяше за този семеен ритуал. Моментът й напомняше за всички онези нощи преди започването на новия семестър на дъщеря й, когато се преструваше на весела, а всъщност се измъчваше от предстоящото заминаване на Алексис. Способността на София да прикрива емоциите си сякаш се усъвършенстваше пропорционално на чувствата, които потискаше. Тя обърна очи към огледалния образ на дъщеря си, застанал до нейното собствено лице, и остана шокирана. Това не беше онова младежко лице, което винаги си представяше, а лицето на възрастна жена, чиито питащи очи сега гледаха право в нейните.
	— Здравей, мамо — каза тихо Алексис. — Кога се връща татко?
	— Много скоро, надявам се. Знае, че утре трябва да ставаш рано и обеща да не закъснява.
	Алексис взе познатата фотография и си пое дълбоко въздух. Дори и на двайсет и няколко години все още откриваше, че й се налага да събере смелост, за да се натрапи в забранената зона от миналото на майка си, сякаш се промъкваше под раирана лента, ограждаща сцената на престъпление. Трябваше да разбере какво мисли майка й. София се беше омъжила, преди да навърши двадесет, така че не беше ли глупачка Алексис да отхвърли възможността да прекара остатъка от живота си с някого като Ед? Или може би майка й споделяше нейното мнение, че щом тези мисли изобщо се въртят в главата й, значи той наистина не е подходящият човек? Повтаряше си въпросите наум. Как майка й беше разбрала с такава сигурност и толкова млада, че човекът, за когото е щяла да се ожени, е „единственият“? Как е могла да знае, че ще бъде щастлива през следващите петдесет, шестдесет, може би дори седемдесет години? Или не е мислела за това по този начин? В мига, когато всички тези въпроси щяха да се излеят навън, тя се поколеба, внезапно уплашена да не бъде отблъсната. Но все пак имаше един въпрос, който трябваше да зададе.
	— Може ли… — попита Алексис — може ли да отида да видя къде си израснала? — Като се изключи малкото име, което свидетелстваше за гръцката й кръв, единствените външни признаци за наследството от София бяха тъмнокафявите й очи и тази вечер Алексис се възползва максимално от тях, като ги впери в майка си. — Ще посетим Крит към края на пътуването и би било такава загуба да измина целия този път и да пропусна тази възможност.
	София беше жена, за която не беше лесно да се усмихва, да показва чувствата си, да дарява прегръдка. Сдържаността беше естественото й състояние и първата й реакция беше да потърси някакво извинение. Но нещо я спря — онова, което Маркъс често й повтаряше, че Алексис винаги ще бъде тяхното дете, но няма винаги да е дете, което тича обратно при нея. Въпреки че не искаше да приеме това, тя знаеше, че е вярно, и тази независима млада жена пред нея беше последното доказателство. Вместо да се затвори в себе си, както обикновено правеше, когато разговорът дори бегло докосваше темата за миналото, София отговори с неочаквана топлота, признавайки за пръв път, че желанието на дъщеря й да научи повече за корените си не само е естествено, а вероятно е и нейно право.
	— Да… — отвърна колебливо. — Предполагам, че би могла.
	Алексис се опита да прикрие удивлението си. Почти не се осмеляваше да диша, за да не се окаже, че майка й е променила решението си.
	Тогава, по-уверено, София продължи:
	— Да, ще бъде добра възможност. Ще напиша бележка, която да занесеш на Фотини Даварас. Тя познаваше семейството ми. Трябва вече да е доста възрастна, но е живяла цял живот в родното ми село и се омъжи за собственика на местната таверна, така че дори може да те нахранят добре.
	Алексис засия от възбуда.
	— Благодаря, мамо… Къде точно е селото? — добави тя. — Спрямо Ханя*?
	[* Град в западната част на Крит. — Бел.прев.]
	— Намира се на около два часа път източно от Ираклион* — отвърна София. — Така че от Ханя може да ти отнеме четири или пет часа — доста разстояние за един ден. Баща ти ще се прибере всеки момент, но когато се върнем от вечеря, ще напиша писмото до Фотини и ще ти покажа на картата къде точно е Плака.
	[* Административният център на Крит, близо до географския център на острова. — Бел.прев.]
	Невнимателното затръшване на външната врата обяви, че Маркъс се е върнал от университетската библиотека. Износеното му кожено куфарче се издуваше насред коридора, а от всяка дупка в шевовете стърчаха случайни късчета хартия. Мъжът с мечешко телосложение, очила и гъста посребрена коса, който вероятно тежеше колкото жена си и дъщеря си взети заедно, посрещна Алексис с широка усмивка, когато тя изтича надолу от стаята на майка си и скочи от последното стъпало право в ръцете му, точно както правеше от тригодишна.
	— Татко! — каза Алексис просто, а дори и това беше излишно.
	— Красивото ми момиче — каза той, обхващайки я в топлата и удобна прегръдка, която само бащите с такива щедри пропорции могат да предложат.
	Скоро след това тръгнаха за ресторанта, който беше на пет минути пеша от къщата. Сгушена сред редицата лъскави вино барове, скъпи сладкарници и модерни фюжън ресторанти, „Таверна Лукакис“ беше постоянната величина. Беше отворила за пръв път малко след като семейство Филдинг бяха купили къщата си и през това време беше видяла как се появяват и си отиват стотина други магазини и ресторанти. Собственикът Грегорио посрещна триото като истински стари приятели. Посещенията им бяха толкова ритуални, че той знаеше какво ще поръчат още преди да са седнали. Както винаги, те любезно изслушаха какви са специалитетите на деня, след което Грегорио посочи всеки от тях по ред и изрецитира:
	— Мезето на деня, мусака, стифадо*, калмари, бутилка рецина** и голяма газирана вода.
	[* Задушено месо с лукчета и сос. — Бел.прев.]
	[** Гръцко трапезно вино. — Бел прев.]
	Те кимнаха и се разсмяха, докато той се извърна, преструвайки се на отвратен от това, че отказват по-оригиналните произведения на готвача му.
	През повечето време говореше Алексис (мусака). Тя описваше планираното пътуване с Ед, а баща й (калмари) от време на време я прекъсваше с предложения за археологически обекти, които биха могли да посетят.
	— Но татко — изохка отчаяно Алексис, — знаеш, че Ед не се интересува особено от разглеждане на руини!
	— Знам, знам — отвърна търпеливо той. — Но само някой филистер би отишъл в Крит, без да посети Кносос. Все едно да отидеш в Париж и да не си дадеш труда да видиш Лувъра. Дори Ед би трябвало да го разбира.
	Всички те знаеха много добре, че Ед беше повече от способен да подмине всяко нещо с повей на висока култура, и както обикновено в гласа на Маркъс имаше лек намек за пренебрежение при споменаването му. Не че не го харесваше или всъщност имаше нещо против него. Ед беше точно типът човек, който един баща би трябвало да иска за зет, но Маркъс не можеше да потисне разочарованието си, когато си представяше как това момче с влиятелни познати става бъдещето на дъщеря му. София, от друга страна, обожаваше Ед. Той въплъщаваше всичко, което тя искаше за дъщеря си: порядъчност, сигурност и родословие, което му даваше самочувствието на човек, свързан (макар и изключително далечно) с английската аристокрация.
	Вечерта беше забавна. Тримата не се бяха събирали от няколко месеца и Алексис имаше много да наваксва, особено с всички разкази за любовния живот на Ник. Брат й, който работеше по магистратурата си в Манчестър, не бързаше да порасне и семейството постоянно се удивляваше на сложните му връзки.
	Алексис и баща й се увлякоха в разкази от работата си и София се разсея, припомняйки си деня, в който бяха дошли в този ресторант за пръв път и Грегорио беше натрупал няколко възглавници, за да може Алексис да достигне масата. По времето, когато се роди Ник, таверната беше инвестирала в детски стол и скоро децата се научиха да обичат силните вкусове на тарамасалата* и цацики**, които келнерите им носеха в малки чинийки. В продължение на повече от двадесет години всяко значимо събитие в живота им беше отбелязвано тук, под звуците на една и съща касета с популярни гръцки мелодии, която се въртеше без прекъсване. София осъзна по-ясно от всякога, че Алексис вече не е дете, и се замисли за Плака и писмото, което скоро щеше да напише. В продължение на много години беше кореспондирала редовно с Фотини и преди повече от четвърт век беше описала появата на първото си дете. След няколко седмици беше пристигнала малка, съвършено избродирана рокличка, в която тя облече бебето за кръщенето му при липсата на традиционната туника. Двете жени бяха спрели да си пишат преди известно време, но София беше сигурна, че съпругът на Фотини би я известил, ако нещо се случеше с жена му. Тя се зачуди как ли изглежда Плака сега и се опита да заглуши представата за малкото село, превзето от шумни кръчми, в които се продава английска бира. Силно се надяваше Алексис да го завари точно такова, каквото го беше напуснала.
	[* Разбит хайвер. — Бел.прев.]
	[** Млечна салата. — Бел.прев.]
	С напредването на вечерта Алексис усещаше нарастваща възбуда от това, че най-сетне щеше да се зарови по-дълбоко в семейната си история. Въпреки търканията, които знаеше, че я очакват по време на ваканцията, поне посещението на родното място на майка й беше нещо, което можеше да предвкусва с удоволствие. Алексис и София размениха усмивки и Маркъс изведнъж се запита дали дните му на посредник и помирител между своите съпруга и дъщеря не приближават края си. Тази мисъл го сгря и го заля удоволствие от компанията на двете жени, които обичаше най-много на този свят.
	Те привършиха вечерята си, учтиво изпиха до половината ракията, поднесена от заведението, и си тръгнаха. Тази нощ Алексис щеше да спи в старата си стая и очакваше с нетърпение онези няколко часа, които щеше да прекара в детското си легло, преди да се наложи да стане и да вземе метрото до Хийтроу* сутринта. Чувстваше се необяснимо доволна, въпреки че изобщо не беше успяла да се посъветва с майка си. В този момент й изглеждаше много по-важно, че с пълното съдействие на София отива да посети родното й място. Сега всичките й настойчиви опасения за по-далечното бъдеще бяха забравени.
	[* Най-голямото летище в Лондон и Великобритания. — Бел.прев.]
	Когато се върнаха от ресторанта, Алексис направи кафе на майка си и София седна в кухнята, за да съчини писмото до Фотини, като се отказа от три чернови, преди най-накрая да запечата плика и да го подаде на дъщеря си през масата. Всички тези действия бяха извършени мълчаливо и напълно погълнаха София. Алексис чувстваше, че ако проговори, магията може да се развали и майка й да се отметне.


	Вече две седмици и половина писмото на София лежеше в сигурния вътрешен джоб на чантата на Алексис, скъпоценно колкото и паспортът й. Наистина, то беше паспорт само по себе си, тъй като беше начинът да получи достъп до миналото на майка си. Беше пътувало с нея от Атина и по-нататък по задимените, понякога подхвърляни от бурите фериботи до Парос, Санторини и сега Крит. Бяха пристигнали на острова преди няколко дни и намериха стая под наем на морския бряг в Ханя — лесна задача в това време от сезона, когато повечето летовници вече бяха заминали.
	Течаха последните дни от почивката им и след като неохотно посети Кносос и археологическия музей в Ираклион, Ед жадуваше да прекара на плажа малкото останало време преди дългото им пътуване с кораб обратно до Пирея. Но Алексис имаше други планове.
	— Утре ще отида да посетя една стара приятелка на майка ми — заяви тя, докато седяха в таверна край пристанището и чакаха да дадат поръчката си. — Живее от другата страна на Ираклион, така че ще отсъствам през по-голямата част от деня.
	За пръв път споменаваше за своето намерение пред Ед и се стегна, очаквайки реакцията му.
	— Страхотно! — озъби се той и сърдито добави: — Предполагам, че ще вземеш колата?
	— Да, ако не възразяваш. Разстоянието е малко над сто и петдесет мили и ще ми отнеме дни, ако трябва да ползвам местните автобуси.
	— Е, явно нямам голям избор, нали? И определено не искам да дойда с теб.
	Ядосаните очи на Ед проблеснаха към нея като сапфири на фона на загорялото му лице, преди да изчезнат зад менюто. Щеше да се мръщи през останалата част от вечерта, но Алексис можеше да го понесе, при положение че му беше съобщила новината съвсем неочаквано. По-трудно можеше да приеме пълната липса на интерес към плана й, въпреки че беше нещо типично за него. Дори не попита за името на жената, с която щеше да се види.
	На следващата сутрин, малко след като слънцето се бе издигнало над хълмовете, тя се измъкна от леглото и тръгна от хотела им.
	Нещо много неочаквано я беше впечатлило, когато потърси Плака в своя пътеводител. Нещо, което майка й не беше споменала. Срещу селото имаше остров, съвсем близо до брега, и макар че статията за него беше съвсем кратка, дори незабележима, беше завладяла въображението й:
C>
	СПИНАЛОНГА: Остров с масивна венецианска крепост, превзет от турците през XVIII век. По-голямата част от нашествениците напускат Крит, когато е обявена автономия през 1898 г., но жителите на Спиналонга отказват да изоставят домовете си и доходоносното си занимание с контрабанда. Тръгват си едва през 1903 г., когато островът е превърнат в колония за прокажени. През 1941 г. в Крит нахлуват немските войски и той е окупиран до 1945 г., но заради присъствието на прокажените Спиналонга остава встрани от тези събития. Островът е изоставен през 1957 година.
C$
	Изглеждаше, че raison d’être* на Плака е била да играе ролята на снабдителен център за колонията на прокажените, и Алексис беше заинтригувана защо майка й изобщо не го беше споменала. Докато въртеше волана на наетото „Чинкуеченто“**, се надяваше да има време да посети Спиналонга. Разгърна картата на Крит върху празната пътническа седалка и за пръв път забеляза, че островът е във формата на отпуснато животно, заспало по гръб.
	[* Причината за съществуването (фр.). — Бел.прев.]
	[** Модел на Фиат. — Бел.прев.]
	Пътуването я отведе на изток покрай Ираклион по гладкия, прав крайбрежен път, който минаваше през ненормално презастроените модерни ивици на Херсонисос и Малия. От време на време забелязваше кафява табела, която посочваше пътя към някоя древна руина, неподобаващо притисната между напиращите навсякъде хотели. Алексис пренебрегна всички тези знаци. Днес нейната дестинация беше селище, което е процъфтявало не през XX век преди Христа, а през XX век след Христа и нататък.
	Миля след миля пътят й преминаваше покрай маслинови горички и на местата, където земята ставаше по-равна в крайбрежните равнини, покрай огромни плантации от червенеещи домати и зреещо грозде. Най-накрая тя отби от главното шосе и започна последния етап от пътуването си към Плака. От тук пътят се стесняваше и тя беше принудена да кара по-бавно, за да избягва малките купчини камъни, паднали по средата му от околните планини, или от време на време някоя коза, която пресичаше бавно пред нея и я изглеждаше заплашително с дяволските си сближени очи. След известно време пътят започна да се изкачва и след един особено остър завой тя спря на банкета, а гумите й изскърцаха по чакъла. Далеч долу, в ослепително сините води на залива Мирабело, можеше да види голямата дъга на едно почти кръгло естествено пристанище и точно на мястото, където ръкавите му сякаш се съединяваха в прегръдка, имаше парче земя, което приличаше на малко, закръглено хълмче. Отдалече изглеждаше сякаш е свързано със сушата, но Алексис знаеше от картата си, че това беше остров Спиналонга и че за да бъде достигнат, трябва да се прекоси водна ивица. Нищожно малък в сравнение с околния пейзаж, островът се изправяше гордо над водата, като в единия край ясно се виждаха останките от венецианската крепост, а зад тях, по-неясни, но все пак добре очертани, редица от линии — това бяха улиците на острова. Беше обитаван в продължение на хиляди години и после изоставен по някаква причина преди по-малко от половин век.
	Измина бавно последните няколко мили от пътуването си надолу към Плака, със свалени прозорци на евтината наета кола, за да пусне вътре топлия бриз и аромата на дъхава мащерка. Беше два следобед, когато най-накрая спря с бръмчене насред тихия селски площад. Дланите й блестяха от пот от стискането на твърдия пластмасов волан и тя забеляза, че лявата й ръка е изгоряла от ранното следобедно слънце. Това беше призрачен час за пристигане в гръцко селце. Кучетата лежаха като мъртви в сенките, а няколко котки обикаляха в търсене на огризки. Нямаше други признаци на живот, само някои смътни следи, че неотдавна тук е имало хора — изоставен мотопед, облегнат на дърво, преполовен пакет цигари на една пейка, оставен до разтворена табла. Щурците продължаваха постоянната си песен, която щеше да затихне едва привечер, когато жестоката жега най-сетне щеше да премине. Селото вероятно беше точно същото, каквото е било през 70–те години, когато майка й го бе напуснала. Нямаше много причини да се променя.
	Алексис вече беше решила, че ще се опита да посети Спиналонга, преди да потърси Фотини Даварас. Наслаждаваше се на усещането за пълна свобода и независимост, а след като намереше старата жена вероятно щеше да бъде невъзпитано да изчезне на разходка с лодка. Алексис разбираше, че ще я карат да се върне в Ханя вечерта, но за момента щеше да се наслади на следобеда си и по-късно да мисли как да се обади на Ед и да си намери квартира.
	Реши да се довери на пътеводителя („… опитайте в кръчмата на малкото рибарско селце Плака, където за няколко хиляди драхми обикновено ще се намери някой рибар, който да ви закара“), уверено закрачи през площада и отметна лепкавите пластмасови ивици с цветовете на дъгата, които висяха на входа на селската кръчма. Тези мърляви ленти бяха опит да се държат мухите вън, а хладината — вътре, но всъщност само събираха прах и поддържаха постоянен полумрак в помещението. Взирайки се в тъмнината, Алексис едва различи силуета на жена, седнала зад една маса, и докато се опитваше да я достигне пипнешком в мрака, смътната фигура се надигна и отиде зад бара. Гърлото на Алексис вече беше изсъхнало от праха.
	— Неро, паракало* — каза тя неуверено.
	[* Вода, моля (гр.). — Бел.прев.]
	Жената се затътри покрай редица големи стъклени съдове с маслини и няколко полупразни бутилки с прозрачно, гъсто узо и бръкна в хладилника, за да вземе студена минерална вода. Наля внимателно във висока права чаша и добави дебел резен лимон, преди да я подаде на Алексис. След това изтри ръцете си, намокрени от кондензацията върху ледената бутилка, в огромна престилка на цветя, която почти успяваше да обхване щедрата й талия, и проговори:
	— Англичанка?
	Алексис кимна. В крайна сметка беше наполовина вярно. Трябваше й само една дума, за да предаде следващото си желание.
	— Спиналонга? — попита тя.
	Жената се завъртя и изчезна през малката врата зад бара. Алексис чу приглушени викове „Герасимо! Герасимо!“ и не след дълго звука от стъпки по дървено стълбище. Появи се възрастен мъж, чийто поглед още беше замъглен от прекъснатия следобеден сън. Жената започна да му дърдори нещо и единствената дума, която Алексис успяваше да разбере, беше „драхма“, която бе повторена няколко пъти. Очевидно му обясняваше съвсем недвусмислено, че може да спечели добри пари. Мъжът стоеше, примигвайки, и поемаше този поток от инструкции, без да казва нищо.
	Жената се обърна към Алексис, взе бележника си за поръчки от бара и надраска няколко цифри и схема. Смисълът нямаше да бъде по-ясен даже ако Алексис владееше свободно гръцки. С помощта на много сочене, кръгообразни жестове и знаци върху хартията тя стигна до извода, че отиването и връщането от Спиналонга с двучасов престой на острова ще й струва 20 000 драхми, около 35 лири. Нямаше да бъде евтина разходка, но не беше в позиция да преговаря — и освен това, повече от всякога беше решена да посети острова. Тя кимна и се усмихна на лодкаря, който мрачно й кимна в отговор. В този момент Алексис осъзна, че в мълчанието на рибаря има нещо повече, отколкото беше смятала. Не би могъл да проговори, дори и да искаше. Герасимо беше ням.
	Разходката до кея, където беше привързана лодката на Герасимо, беше кратка. Преминаха мълчаливо покрай спящите кучета и къщите със затворени кепенци. Нищо не помръдваше. Чуваха се единствено мекото потропване на обувките им с гумени подметки и щурците. Дори морето беше гладко и тихо.
	И така, ето я на това 500-метрово пътуване, превозвана от човек, който от време на време се усмихваше, но нищо повече. Лицето му беше грубо като на всеки критски рибар, прекарал десетилетия из бурното море, през нощта, борейки се със стихиите, през деня, кърпейки мрежите си под препичащото слънце. Вероятно беше някъде над шейсетте, но ако бръчките бяха като пръстените на дърветата и можеха да показват възрастта, приблизителното пресмятане би му дало почти осемдесет години. Чертите му не разкриваха нищо. Нито болка, нито нещастие, но и никаква особена радост. Това беше просто спокойното лице на примирен старец, което отразяваше всичко, което е преживял през изминалите години. Въпреки че туристите бяха последните завоеватели на Крит, дошли след венецианците, турците и германците, тях той помнеше, малцина си даваха труд да научат малко гръцки. Сега Алексис се укоряваше за това, че не е накарала майка си да я научи на някои полезни думи — вероятно София все още говореше езика свободно, въпреки че дъщеря й никога не я беше чувала да каже и една дума на гръцки. Единственото, което можеше да предложи на лодкаря сега, беше едно любезно „ефхаристо“ — „благодаря“ — докато й помагаше да се качи на борда, при което той докосна периферията на омачканата си сламена шапка в отговор.
	Вече приближаваха Спиналонга и Алексис прибра фотоапарата си и пластмасовата двулитрова бутилка с вода, която жената от кафенето беше настояла да вземе, показвайки й, че трябва да пие много. Лодката се удари в кея, старият Герасимо й предложи ръка и тя прескочи дървената седалка, за да стъпи на неравната повърхност на изоставения кей. Забеляза, че двигателят още работи. Изглежда възрастният мъж не възнамеряваше да остане. Успяха някак да се разберат, че ще се върне след два часа, и пред погледа й той бавно обърна лодката и се отправи обратно към Плака.
	Сега Алексис беше изоставена на Спиналонга и почувства как я залива страх. Ами ако Герасимо я забрави? След колко време би дошъл Ед да я търси? Би ли могла да преплува разстоянието обратно до сушата? Никога не беше оставала напълно сама, рядко се случваше да няма друго човешко същество на няколко метра от нея и нито веднъж, освен в съня си, не бе губила връзка с други хора за по-дълго от час. Внезапно почувства своята зависимост като воденичен камък и твърдо реши да се стегне. Щеше да приеме охотно този период на уединение — няколкото часа изолация бяха нищо в сравнение с доживотната присъда на самота, пред която са били изправени някогашните обитатели на Спиналонга.
	Масивните каменни стени на венецианската крепост се извисяваха над нея. Как щеше да премине тази на пръв поглед непреодолима преграда? В този момент забеляза в извитата част на стената малък вход, висок горе–долу колкото човек. Беше мъничка тъмна пролука насред разпрострения бял зид и като приближи, тя видя, че е началото на дълъг тунел, който се извиваше, за да препречи гледката към онова, което се намираше на отсрещния край. Зад нея беше морето, пред нея — стените. Единственият път водеше през тъмния, клаустрофобичен коридор. Той продължи няколко метра и когато Алексис пристъпи от полумрака обратно в заслепяващата светлина на ранния следобед, видя нещо със съвсем различен мащаб. Спря като закована.
	Намираше се в долния край на дълга улица, от двете страни на която се издигаха малки двуетажни къщи. Може би някога това място бе изглеждало като всяко друго село в Крит, но тези сгради бяха запуснати. Прозоречни рамки висяха под странни ъгли на счупени панти, кепенци помръдваха и проскърцваха на лекия морски бриз. Тя пристъпи колебливо по потъналата в прахоляк улица, като разглеждаше всичко, което попадаше пред погледа й — църква от дясната й страна със здрава резбована врата, сграда, която, съдейки по големите прозорци на първия етаж, явно е била магазин, и една малко по-внушителна самостоятелна къща с дървен балкон, оформен като арка вход и останки от оградена със стена градина. Над всичко тегнеше дълбока, зловеща тишина.
	Туфи ярки диви цветя растяха в изобилие на приземните етажи на къщите, а на горните етажи от пукнатините в мазилката надничаше шибой. Много от номерата на сградите все още се различаваха. Избледнелите числа — 11,18,29 — насочиха въображението на Алексис към факта, че зад всяка от тези входни врати наистина са живели хора. Тя продължи да се разхожда безцелно, като омагьосана. Сякаш ходеше насън. Не сънуваше, но във всичко имаше нещо нереално.
	Подмина постройка, която трябва да е била кафене, една по-голяма сграда и към нея редици бетонни басейни, за която заключи, че е била перачница. До тях бяха останките на грозен триетажен блок с функционални парапети на балконите от лято желязо. Размерите на зданието странно контрастираха с къщите и мисълта, че някой е издигнал тази постройка едва преди седемдесет години и я е смятал за върха на модното, беше необичайна. Сега големите й прозорци зееха на морския бриз, а електрическите кабели висяха от таваните подобно на буци слепени спагети. Беше може би най-тъжната сграда от всички.
	Отвъд града Алексис стигна до обрасла пътека, която отвеждаше до място без никакви признаци на цивилизация. Беше естествен нос, който се спускаше отвесно няколко десетки метра към морето. Тук тя си позволи да си представи злочестината на прокажените и да се запита дали в отчаянието си са идвали на това място, за да обмислят как да сложат край на всичко. Загледа се към извития хоризонт. Досега беше така погълната от обкръжението си, толкова дълбоко потопена в наситената атмосфера на мястото, че беше забравила за собственото си положение. Тя беше единственият човек на целия остров и това я накара да осъзнае нещо: самотата не означаваше непременно самотност. Човек би могъл да бъде самотен и сред тълпа. Тази мисъл й даде сила за онова, което може би щеше да й се наложи да направи, когато се върнеше: да започне следващия етап от живота си сама.
	Алексис се върна обратно в тихия град и седна да си почине за малко на един каменен праг, като погълна жадно част от водата, която си носеше. Нищо не помръдваше, само от време на време някой гущер пробягваше през сухите листа, които сега покриваха подовете на тези рушащи се домове. През една дупка в стената на разпадащата се къща отпред тя успя да зърне морето, а отвъд него голямата суша. Вероятно прокажените са поглеждали към Плака всеки ден и са можели да видят всяка къща, всяка лодка — може би дори хората, занимаващи се с ежедневните си дела. Можеше само да предположи колко ги е измъчвала тази близост.
	Какви истории можеха да разкажат стените на този град? Трябва да са били свидетели на голямо страдание. Не беше нужно да се обяснява, че да си прокажен, затворен на тази скала, навярно е била една от най-лошите карти, раздавани от живота. Но Алексис имаше опит в правенето на изводи от археологически фрагменти и от останките на това място можеше да заключи, че животът тук е включвал по-широк спектър чувства от обикновеното нещастие и отчаяние. Ако съществуването им е било напълно окаяно, защо са имали кафенета? Защо имаха сграда, която можеше да бъде единствено кметство? Усещаше меланхолия, но виждаше и признаци за нормално съществуване. Именно те успяха да я изненадат. Този мъничък остров е бил общност, не просто място, на което да дойдеш и да умреш — поне това беше ясно от останките на селището.
	Времето беше отлетяло. Когато Алексис погледна часовника си, видя, че вече е пет часът. Слънцето все още изглеждаше толкова високо и горещината бе толкова силна, че тя напълно бе изгубила представа за времето. Скочи с разтуптяно сърце. Макар да се беше наслаждавала на тишината и спокойствието на острова, идеята Герасимо да си тръгне без нея не я привличаше. Избърза обратно през дългия тъмен тунел към кея от другата страна. Старият рибар седеше в лодката си и я чакаше. Щом се появи, той завъртя ключа и включи мотора. Очевидно не възнамеряваше да се задържа повече от необходимото.
	След няколко минути пътуването обратно до Плака вече беше свършило. Алексис с облекчение забеляза кръчмата, където беше започнала пътя си, и видя успокояващо познатата наета кола, паркирана отсреща. Селото вече се беше съживило. Жени седяха и си приказваха пред праговете, а под дърветата в откритото пространство до кръчмата група мъже се бяха струпали около игра на карти и във въздуха висеше облак дим от силните им цигари. Алексис и Герасимо се върнаха в кръчмата с вече привичното мълчание и бяха посрещнати от жената, която, както Алексис се беше досетила, беше съпругата на Герасимо. Алексис преброи няколко мърляви банкноти и й ги подаде.
	— Искаш ли нещо за пиене? — попита жената на грубия си английски. Алексис осъзна, че имаше нужда не само от питие, но и от храна. Не беше хапвала цял ден и от съчетанието на жегата и морската разходка чувстваше слабост.
	Припомни си, че приятелката на майка й държеше местната таверна и припряно зарови в раницата си за омачкания плик с писмото от София. Показа адреса на жената, която веднага го разпозна. Тя хвана Алексис за ръка и я поведе по улицата покрай брега. Около петдесет метра по-надолу имаше таверна, която се разполагаше и на малък кей навътре към морето. Боядисаните в синьо столове и карираните индигово бели покривки сякаш призоваха Алексис като оазис и щом едноименният собственик Стефанос я посрещна, тя знаеше, че ще се радва да седи там и да гледа как залязва слънцето.
	Стефанос имаше нещо, което го свързваше с всеки друг собственик на таверна, каквито Алексис беше срещала: гъсти, добре оформени мустаци. Но за разлика от болшинството от тях, той не изглеждаше така, сякаш изяжда толкова, колкото сервира. Още беше много рано за местните жители да се хранят, така че Алексис седна сама на маса, точно на ръба до морето.
	— Фотини Даварас тук ли е днес? — попита тя нерешително. — Майка ми я е познавала на времето, когато е живяла тук, и й нося писмо.
	Стефанос, който говореше доста по-добре английски от двойката в кръчмата, отвърна топло, че съпругата му наистина е тук и ще дойде да я види веднага щом свърши с приготвянето на днешните ястия. Междувременно предложи да й донесе подбрани местни специалитети, за да не се занимава с менюто. С чаша охладена рецина в ръка и малко черен хляб пред себе си, който да утоли първоначалния глад, Алексис почувства как я залива вълна от задоволство. Беше получила голямо удоволствие от своя самотен ден и се наслаждаваше на този миг на свобода и независимост. Погледна през морето към Спиналонга. Прокажените не се бяха радвали на свобода, помисли си тя, но бяха ли получили нещо друго вместо нея?
	Стефанос се върна с купчина малки бели чинии, натрупани върху ръката му, всяка заредена с мъничка порция от нещо вкусно и току-що приготвено в кухнята — скариди, пълнени цветове от тиквичка, цацики и миниатюрни банички. Алексис се зачуди дали някога е била по-гладна и дали някога са й сервирали по-апетитни ястия.
	Докато приближаваше към масата й, Стефанос беше забелязал как тя се взира в острова. Беше любопитен за тази самотна англичанка, която, както му обясни Андриана, жената на Герасимо, беше прекарала следобеда сама на Спиналонга. В разгара на лятото всеки ден до острова отиваха няколко лодки с туристи — но повечето от тях оставаха най-много половин час и след това се връщаха с автобус до някой от големите курорти по-нататък по крайбрежието. Повечето отиваха единствено заради някакво жестоко любопитство и съдейки по откъслеците от разговори, които понякога дочуваше, ако изобщо решаваха да хапнат в Плака, обикновено бяха разочаровани. Изглежда очакваха да видят нещо повече от няколко изоставени къщи и закована с дъски църква. „Какво искаха?“, винаги се беше изкушавал да попита. „Трупове? Изоставени патерици?“ Безчувствеността им винаги го дразнеше. Но тази жена не беше като тях.
	— Как ви се видя островът? — попита той.
	— Изненада ме — отвърна Алексис. — Очаквах да бъде ужасно меланхолично място — и е така, но в него има нещо много повече от това. Личеше си, че хората, които са живели там, са имали и други занимания, освен да седят и да се самосъжаляват. Поне така ми се стори.
	Това изобщо не беше обичайната реакция на посетителите на Спиналонга, но младата жена явно беше прекарала повече време на острова от повечето хора. Алексис се радваше да си поговори с някого и тъй като Стефанос винаги се стремеше да упражнява английския си, не смяташе да я обезкуражава.
	— Всъщност не знам защо мисля така — но не съм ли права? — попита тя.
	— Може ли да седна? — отвърна Стефанос и без да чака отговор, придърпа със стържене един стол и се настани на него. Инстинктивно усещаше, че тази жена е способна да почувства магията на Спиналонга. — Съпругата ми имаше приятелка, която живееше там — каза той. — Тя е една от малкото хора по тези места, която все още има някаква връзка с острова. Всички други заминаха колкото се може по-надалеч, след като откриха лечението. Освен стария Герасимо, разбира се.
	— Герасимо… е бил прокажен? — Алексис беше леко разтърсена. Това определено обясняваше защо толкова бързаше да се махне от острова, след като я остави там. Сега любопитството й беше напълно разбудено. — А съпругата ви някога посещавала ли е острова?
	— Много, много пъти — отговори Стефанос. — Тя знае повече за него, отколкото всеки друг наоколо.
	Вече бяха започнали да идват други клиенти и Стефанос стана от стола с плетена седалка, за да ги отведе до масите им и да им даде менюта. Слънцето се беше скрило зад хоризонта и небето грееше в наситено розово. Лястовици се стрелваха и пикираха, ловейки насекоми в бързо изстиващия въздух. Сякаш измина цяла вечност. Алексис беше изяла всичко, което Стефанос й беше поднесъл, но все още беше гладна.
	Тъкмо когато се чудеше дали да не отиде в кухнята, за да избере какво още да хапне, което беше напълно приемливо за клиентите на Крит, пристигна основното й ястие.
	— Това е днешният улов — каза сервитьорката, полагайки на масата овален поднос. — Барбуни. Мисля, че му казвате „ред мълит“ на английски*. Надявам се да съм го приготвила по ваш вкус — само печен на скара със свежи подправки и малко зехтин.
	[* Red mullet — барбун (англ.). — Бел.прев.]
	Алексис беше удивена. Не само от съвършено оформеното ястие. Дори не от мекия английски на жената, в който почти нямаше акцент. Онова, което я изненада, беше красотата й. Винаги се беше чудила какво лице би могло да изпрати на война десет хиляди кораба. Трябва да е било такова.
	— Благодаря — каза най-накрая. — Изглежда чудесно.
	Жената видение сякаш щеше да си тръгне, но после се спря.
	— Мъжът ми каза, че сте питали за мен.
	Алексис изненадано вдигна поглед. Майка й беше споменала, че Фотини е в началото на седемдесетте, но тази жена беше стройна, почти без бръчки, а косата й, вдигната високо нагоре, все още беше с цвета на зрели кестени. Това не беше старицата, с която Алексис очакваше да се запознае.
	— Не може да сте… Фотини Даварас? — каза тя със съмнение, докато се надигаше.
	— Това съм аз — потвърди спокойно жената.
	— Имам писмо за вас — Алексис вече се окопитваше. — От майка ми, София Филдинг.
	Лицето на Фотини грейна.
	— Ти си дъщерята на София! Боже мой, това е прекрасно! — възкликна тя. — Как е тя? Как е?
	С огромен ентусиазъм Фотини прие писмото, което Алексис й подаде, и го притисна до гърдите си, все едно беше самата София.
	— Толкова съм щастлива. Нямах вести от нея, откакто леля й почина преди няколко години. Преди това ми пишеше всеки месец, но после просто спря. Много се притесних, когато не отговори на няколко от последните ми писма.
	Алексис чуваше за пръв път за всичко това. Не знаеше, че майка й толкова редовно е пращала писма до Крит — и определено нямаше представа, че някога е получавала нещо. Колко странно, че през всичките тези години не беше виждала дори веднъж писмо с гръцка марка — беше сигурна, че би го запомнила, тъй като от малка ставаше рано и винаги тя беше човекът, който прибира пощата от прага. Изглежда, че майка й беше положила големи усилия да прикрие тази кореспонденция.
	Фотини вече я беше хванала за раменете и изучаваше лицето й с бадемовите си очи.
	— Да видя — да, да, приличаш малко на нея. Още повече приличаш на бедната Ана.
	Ана? При всички онези опити, с които искаше да изтръгне от майка си нещо за лелята и чичото от овехтялата фотография — хората, които я бяха отгледали, Алексис никога не беше чувала това име.
	— Майката на твоята майка — добави Фотини бързо, забелязвайки веднага въпросителното изражение на момичето. По гръбнака на Алексис премина нещо като тръпка. Застанала в неясния полумрак край вече черното като мастило море, тя едва не загуби равновесие, потресена от мащабите на потайността на София и от осъзнаването, че говори с човек, който може да знае някои от отговорите.
	— Хайде, сядай, сядай. Трябва да изядеш барбуна — каза Фотини. Алексис вече беше изгубила апетит, но реши, че ще бъде любезно да приеме, и двете жени седнаха.
	Въпреки че искаше да зададе всичките си въпроси, които направо я разкъсваха, Алексис се остави да бъде разпитана от Фотини, чиито въпроси бяха по-дълбоки, отколкото изглеждаха. Как е майка й? Щастлива ли е? Какъв човек е баща й? Какво я води в Крит?
	Фотини беше сърдечна и топла като нощта и Алексис се усети, че отговаря на въпросите й много откровено. Тази жена беше достатъчно стара, за да й бъде баба, и въпреки това изобщо не създаваше такова впечатление. Фотини Даварас беше пълната противоположност на изгърбената старица в черно, която си беше представила, когато взе писмото от майка си. Интересът й към Алексис изглеждаше напълно искрен. За пръв път от много време — ако изобщо се беше случвало — Алексис си говореше с някого по този начин. Наставникът й в университета понякога я беше изслушвал, сякаш онова, което говореше, наистина имаше значение, но в сърцето си тя знаеше, че той го прави по задължение. Не след дълго Алексис вече споделяше тайните си с Фотини.
	— Майка ми винаги е била ужасно потайна за младостта си — каза тя. — Всичко, което знам, е, че е била родена наблизо и е отгледана от своите леля и чичо — и че си е тръгнала, когато станала на осемнадесет, и никога не се е връщала.
	— Наистина ли това е всичко, което знаеш? — попита Фотини. — Не ти ли е казала още нещо?
	— Не, нищо. Отчасти затова съм тук. Искам да знам повече. Искам да знам какво я е накарало да обърне гръб на миналото по този начин.
	— Но защо сега?
	— О, по най-различни причини — каза Алексис, свела поглед към чинията си. — Но най-вече заради приятеля си. Напоследък осъзнах какъв късмет е имала майка ми да открие баща ми — винаги съм предполагала, че връзка като тяхната е обичайна.
	— Радвам се, че са щастливи. Беше шеметно влюбване, но всички бяхме изпълнени с надежда, защото изглеждаха толкова безкрайно доволни.
	— И все пак е странно. Знам толкова малко за майка си. Тя никога не говори за детството си, как е живяла тук…
	— Така ли? — прекъсна я Фотини.
	— Чувствам, че ако разбера нещо повече за нея, това ще ми помогне. Тя е била щастлива да срещне някого, когото да обича толкова много, но как е знаела, че това ще е подходящият човек за нея? Повече от пет години съм с Ед и не съм сигурна дори дали трябва да бъдем заедно, или не.
	Това изказване изобщо не беше типично за обикновено прагматичната Алексис и тя знаеше, че вероятно ще прозвучи доста мъгляво, почти капризно на някого, с когото се е запознала преди по-малко от два часа. Освен това се беше отклонила от темата. Как можеше да очаква тази гъркиня, колкото и да беше любезна, да се интересува от нея?
	В този момент Стефанос дойде да прибере чиниите и след минута-две се върна с чаши кафе и две щедри порции бренди с цвят на меласа. С течение на вечерта клиентите бяха идвали и тръгвали и сега отново единствената заета маса беше тази на Алексис.
	Стоплена от горещото кафе и още повече от огнената „Метакса“, Алексис попита Фотини от колко време познава майка й.
	— Практически от деня на раждането й — отвърна старата жена. Но не продължи, защото усещаше голямото бреме на отговорността. Коя беше тя, Фотини Даварас, да разказва на това момиче неща от миналото на семейството й, които собствената й майка очевидно искаше да скрие от нея? Едва сега Фотини си спомни за писмото, което беше пъхнала в престилката си. Тя го измъкна, взе нож от съседната маса и бързо го отвори.
C>
	Скъпа Фотини,
	Моля те, прости ми за това, че тъй дълго не поддържах връзка с теб. Знам, че не е нужно да ти обяснявам причините, и ми повярвай, че много често те мисля. Това е дъщеря ми Алексис. Бъди добра с нея, както винаги си била с мен — няма нужда да те моля, нали?
	Алексис е много любопитна да научи историята си — разбираемо е, но за мен се оказа почти невъзможно да й разкажа каквото и да е. Не е ли странно как изминалото време прави разкриването на нещата по-трудно от всякога?
	Знам, че тя ще ти зададе много въпроси — тя е роден историк. Ще им отговориш ли? Твоите очи и уши бяха свидетели на цялата история — мисля, че ще можеш да й опишеш събитията по-истински, отколкото аз някога бих могла.
	Представи й картината на всичко, Фотини. Тя ще ти бъде вечно благодарна. Кой знае — може дори да се върне в Англия, способна да ми каже неща, които никога не съм знаела. Ще й покажеш ли къде съм родена — знам, че това я интересува — и ще я заведеш ли до Агиос Николаос?
	Изпращам много любов на теб и Стефанос — и, моля те, предай сърдечни поздрави и на синовете си.
	Благодаря ти, Фотини.
@	Винаги твоя, София
C$
	Когато прочете писмото, Фотини го сгъна и внимателно го пъхна обратно в плика. Погледна към Алексис, която беше се взирала с любопитство във всяка промяна на изражението й, докато бе преглеждала омачкания лист хартия.
	— Майка ти ме моли да ти разкажа всичко за семейството ти — каза Фотини, — но това не е разказ за преди лягане. В неделя и понеделник затваряме таверната и в този момент от сезона имам цялото време на света. Защо не останеш при нас за два-три дни? Много ще се радвам — очите на Фотини блестяха в мрака. Изглеждаха влажни — дали от сълзи, или от вълнение, Алексис не можеше да прецени.
	Инстинктивно знаеше, че това ще е може би най-добрата инвестиция във време, която би могла да направи, и нямаше никакво съмнение, че историята на майка й би й помогнала повече в бъдеще, отколкото поредното посещение на някой музей. Защо й беше да разглежда хладните останки от минали цивилизации, когато можеше да вдъхне живот на собствената си история? Нищо не я спираше да остане. Необходимо беше само едно кратко съобщение до Ед, че ще бъде тук няколко дни. Макар да осъзнаваше, че тази постъпка изразява почти безсърдечно пренебрежение към него, тя смяташе, че предоставената й възможност оправдава проявата на егоизъм. По същество беше свободна да постъпва както поиска. В този момент всичко беше застинало. Тъмното равно море сякаш беше притаило дъх, а в ясното небе над нея най-яркото съзвездие, Орион, убит и издигнат на небесата от боговете, като че ли очакваше решението й.
	Това може би беше единствената възможност в живота на Алексис да посегне към парчетата от собствената си история, преди бризът да ги разпръсне. Знаеше, че може да отговори на поканата само по един начин.
	— Благодаря — каза тихо тя, внезапно завладяна от умора. — Ще се радвам да остана.


>>	Втора глава

	Тази нощ Алексис спа дълбоко. Когато най-накрая тя и Фотини си легнаха, минаваше един сутринта и натрупаният ефект от дългото шофиране до Плака, следобедът на Спиналонга и замайващото съчетание от мезе и „Метакса“ я хвърлиха в дълбок сън без сънища.
	Беше почти десет часа, когато ярката слънчева светлина се изля през процепа на тежките завеси от зебло и простря своя лъч през възглавницата на Алексис. Тя се събуди и инстинктивно се пъхна по-навътре под завивките, за да скрие лицето си. През последните две седмици беше спала в няколко непознати стаи и след всяко събуждане следваше миг на объркване, докато свикнеше с обстановката и се издърпаше в настоящето. Повечето от матраците в евтините пансиони, където бяха отсядали с Ед, бяха провиснали в средата или имаха пружини, които стърчаха през пълнежа. Никога не беше изпитвала трудности да става от тези кревати сутрин. Но това легло беше съвсем различно. Всъщност цялата стая беше различна. Кръглата маса с дантелена покривка, столът с избелялата плетена седалка, групата акварели в рамки на стената, свещникът, покрит с восъчни струйки, ароматната лавандула, която висеше на китка от задната страна на вратата, и стените, боядисани в нежно синьо, съчетаващо се с цвета на чаршафите: всичко това я правеше по-уютна и от дома.
	Щом дръпна завесите, я посрещна заслепяваща гледка към морето и остров Спиналонга, който в трепкащата мараня на жегата изглеждаше далечен, по-отдалечен от вчера.
	Когато рано предишния ден беше потеглила от Ханя, нямаше намерение да остава в Плака. Представяше си кратка среща с възрастната жена от детството на майка си и бърза обиколка на селото, преди да се върне при Ед. Затова не беше взела нищо освен картата и фотоапарата си — и определено не беше очаквала, че ще й трябват резервни дрехи или четка за зъби. Фотини обаче бързо се притече на помощ, като й услужи с всичко, от което имаше нужда — една от ризите на Стефанос, с която да спи, и износена, но чиста хавлия. Сега, на сутринта, Алексис намери блуза на цветя на края на леглото си — изобщо не беше в неин стил, но след жегата и праха от предишния ден беше доволна, че може да се преоблече. Беше жест, изпълнен с такава майчинска доброта, че нямаше как да го пренебрегне — дори ако светлосиньото и розовото на блузата изглеждаха нелепо в съчетание с жълто-кафявите й шорти, какво значение имаше? Алексис наплиска лицето си със студена вода на малката мивка в коридора и заразглежда внимателно почернялото си лице в огледалото. Беше развълнувана като дете, на което предстои да чуе най-важната част от приказката. Днес Фотини щеше да е нейната Шехерезада.
	С непривичното усещане да бъде облечена в чист, изгладен памук, тя слезе по тъмното задно стълбище и се намери в кухнята на ресторанта, привлечена от богатия аромат на силно, току-що сварено кафе. Фотини седеше зад огромна груба маса в средата на стаята. Въпреки че беше старателно изтъркана, върху нея все още личаха петна от всяко парче месо, което е било смачквано върху нея и всяка билка, която е била стривана върху повърхността й. Вероятно бе ставала свидетел и на хиляди буйни кавги, които са се разпалвали и изкипявали в силната горещина на кухнята. Фотини стана, за да я посрещне.
	— Калимера*, Алексис! — каза топло тя.
	[* Добър ден (гр.). — Бел.прев.]
	Носеше блуза подобна на тази, която беше заела на Алексис, въпреки че нейната беше в оттенък на охрата, който се съчетаваше с набраната пола, която бухваше от тънката й талия и стигаше почти до глезените й. Първото впечатление за красотата й, поразило с такава сила Алексис предната вечер в ласкавата сумрачна светлина, не беше погрешно. Изваяната фигура и големите очи на тази критска жена й напомняха на образите от забележителните минойски фрески в Кносос, живите портрети, изтърпели хиляди години пораженията на времето и все пак притежаващи онази неувяхваща простота, заради която изглеждаха толкова съвременни.
	— Добре ли спа? — попита Фотини.
	Алексис сдържа прозявката си, кимна и се усмихна на Фотини, която вече живо подреждаше на един поднос кафеник, чаши и чинийки с щедри порции и хляб, който току-що беше извадила от фурната.
	— Съжалявам — претоплен е. Това е единственият недостатък на неделите тук — пекарят не става от леглото. Така че ядем или сухи кори, или пресен въздух — каза Фотини през смях.
	— Ще съм повече от доволна от пресния въздух, стига да го преглътна с прясно кафе — отговори Алексис, като последва Фотини през вездесъщите пластмасови ленти към терасата, където масите от вчера изглеждаха странно оголени без хартиените покривки върху червените меламинови плотове.
	Двете жени седнаха с лице към морето, което се плискаше в скалите под тях. Фотини започна да налива кафето и гъстата черна течност се изсипа като тъмен поток в белия порцелан. След безкрайните разочароващи чаши нескафе, сервирани, сякаш безвкусните разтворими гранули бяха някакъв деликатес, на Алексис й се стори, че никоя друга чаша кафе не е била толкова силна и вкусна като тази. Изглежда никой не смееше да каже на гърците, че нескафето вече не е новост и че всички, включително и тя, жадуват за тази старомодна, гъста и сладка напитка. Септемврийското слънце грееше с ярък блясък и мека топлина, които след силата на августовските горещини правеха този месец един от най-приятните на Крит. Пекът от разгара на лятото беше намалял и горещите сърдити ветрове също си бяха отишли. Двете жени седяха една срещу друга под сянката на навеса и Фотини сложи своята тъмна, набръчкана ръка върху ръката на Алексис.
	— Толкова се радвам, че си тук — каза тя. — Не можеш да си представиш колко се радвам. Много ме заболя, когато майка ти престана да ми пише — разбирах чудесно защо, но това прекъсна толкова важна връзка с миналото.
	— Нямах представа, че ти е писала — каза Алексис, чувствайки се, сякаш трябваше да се извини от името на майка си.
	— Самото начало на живота й беше трудно — продължи Фотини, — но всички се опитвахме, наистина се опитвахме, да я направим щастлива и да й даваме най-доброто, на което сме способни.
	Фотини видя леко озадаченото изражение на Алексис и осъзна, че трябва да забави темпото. Наля по още една чаша кафе, давайки си време да помисли откъде да започне. Изглежда щеше да се наложи да се върне още по-назад, отколкото си беше представяла първоначално.
	— Бих могла да кажа „ще започна от началото“, но този разказ няма истинско начало — каза тя. — Историята на майка ти е историята на баба ти и също историята на прабаба ти. Това е и историята на пралеля ти. Техните животи са преплетени и всъщност това имаме предвид ние гърците, когато сочим съдбата. Нашата така наречена участ до голяма степен се предопределя от предшествениците ни, не от звездите. Когато тук говорим за древна история, винаги мислим за ориста — но всъщност нямаме предвид онова, което не можем да управляваме. Разбира се, случват се напълно неочаквани събития, които преобръщат живота ни, но онова, което наистина определя какво ни се случва, са действията на хората, които ни заобикалят сега, и онези, които са дошли преди нас.
	Алексис започна да усеща леко безпокойство. Непроницаемият сейф на майчиното й минало, толкова непоколебимо заключен през целия й живот, беше на път да бъде отворен. Всички тайни щяха да се излеят навън и тя усети, че се пита дали наистина иска това. Погледна през морето към бледите очертания на Спиналонга и си спомни за своя самотен следобед там, вече с носталгия. Пандора беше съжалявала, че е отворила кутията си. Щеше ли да бъде така и с нея?
	Фотини забеляза накъде беше обърнат погледът й.
	— Твоята прабаба живя на този остров — каза тя. — Тя беше прокажена. — Не очакваше думите й да прозвучат толкова грубо, чак толкова безсърдечно, и веднага видя, че те накараха Алексис да трепне.
	— Прокажена? — попита Алексис, почти задавена от шока. Макар да знаеше, че реакцията й вероятно е ирационална, тази мисъл я отблъскваше и й беше трудно да скрие чувствата си. Беше научила, че старият лодкар е бил прокажен, и сама беше видяла, че не е видимо обезобразен. Въпреки това беше ужасена да чуе, че някой от собствената й плът и кръв е бил прокажен. Това беше напълно различно и тя се чувстваше странно отвратена.
	За Фотини, която беше израснала в сянката на колонията, проказата винаги бе се приемала като част от живота. Беше видяла повече прокажени, отколкото можеше да преброи да пристигат в Плака, за да прекосят водата до Спиналонга. Беше виждала и различните състояния на жертвите на болестта: някои осакатяващо обезобразени, други привидно недокоснати. Всъщност изобщо не бяха изглеждали като отритнати. Но тя разбираше реакцията на Алексис. Това беше естественият отклик на човек, чиито познания за проказата идват от Стария завет и представата за страдалеца, който размахва звънец и вика „Нечист! Нечист!“
	— Нека ти обясня повече — предложи тя. — Знам как си представяш проказата, но е важно да знаеш истината за нея, в противен случай никога няма да разбереш истинската същност на Спиналонга, онзи Спиналонга, който беше дом на толкова много добри хора.
	Алексис продължаваше да се взира към малкия остров отвъд проблясващите води. Вчерашното й посещение там сякаш беше пълно с противоречащи си образи: останките от елегантни вили в италиански стил, градини и дори магазини и всички те помрачени от призрака на болестта, която беше виждала, изобразявана в епични филми като жива смърт. Отпи още една глътка от гъстото кафе.
	— Знам, че не във всеки случай е смъртоносна — каза тя почти отбранително — но винаги обезобразява ужасно, нали?
	— Не до тази степен, за която вероятно си мислиш — отговори Фотини. — Не е стихийно разпространяваща се болест, като чумата. Понякога отнема цяла вечност, докато напредне — картините на ужасяващо осакатени хора, които си виждала, са на онези, които са страдали в продължение на години, може би десетилетия. Има два вида проказа, от които единият се развива много по-бавно от другия. Сега и двата са лечими. Прабаба ти обаче нямаше късмет. Тя имаше по-бързо протичащия вид и нито времето, нито историята бяха на нейна страна.
	Алексис се чувстваше засрамена от първоначалната си реакция и смутена от незнанието си, но разкритието, че член на семейството й е бил болен от проказа, беше като гръм от възможно най-ясното небе.
	— Прабаба ти беше онази, която носеше болестта, но прадядо ти, Гиоргис, също имаше дълбоки белези. Още преди жена му да бъде заточена на Спиналонга, той правеше доставки за острова с рибарската си лодка и продължи да ги прави и след като тя отиде там. Това значеше да вижда почти всеки ден как болестта постепенно я унищожава. Когато Елени замина за Спиналонга, хигиената беше лоша, и въпреки че много се подобри по време на престоя й там, през първите години й бяха нанесени непоправими вреди. Ще ти спестя детайлите. Гиоргис ги спести на Мария и Ана. Но ти знаеш как се случва, нали? Проказата засяга нервните окончания и резултатът е, че не можеш да усетиш, ако се изгориш или порежеш. Затова хората с проказа толкова лесно могат да си нанесат трайни увреждания и последиците от това могат да бъдат катастрофални.
	Фотини спря за момент. Не искаше да засегне чувствителността на тази млада жена, но също така добре осъзнаваше, че елементите на историята бяха най-малкото шокиращи. Трябваше просто да стъпва внимателно.
	— Не искам болестта да определя твоята представа за семейството на майка ти. Не беше така — добави бързо тя. — Виж. Имам някои техни фотографии тук.
	Върху големия дървен поднос имаше поизносен плик от дебела хартия, подпрян на кафеника. Фотини го отвори и съдържанието му се изсипа на масата. Някои от фотографиите не бяха по-големи от билети за влак, други бяха с размерите на пощенска картичка. Някои бяха гланцирани, с бели ръбове, други — матови, но всички бяха черно–бели, много от тях избледнели почти до неразличимост. Повечето бяха правени в студио в дните преди моменталната снимка да е била възможна и заради сковаността си сниманите изглеждаха също толкова студени и недостъпни като цар Минос.
	Първата фотография, която привлече вниманието на Алексис беше онази, която познаваше. Това беше снимката на облечената в дантели жена и мъжа със сребърните коси, която майка й държеше до леглото си. Взе я в ръката си.
	— Това е сестрата на баба ти, Мария, и съпругът й Николаос — каза Фотини с ясно доловим намек за гордост. — А това — каза, измъквайки една измачкана фотография от дъното на купчината — е последната снимка на прабаба ти и прадядо ти заедно с двете им дъщери.
	Подаде я на Алексис. Мъжът беше горе-долу със същия ръст като жената, но с широки рамене. Имаше тъмна, къдрава коса, подрязани мустаци, внушителен нос и очи, които се усмихваха, въпреки че за фотографията позираше със сериозно изражение. Ръцете му изглеждаха големи в сравнение с тялото. Жената до него беше стройна, с дълга шия и поразително красива — косата й беше сплетена в плитки, навити на върха на главата, а усмивката й беше широка и непринудена. Пред тях седяха две момичета в памучни рокли. Едната дъщеря имаше буйна, гъста коса, която носеше свободно пусната по раменете, а очите й бяха скосени почти като на котка. Имаше палав поглед и пълни устни, които не се усмихваха. Другата беше със спретнато сплетени коси, по-фини черти и нос, набръчкан от усмивката й към фотоапарата. Почти можеше да бъде наречена кльощава. От двете момичета тя приличаше много повече на майка си със скромно положените в скута ръце, докато сестра й беше скръстила своите и гледаше твърдо, сякаш предизвикателно към фотографа.
	— Това е Мария — каза Фотини, посочвайки детето, което се усмихваше. — А това е Ана, твоята баба — продължи, посочвайки другото момиче. — А това са техните родители, Елени и Гиоргис.
	Тя разпръсна снимките по масата и от време на време бризът нежно ги повдигаше от повърхността й и сякаш им вдъхваше живот. Алексис видя снимки на двете сестри като пеленачета, после като ученички и накрая като млади жени, вече само с баща им. Имаше и снимка на Ана, хваната под ръка с мъж в традиционна критска носия. Беше сватбена снимка.
	— Значи това трябва да е дядо ми — каза Алексис. — Ана изглежда много красива тук — добави с възхищение, — истински щастлива.
	— Ммм… лъчезарността на младите влюбени — отвърна Фотини. В гласа й се долавяше сарказъм, който изненада Алексис и тъкмо щеше да попита Фотини за това, когато се появи друга снимка, която грабна вниманието й.
	— Това прилича на майка ми! — възкликна тя. Момиченцето на фотографията имаше характерен орлов нос и сладка, но доста срамежлива усмивка.
	— Това наистина е майка ти. По това време трябва да е била на около пет години.
	Като всяка сбирка от семейни фотографии, това беше произволна подборка, която разказваше само частици от историята. Истинският разказ би се разкрил от снимките, които липсваха или дори никога не са били направени, а не от тези, които бяха толкова внимателно сложени в рамки или прилежно прибрани в плик. Алексис осъзнаваше това, но поне вече беше зърнала за миг онези членове на семейството, които майка й толкова дълго беше пазила в тайна.
	— Всичко започна тук, в Плака — каза Фотини. — Точно зад нас, ето там. Там живееше семейство Петракис.
	Тя посочи една малка къща на ъгъла, на хвърлей камък от мястото, където седяха и пиеха кафето си. Беше овехтяла, варосана къща, позанемарена, както всяка друга в запуснатото село, но въпреки това очарователна. Мазилката по стените се беше напукала, а синьо-зелените капаци на прозорците, пребоядисвани отново и отново, от времето, когато прабабата и дядото на Алексис бяха живели тук, се бяха олющили и напукали от жегата. Над входната врата беше кацнал балкон, изкривен под тежестта на няколко огромни саксии, от които преливаха огненочервени мушката, сякаш се опитваха да избягат през резбованите дървени перила. Беше типичната къща от кой да е гръцки остров и можеше да е била построена по всяко време през последните няколкостотин години. Както във всяко село, което бе имало късмета да бъде пощадено от опустошенията на масовия туризъм, в Плака времето беше спряло.
	— Там израснаха баба ти и сестра й. Мария беше най-добрата ми приятелка. Разликата й с Ана беше само с година и малко. Баща им, Гиоргис, беше рибар, както повечето от местните мъже, а Елени, съпругата му, беше учителка. Всъщност беше много повече от учителка — повече или по-малко ръководеше местното начално училище. То се намираше съвсем наблизо, в Елунда, градът, през който трябва да си минала, за да стигнеш до тук. Обичаше децата — не само собствените си дъщери, но всички деца, на които преподаваше. Мисля, че Ана трудно приемаше това. Тя беше дете със собственическо чувство и мразеше да дели каквото и да е, особено обичта на майка си. Но Елени беше щедра във всяко отношение и имаше достатъчно време за всичките си деца, независимо дали бяха собствената й плът и кръв, или просто нейни ученици.
	Преди се преструвах, че и аз съм една от дъщерите на Гиоргис и Елени. Винаги бях у тях. Имах двама братя, така че можеш да си представиш колко различен беше моят дом от техния. Майка ми, Савина, не възразяваше. Тя и Елени бяха приятелки от детинство и бяха споделяли всичко от най-ранна възраст, затова не мисля, че се притесняваше, че може да ме загуби. Всъщност смятам, че винаги си е фантазирала как Мария или Ана накрая ще се омъжат за някой от братята ми.
	Когато бях малка, може би прекарвах повече време в дома на семейство Петракис, отколкото вкъщи, но после нещата се обърнаха и Ана и Мария кажи-речи заживяха у нас.
	Нашата детска площадка по онова време, и през цялото ни детство, беше плажът. Променяше се непрекъснато и никога не ни омръзваше. Плувахме всеки ден от май до началото на октомври и нощем се въртяхме в леглата заради боцкането на пясъка, който се криеше между пръстите на краката ни и после някак се добираше до чаршафите ни. Вечер сами си ловяхме смарид, малки рибки, а сутрин отивахме да видим какво са донесли рибарите. През зимата имаше по-големи вълни и обикновено имаше нещо изхвърлено на брега, което да разгледаме: медузи, змиорки, октоподи, а няколко пъти сме виждали и костенурки да лежат неподвижно на пясъка. Независимо от сезона, щом се свечереше, отивахме у Ана и Мария и често, щом пристигнехме, ни посрещаше ароматът на топло печено тесто — Елени ни правеше банички и обикновено си гризях някоя, докато се изкачвах запъхтяна по хълма към своята къща, щом станеше време за лягане…
	— Звучи като идиличен начин да пораснеш — прекъсна я Алексис, очарована от описанието на това съвършено и почти приказно детство. Но онова, което наистина я интересуваше, беше краят му. — Как Елени се зарази с проказа? — попита рязко тя. — Пускаха ли прокажените извън острова?
	— Не, разбира се, че не. Затова хората толкова много се страхуваха от него. В началото на века правителството бе обявило, че всички прокажени на Крит трябва да бъдат изолирани на Спиналонга. Щом докторите се уверяваха в диагнозата, се налагаше хората да напуснат семействата си завинаги и да отидат там. Наричаха го „Домът на живите мъртъвци“ и нямаше по-добро описание за него.
	В онези дни хората правеха всичко възможно, за да прикрият симптомите, най-вече защото последиците от откриването на болестта бяха толкова ужасни. Не беше изненадващо, че Елени бе изложена на риск от проказа. Тя никога не обръщаше внимание на опасността да се зарази с някоя инфекция от учениците си — не можеше да ги учи, без да седят близо до нея, а ако някое дете паднеше в прашния училищен двор, тя първа се притичваше да го вдигне. И както се оказа, един от учениците й имаше проказа — Фотини замлъкна.
	— Значи според теб родителите са знаели, че детето им е заразено? — попита невярващо Алексис.
	— Почти сигурно е — отвърна Фотини. — Знаели са, че никога няма да видят отново сина си, ако някой научи. Щом Елени е разбрала, че е инфектирана, е имало само един отговорен начин, по който да постъпи — и тя го направи. Нареди да прегледат всяко дете в училището, за да намерят болния, и, разбира се, имаше едно деветгодишно момче на име Димитри, чиито родители трябваше да понесат ужаса да им отнемат сина. Но алтернативата беше много по-лоша. Помисли за контакта, който имат помежду си децата, когато играят! Те не са като възрастните, които се държат на разстояние. Те се блъскат, боричкат се и се строполяват едни върху други. Сега знаем, че болестта обикновено се разпространява само чрез продължителен близък контакт, но в онези дни хората се страхуваха, че училището в Елунда може да стане самостоятелна колония за прокажени, ако не отстранят болното дете, колкото се може по-скоро.
	— На Елени трябва да й е било много трудно да го направи — особено след като е имала такава връзка с учениците си — каза замислено Алексис.
	— Да, беше ужасно. Ужасно за всички засегнати.
	Устата на Алексис беше пресъхнала и тя се страхуваше, че ако се опита да проговори, няма да успее да издаде звук. За да помогне на този момент да отмине, тя побутна празната си чаша към Фотини, която отново я напълни и я плъзна обратно през масата. Докато внимателно разбъркваше захарта в тъмната завихрена течност, Алексис усещаше как водовъртежът на Елени от мъка и страдание я завлича.
	Какво ли е било? Да напуснеш дома си и да бъдеш на практика затворена на хвърлей от семейството си, да ти отнемат всичко, което ти е толкова скъпо? Мислеше не само за жената, която й беше прабаба, но и за момчето — и двамата невинни, и все пак осъдени.
	Фотини се протегна и хвана ръката на Алексис. Може би прибърза прекалено с разказването на историята, без всъщност да познава тази млада жена достатъчно добре. Това обаче не беше приказка и тя не можеше просто да избере кои глави да разкаже и кои да пропусне. Ако сега започнеше да избира стъпките си прекалено внимателно, истинската история можеше никога да не бъде чута. Видя как по лицето на Алексис преминават облаци. Но за разлика от бледите ивици в синьото небе над тях, тези бяха мрачни и тъжни. Фотини подозираше, че досега единствената тъмнина в живота на Алексис е била неясната сянка на скритото минало на майка й. Тя не беше нищо повече от въпросителен знак, нищо, заради което да изгуби съня си. Не беше виждала болест, още по-малко смърт. Сега трябваше да научи и за двете.
	— Нека се поразходим, Алексис — Фотини се надигна. — После ще накараме Герасимо да ни закара до острова — всичко ще изглежда по-разбираемо, когато сме там.
	Разходката беше точно онова, от което Алексис имаше нужда. Тези фрагменти от историята на майка й и прекаляването с кофеина я бяха замаяли и докато слизаха по дървените стъпала до покрития с камъчета плаж, тя жадно поемаше от соления въздух.
	— Защо майка ми никога не ми е казвала за това? — попита тя.
	— Сигурна съм, че е имала причини — отвърна Фотини, знаейки, че има още много за разказване. — И може би когато се върнеш в Англия, ще ти обясни защо е била толкова потайна.
	Бавно стигнаха до края на плажа и тръгнаха нагоре по каменистата пътека, обточена с лугачка и лавандула, която се отдалечаваше от селото. Тук бризът беше по-силен и Фотини забави крачка. Въпреки че беше в добра форма за жена на седемдесет и няколко години, невинаги беше издръжлива както някога и походката й стана по-внимателна и колеблива с изкачването на пътеката.
	От време на време спираше, като веднъж-дваж показа някои места на Спиналонга, които се виждаха оттам. Накрая стигнаха до голяма скала, изгладена от вятъра, дъждовете и продължителната й употреба като пейка. Седнаха и погледнаха към морето, докато вятърът шумолеше из ниските шубраци дива мащерка, които растяха в изобилие наоколо им. Тук Фотини започна да разказва историята на София.


	През следващите няколко дни Фотини разказа на Алексис всичко, което знаеше за семейството й, без да пропуска и най-малкото нещо — от дреболиите на детството до големите събития от историята на Крит. През времето, което прекараха заедно, двете жени се разхождаха по крайбрежните пътеки, седяха с часове на масата за вечеря и посетиха околните села и градове с наетия автомобил на Алексис, докато Фотини подреждаше парченцата от пъзела на семейство Петракис. През тези дни Алексис усети как пораства и помъдрява, а Фотини, разказвайки толкова много от минатото си, се почувства отново млада. Половината век, който разделяше двете жени, се стопи в безкрайността и докато вървяха, хванали се под ръка, човек дори можеше да ги сбърка със сестри.


>	Част 2

>>	Трета глава

	_1939 г._
	С началото на май на Крит идват най-съвършените и райски дни. В един такъв ден, когато дърветата бяха натежали от цвят и последният сняг по планините се беше стопил в кристални потоци, Елени тръгна от сушата за Спиналонга. В жесток контраст с това скръбно събитие, небето беше лъчисто синьо, без нито едно облаче. Беше се събрала тълпа, за да гледа, да плаче, да махне за последно сбогом. Дори ако училището не беше затворило официално за деня като знак на уважение за отиващата си учителка, в класните стаи щеше да отеква празнота. И ученици, и учители биха дезертирали. Никой не би пропуснал шанса да се сбогува с любимата „кирия* Петракис“.
	[* Госпожа (гр.). — Бел.прев.]
	Хората в Плака и околните села обичаха Елени Петракис. Тя притежаваше обаяние, което привличаше към нея и децата, и възрастните, и се радваше на възхищение и уважение от всички. Причината беше проста. За Елени преподаването беше призвание и ентусиазмът й запалваше децата като факла. Девизът й беше: „Ако им харесва, ще го научат“. Това не бяха нейни собствени думи, а поговорка на вдъхновения учител, който й беше показал пътя към ученето преди двадесет години.
	В нощта, преди завинаги да напусне дома си, Елени беше напълнила една ваза с пролетни цветя. Сложи я в центъра на масата и малките стръкове със светли цветчета магически преобразиха стаята. Елени разбираше могъществото на простите действия, силата на детайла. Знаеше например че да помниш любимия цвят или рождения ден на едно дете може да бъде ключът, с който да спечелиш сърцето, а след това и ума му. Децата в нейната класна стая попиваха информацията главно за да й доставят удоволствие, не защото бяха принудени да учат, а процесът беше подпомогнат от начина, по който тя им показваше фактите и цифрите — написани на карти и провесени от тавана, все едно над главите им постоянно се рееше ято екзотични птици.
	Но не само любимата учителка щеше да измине пътя през водата до Спиналонга в този ден. Сбогуваха се и с приятел: деветгодишния Димитри, чиито родители в продължение на повече от година бяха правили какво ли не, за да скрият признаците на проказата му. Всеки месец трябваше да се опитват с още нещо да скрият белезите му — панталоните до коляното бяха заменени с дълги, отворените сандали — с тежки обувки, а през лятото му забраниха да плува в морето с приятелите си, за да не забележат поразените участъци по гърба му. „Кажи, че те е страх от вълните!“, молеше го майка му, което, разбира се, беше смехотворно. Всички тези деца бяха израснали, радвайки се на въодушевяващата мощ на морето и всъщност очакваха с нетърпение дните, когато вятърът мелтеми превръщаше огледалното Средиземно море в буен океан. Само женчовците се бояха от разбиващите се вълни. Момчето беше живяло със страха от разкриване месеци наред, като през цялото време знаеше, че това е само временно и скоро ще го хванат.
	Ако някой не беше наясно с необикновените обстоятелства през тази лятна утрин, най-вероятно би предположил, че тълпата се е събрала за погребение. Бяха почти сто души, най-вече жени и деца, и над всички тегнеше безмълвно униние. Стояха на селския площад, събрани в множество, мълчаливо, чакащо, дишащо като един. Наблизо, на съседната уличка, Елени Петракис отвори вратата на дома си. Посрещна я необичайната гледка на тази голяма група хора насред обичайно празното пространство и инстинктивно й се прииска да се скрие обратно вътре. Но това не беше възможно. Гиоргис я чакаше край кея, лодката му вече беше натоварена с някои от нещата й. Нямаше нужда от много, тъй като Гиоргис можеше да й донесе още през следващите седмици, а тя не искаше да взима нищо освен най-необходимото от семейния дом. Ана и Мария останаха зад затворената врата. Последните няколко минути с тях бяха най-мъчителните в живота на Елени. Най-много й се искаше да ги прегърне, да ги притисне в обятията си, да почувства парещите им сълзи по кожата си, да успокои разтрепераните им тела. Но не можеше да направи нищо такова. Не и без риск. Лицата им бяха изкривени от мъка, а очите подути от плач. Нямаше какво повече да кажат. Почти не им оставаше нищо, което да чувстват. Майка им си отиваше. Тази вечер нямаше да се върне рано, натоварена с книги, бледа от изтощение, ала грейнала от удоволствие, че е вкъщи при тях. Никога нямаше да се върне.
	Момичетата се бяха държали точно както Елени беше очаквала. Ана, по-голямата, открай време беше неуравновесена и никога нямаше съмнение какво чувства. Мария, от друга страна, беше по-тихо, по-търпеливо дете, което по-трудно избухваше. Вярна на себе си, Ана бе показала по-открито нещастието си в дните преди заминаването на майка им и неспособността й да контролира емоциите си в този ден бе по-явна от всякога. Тя молеше майка си да не тръгва, умоляваше я да остане, буйстваше, беснееше и скубеше косата си. За разлика от нея, Мария плака, отначало тихо, а после със силни, разтърсващи хлипове, които се чуваха чак на улицата. Ала и за двете последният стадий беше еднакъв: и двете останаха сломени, изтощени и безсилни.
	Елени беше решена да удържи вулканичното изригване на мъката, която заплашваше да я завладее. Можеше да я освободи, щом се отдалечеше от Плака, но в този момент единствената надежда на всички беше самообладанието й да остане непокътнато. Ако се огънеше, беше свършено с тях. Момичетата трябваше да останат вкъщи. Щеше да им спести гледката на отдалечаващия се силует на майка им, картина, която можеше да се запечата завинаги в паметта им.
	Това беше най-трудният момент в живота на Елени и вече най-малко интимният. Наблюдаваха я редици тъжни очи. Знаеше, че са тук да се простят с нея, но никога преди не беше жадувала с такава сила да бъде сама. Всяко лице в тълпата й беше познато, обичаше всяко едно от тях.
	— Сбогом — промълви тя. — Сбогом.
	Държеше се на разстояние от тях. Старите й инстинкти да прегръща бяха умрели внезапно преди десет дни, в онази съдбовна сутрин, когато беше забелязала странните петна отзад на крака си. Не можеха да бъдат объркани, особено след като ги сравни с илюстрация от брошурата, която беше разпространена, за да предупреждава за симптомите. Почти нямаше нужда да отиде при специалист, за да разбере ужасната истина. Знаеше още преди да отиде на лекар, че някак се е заразила с най-страшната болест. Думите от Левит*, които местният свещеник прочиташе по-често, отколкото беше строго необходимо, бяха прозвучали в главата й:
	[* Третата книга от Стария завет. — Бел.прев.]
	„Ако види, че изглежда като проказа по кожата на тялото, такъв е прокажен, той е нечист; свещеникът да го обяви за нечист. На прокажения, който има тая рана, дрехата да се раздере и главата му да бъде открита, и да бъде забулен до устата, и да вика: нечист, нечист!“*
	[* Левит 13:43. — Бел.прев.]
	Мнозина все още вярваха, че трябва да се спазват жестоките указания на Стария завет за третиране на прокажените. Този откъс беше звучал в църквите в продължение на стотици години и представата за прокажения независимо мъж, жена или дори дете, които трябва да бъдат отхвърлени от обществото, беше дълбоко вкоренена.
	Гиоргис едва виждаше върха на главата на Елени, докато тя се приближаваше през тълпата, и разбра, че мигът, от който се беше ужасявал, е настъпил. Беше ходил до Спиналонга хиляди пъти, от години допълваше оскъдните си доходи от риболова с редовни доставки до колонията на прокажените, но никога не си беше представял, че ще тръгне на такова пътуване. Лодката беше готова и той стоеше и гледаше как Елени приближава, обвил здраво ръце около гърдите си и привел глава. Смяташе, че ако стои така, с напрегнато, сковано тяло, ще може да потуши чувствата, които бушуваха в него и да им попречи да се излеят навън като силни, неконтролируеми викове на болка. Образцовият самоконтрол на съпругата му помагаше на присъщата му способност да прикрива емоциите си. Вътрешно обаче беше сразен от мъка. „Трябва да го направя — каза си, — все едно е просто едно обикновено пътуване с лодката“. Към хилядите прекосявания, които вече беше направил, щеше да се прибави това и още хиляди други.
	Докато Елени вървеше към кея, тълпата оставаше безмълвна. Едно дете заплака, но майка му го накара да замълчи. Една погрешна емоционална стъпка и тези скърбящи хора щяха да изгубят самообладанието си. Контролът и официалността щяха да изчезнат и достойнството на това сбогуване щеше да си отиде. Макар няколкостотинте метра да бяха изглеждали невъзможно дълго разстояние, пътят на Елени към пристана беше към края си и тя се обърна, за да погледне към множеството за последен път. Къщата й вече не се виждаше, но тя знаеше, че капаците на прозорците ще останат затворени и че дъщерите й ридаят в мрака.
	Изведнъж се чуха викове. Това бяха силните, сърцераздирателни ридания на жена и мъката й беше толкова необуздана, колкото овладяно бе страданието на Елени. Съпругата на Гиоргис спря за миг. Тези звуци сякаш бяха ехо на собствените й емоции. Те бяха точния външен израз на всичко, което чувстваше вътре в себе си, но тя знаеше, че не идват от нея. Хората се раздвижиха, свалиха погледи от Елени и ги обърнаха назад към далечния ъгъл на площада, където за едно дърво беше вързано муле, а наблизо стояха мъж и жена. Макар и изгубено в прегръдката на жената, се виждаше и момче. Главата му едва стигаше до гърдите й и тя се беше привела над него и го беше обгърнала с ръце, сякаш никога нямаше да го пусне.
	— Момчето ми! — извика отчаяно тя. — Момчето ми, милото ми момче!
	Съпругът й беше до нея.
	— Катерина — увещаваше я той, — Димитри трябва да върви. Нямаме избор. Лодката чака.
	Той нежно отдели ръцете на майката от детето. Тя изрече името на сина си за последен път, нежно, едва доловимо:
	— Димитри… — ала момчето не вдигна очи. Погледът му беше вперен в прашната земя.
	— Ела, Димитри — каза баща му твърдо. И момчето го последва.
	Беше вперил поглед в износените кожени обувки на баща си. Трябваше само да намества собствените си крака в отпечатъците, които те оставяха в прахоляка. Беше механично — игра, която бяха играли толкова много пъти, когато баща му правеше великански крачки, а Димитри подскачаше и подрипваше, докато вече не можеше да протяга крака, и падаше, обезсилен от смях. Но този път стъпките на баща му бяха бавни и колебливи. Димитри не се затрудняваше да върви в крак. Баща му беше освободил тъжното муле от товара му и сега крепеше малкия сандък с вещите на момчето на раменете си, същите рамене, на които беше носил сина си толкова пъти. Пътят през тълпата до ръба на водата изглеждаше дълъг.
	Последното сбогуване между баща и син беше кратко, почти мъжествено. Елени, която усещаше тази неловкост, поздрави Димитри, вече съсредоточена единствено върху момчето, чийто живот от този миг щеше да е най-голямата й отговорност.
	— Ела — каза окуражаващо тя. — Нека да отидем да видим новия си дом.
	И тя взе ръката на детето и му помогна да се качи на лодката, сякаш тръгваха на приключение и в опакованите сандъци около тях имаше провизии за излет.
	Множеството наблюдаваше тръгването им, запазвайки мълчание. Нямаше правила за държание за такъв момент. Трябваше ли да махат? Трябваше ли да викат „сбогом“? Лицата пребледняваха, стомасите се свиваха, сърцата натежаваха. Някои имаха смесени чувства към момчето, защото го обвиняваха за положението на Елени и за безпокойството, което сега изпитваха за здравето на собствените си деца. Ала в самия миг на отплаването им майките и бащите изпитваха единствено състрадание към двамата клетници, които завинаги оставяха семействата си. Гиоргис оттласна лодката от пристана и скоро греблата му завързаха обичайната битка с течението. Сякаш морето не искаше тези хора да си отидат. Известно време събралите се останаха да гледат, но когато фигурите станаха неясни, тълпата започна да се разпръсква.
	Последните, които се обърнаха и си тръгнаха, бяха жена на възраст около тази на Елени и едно момиче. Жената беше Савина Ангелопулос, която беше израснала с Елени, а момичето беше дъщеря й Фотини, която, както ставаше в малките села, беше най-добрата приятелка на по-малката дъщеря на Елени, Мария. Савина носеше забрадка, която скриваше гъстата й коса, но подчертаваше големите й нежни очи. Ражданията не бяха пожалили тялото й и сега тя беше набита, с пълни крака. За разлика от нея Фотини беше тънка като маслинова фиданка, но беше наследила красивите очи на майка си. Когато малката лодка почти се изгуби, двете се обърнаха и бързо прекосиха площада. Целта им беше къщата с избелялата зелена врата, къщата, от която преди това беше излязла Елени. Кепенците бяха затворени, но входната врата беше отключена и майката и дъщерята пристъпиха вътре. Скоро Савина държеше момичетата в обятията си и им даваше прегръдката, която майка им, в мъдростта си, не бе могла да им даде.


	Докато лодката наближаваше острова, Елени стискаше ръката на Димитри все по-силно. Радваше се, че това бедно момче ще има някой, който да се грижи за него, и в този момент не се и замисляше за иронията на това положение. Щеше да го учи и да се грижи за него, все едно е неин собствен син, и да положи всички усилия, за да може този ужасен обрат на събитията да не прекъсне образованието му. Вече беше достатъчно близо, за да види, че няколко души стоят пред крепостната стена, и осъзна, че трябва да я чакат. Защо иначе биха били там? Не беше вероятно самите те да напускат острова.
	Гиоргис вещо насочи лодката към пристана и скоро вече помагаше на жена си и на Димитри да слязат на сушата. Усети се, че почти подсъзнателно избягва контакта с голата кожа на момчето, като хвана лакътя, а не дланта му, докато му помагаше да скочи от лодката. Тогава се съсредоточи напрегнато върху това да завърже бързо лодката, за да може да разтовари сандъците безпрепятствено, отвличайки се от мисълта, че ще трябва да напусне острова без съпругата си. Малката дървена каса на момчето и по-голямата, която беше на Елени, скоро се озоваха на кея.
	Сега, когато бяха на Спиналонга, и на Елени, и на Димитри им се струваше, че са прекосили обширен океан и че старият им живот вече е отдалечен на милион мили.
	Преди Елени да помисли да се обърне още веднъж, Гиоргис си беше отишъл. Предишната вечер се бяха разбрали, че няма да си казват сбогом, и двамата бяха останали верни на решението си. Гиоргис вече беше потеглил обратно и се беше отдалечил на сто метра със смъкната ниско шапка, така че да вижда единствено тъмните ивици дърво на лодката.


>>	Четвърта глава

	Групичката хора, които Елени беше забелязала, сега се приближаваха към тях. Димитри продължаваше да мълчи, загледан в краката си, докато Елени протегна ръка към мъжа, който излезе напред да ги посрещне. Този жест демонстрираше приемане, че тук е новият й дом. Тя видя, че посяга да поеме ръка, изкривена като овчарска гега, толкова лошо деформирана от проказата, че възрастният мъж не можеше да хване протегнатата длан на Елени. Но усмивката му казваше достатъчно и Елени отговори с учтиво „Калимера“. Димитри стоеше отзад и не продумваше. Щеше да остане в това състояние на шок още няколко дни.
	На Спиналонга беше обичай новите членове на колонията да бъдат приемани с известна официалност и Елени и Димитри бяха посрещнати, сякаш най-накрая бяха достигнали далечно, мечтано местоназначение. В действителност за някои прокажени наистина беше така. Островът им даваше желано убежище от живота на скитници; мнозина от прокажените бяха прекарали месеци и дори години отритнати от обществото, като бяха спали в колиби и се бяха изхранвали с отмъкнати огризки. За тези жертви на болестта Спиналонга беше облекчение, отдих от окаяната мизерия, която бяха понасяли като изгнаници.
	Мъжът, който ги поздрави, беше Петрос Контомарис, кметът на острова. Живеещите тук около триста души го бяха избрали на ежегодните избори заедно с група съветници. Спиналонга беше образцова демокрация и редовното провеждане на изборите целеше никога да не назрява недоволство. Задължение на Контомарис беше да посреща всички новодошли и само той и шепа посочени хора имаха разрешение да преминават през голямата порта.
	Хванати здраво за ръка, Елени и Димитри последваха Петрос Контомарис през тунела. Елени вероятно знаеше повече за Спиналонга от повечето хора на сушата заради непосредствените впечатления на Гиоргис. Въпреки това сцената, която я посрещна, я изненада. На тясната улица пред тях се тълпяха хора. Изглеждаше точно като пазарен ден в Плака. Хората вървяха насам-натам с кошници, пълни с продукти, от входа на църквата се показа свещеник, а две възрастни жени бавно се изкачваха по улицата, яхнали странично уморените си на вид магарета. Някои се обръщаха да погледнат новите жители и няколко души кимнаха в знак на поздрав. Елени се огледа, притеснена да не изглежда груба, но неспособна да сдържи любопитството си. Слуховете, които бяха обикаляли открай време, бяха верни. Повечето от прокажените изглеждаха като нея: привидно недокоснати.
	При все това, една жена, чиято глава беше прикрита с шал, спря да им даде път. Елени зърна лице, обезобразено от подутини колкото орех, и потрепери. Никога не беше виждала нещо по-отвратително и се помоли Димитри да не е забелязал жената.
	Тримата продължаваха да вървят по улицата, следвани от старец, който водеше две магарета, натоварени с притежанията им. Петрос Контомарис говореше на Елени:
	— Имаме къща за вас — обясни той. — Освободи се миналата седмица.
	На Спиналонга места се освобождаваха само при смърт. Хората продължаваха да пристигат, независимо дали имаше място за тях, и това означаваше, че островът беше пренаселен. Тъй като правителството провеждаше политика, с която насърчаваше прокажените да живеят на Спиналонга, беше изцяло в негов интерес да няма вълнения на острова, така че от време на време то осигуряваше средства за нови квартири или малки субсидии за възстановяване на старите. Предишната година, точно когато съществуващите сгради бяха започнали да изчерпват капацитета си, беше завършен грозен, но функционален блок и жилищната криза беше предотвратена. Отново всеки жител на острова разполагаше с известно лично пространство. Човекът, който решаваше къде ще живеят новопристигналите, беше Контомарис. Той гледаше на Елени и Димитри като на специален случай. Те щяха да бъдат третирани като майка и син и по тази причина реши да не се настаняват в новия блок, а да заемат наскоро освободената къща на главната улица. Поне Димитри можеше да изживее там много години.
	— Кирия Петракис — каза той, — това ще бъде новият ви дом.
	В края на централната улица, където свършваха магазините, малко навътре от пътя се издигаше самотна къща. На Елени й направи впечатление, че имаше повече от бегла прилика със собствения й дом. После си каза, че трябва да спре да мисли така — сега тази стара каменна къща пред нея беше нейният дом. Контомарис отключи вратата и я задържа отворена пред нея. Вътрешността беше тъмна, дори в този сияйно слънчев ден, и сърцето й се сви. За стотен път през този ден границите на смелостта й бяха подложени на изпитание. Това несъмнено беше най-добрата налична квартира и беше много важно да се престори, че е доволна. Имаше голяма нужда от най-добрите си актьорски способности, онова умение да играе роли, което толкова много допринасяше за изключителния й стил на преподаване.
	— Ще ви оставя да се настаните — каза Контомарис. — Жена ми ще мине по-късно да ви види и ще ви разведе из колонията.
	— Жена ви ли? — възкликна Елени с повече изненада в гласа, отколкото беше възнамерявала. Но той беше свикнал с подобни реакции.
	— Да, жена ми. Запознахме се и се оженихме тук. Нали знаете, не е необичайно.
	— Не, не, сигурна съм, че не е — отвърна засрамено Елени, осъзнавайки, че има още много да учи.
	Контомарис се поклони много леко и си тръгна. Сега Елени и Димитри бяха сами и двамата стояха и се оглеждаха в тъмнината през деня. Освен парцаливата черга, единственото обзавеждане в стаята бяха дървена ракла, малка масичка и два високи дървени стола. В очите на Елени избиха сълзи. Животът й беше сведен до това. Две души в една мрачна стая и два крехки стола, които изглеждаха така, сякаш щяха да се разпаднат само при докосване, а какво оставаше за цялата тежест на нечие тяло. Нима имаше разлика между нея и Димитри и тези крехки мебели? Отново беше наложително да се престори на весела.
	— Хайде, Димитри, ще погледнем ли горе?
	Прекосиха неосветената стая и изкачиха стълбите. Горе имаше две врати. Елени отвори лявата, влезе и разтвори широко кепенците. Светлината се изля вътре. Прозорците гледаха към улицата и оттук се виждаше блясъкът на морето в далечината. Метално легло и още един разнебитен стол бяха единственото съдържание на тази гола килия. Елени остави Димитри да стои тук и отиде в другата спалня, която беше по-малка и някак по-сива. Върна се в първата, където Димитри не беше помръднал.
	— Това ще е твоята стая — обяви тя.
	— Моя стая? — попита невярващо той. — Само за мен?
	Винаги беше делил стая с двамата си братя и двете си сестри. За пръв път личицето му прие някакво изражение. Неочаквано беше открил, че поне едно нещо в живота му се е подобрило.
	Докато слизаха по стълбите, една хлебарка пробяга стреснато през стаята и изчезна зад дървената ракла, която стоеше в ъгъла. Елени щеше да я излови по-късно, но сега щеше да запали трите газени лампи, които да й помогнат да поободри това унило жилище. Като отвори сандъка с вещите си — който съдържаше предимно книги и други материали, които щяха да й трябват, за да обучава Димитри — тя намери хартия и молив и започна да съставя списък: три дължини памучен плат за пердета, две картини, малко възглавници, пет одеяла, голям тиган и няколко от най-хубавите й порцеланови съдове. Знаеше, че семейството й ще се радва при мисълта, че всички ядат от едни и същи чинии, украсени с цветчета. Друго важно нещо, което поиска, бяха семената. Въпреки че къщата беше неприветлива, Елени бе много ободрена от малкия двор отпред и вече бе започнала да планира какво ще отглежда. Гиоргис щеше да се върне след няколко дни, така че след седмица-две това място щеше да изглежда според желанията й. Това щеше да бъде първият от много списъци за Гиоргис и Елени знаеше, че той ще изпълни изискванията й до последната буква.
	Димитри седеше и наблюдаваше как Елени нахвърля описа на най-необходимите неща. Изпитваше леко страхопочитание пред тази жена, която едва вчера беше неговата учителка, а сега щеше да се грижи за него не само между осем сутринта и два следобед, но и във всички останали часове. Щеше да му бъде майка, митера*. Но той никога нямаше да я нарича иначе освен „кирия Петракис“. Запита се какво ли прави сега истинската му майка. Вероятно разбъркваше голямата тенджера, приготвяйки вечерята. В очите на Димитри през повечето време тя правеше именно това, докато той играеше отвън на улицата заедно с братята и сестрите си. Зачуди се дали някога ще ги види пак и с цялото си сърце си пожела да е там сега и да лудува в прахоляка. Ако му липсваха толкова много само след няколко часа, колко ли щяха да му липсват с всеки ден, всяка седмица, всеки месец? Гърлото му се сви, докато не го заболя толкова много, че по лицето му потекоха сълзи. Тогава кирия Петракис дойде до него, прегърна го здраво и прошепна:
	[* Майка (гр.). — Бел.прев.]
	— Стига, стига, Димитри. Всичко ще се оправи… Всичко ще се оправи.
	Само ако можеше да й повярва.
	През този следобед те разопаковаха сандъците си. Заобикалянето с няколко познати вещи трябваше да ги поразведри, но всеки изваден предмет ги подсещаше за предишния им живот и не им помагаше да забравят. Всяка нова дрънкулка, книга или играчка им напомняше още по-силно от предишната за онова, което бяха оставили зад себе си.
	Едно от съкровищата на Елени беше малък часовник, подарен от родителите й в деня на сватбата й. Тя го постави в центъра на полицата над камината и дългите периоди на тишина вече бяха изпълнени с тихо тиктакане. Часовникът биеше на всеки час и точно в три, преди да заглъхне звънът на камбанките, някой тихо почука на вратата.
	Елени отвори широко вратата, за да пусне посетителя — дребна, кръглолика жена със сребърни нишки в косите.
	— Калиспера* — каза Елени. — Кириос** Контомарис ми каза, че ще дойдете. Моля, влезте.
	[* Добър вечер (гр.). — Бел.прев.]
	[** Господин (гр.). — Бел.прев.]
	— Това трябва да е Димитри — заговори веднага жената, приближавайки се към момчето, което продължаваше да седи, подпряло глава с ръце. — Ела — рече тя и протегна ръката си към него. — Ще ви разведа наоколо. Казвам се Елпида Контомарис, но ви моля да ме наричате Елпида.
	В гласа й имаше нотка на насилена веселост и онзи вид ентусиазъм, до който човек прибягваше, когато водеше уплашено дете да му вадят зъб. Излязоха от мрака на къщата в светлината на късния следобед и свърнаха надясно.
	— Най-важното нещо е водоизточникът — започна тя с делови тон, който издаваше, че много пъти е развеждала новопристигнали из острова. Когато пристигнеше жена, съпругът й я изпращаше да я посрещне. Сега за пръв път изнасяше лекцията си и пред дете, затова знаеше, че ще трябва да преиначи част от информацията, която обикновено съобщаваше. Определено се налагаше да контролира жлъчта, която се надигаше у нея, когато описваше удобствата на острова.
	— Оттам си носим вода — каза бодро тя, посочвайки една голяма цистерна в основата на хълма. — Това е място за раздумка и всички прекарваме доста време там, приказваме си и си споделяме новините.
	В действителност фактът, че трябваше да се бъхтят няколкостотин метра надолу по хълма и след това натоварени по целия път обратно, за да си донесат вода, я ядосваше повече, отколкото можеше да изрази с думи. Тя успяваше да се справи, но имаше други, по-осакатени от нея, които едва вдигаха празен съд, какво оставаше за препълнен с вода. Преди да заживее на Спиналонга, почти не беше повдигала нещо повече от чаша с вода, ала сега носенето на пълните кофи беше част от еднообразните ежедневни задачи. Беше й отнело няколко години, докато свикне с това. За Елпида промените вероятно бяха по-драстични, отколкото за мнозина. Тя произхождаше от богато семейство от Ханя и не беше подхващала ръчна работа, преди да пристигне на Спиналонга преди десет години. Преди това най-трудната задача, с която някога се бе захващала, бе да избродира една покривка за легло.
	Както обикновено, Елпида се престори на доволна при запознаването с острова и показа всичко само от положителната страна. Представи на Елени Петракис няколкото магазина, сякаш бяха най-добрите в Ираклион, посочи й къде се провежда двуседмичният пазар и къде се перяха дрехите. Заведе я и в аптеката, която за много хора беше най-важната сграда. Каза й в кои часове е запалена фурната на пекаря и къде е разположен кафенионът*, скрит в една странична уличка. Свещеникът щеше да я навести по-късно, но междувременно Елпида й показа къде живее той и ги заведе до църквата. Обясни въодушевено на момчето за куклените представления, които се организираха за децата веднъж седмично в сградата на кметството и най-накрая им посочи училището, което днес беше празно, но три сутрини в седмицата събираше малкото деца на острова.
	[* Кафене (гр.). — Бел.прев.]
	Елпида разказа на Димитри за другите деца на неговата възраст и се опита да изкопчи усмивка от него, като му описа забавленията и игрите, които споделяха, но колкото и да се опитваше, лицето му оставаше безстрастно.
	Онова, което се въздържаше да споменава днес, особено пред момчето, беше недоволството, което се зараждаше на Спиналонга. Въпреки че много от прокажените отначало бяха благодарни за убежището, което им даваше островът, след известно време се разочароваха и започваха да вярват, че са изоставени, усещайки, че нуждите им се посрещат едва-едва. Елпида виждаше, че Елени скоро ще научи за горчивината, която беше обзела много от прокажените. Самият въздух беше пропит с нея.
	Като жена на кмета на острова тя беше в трудно положение. Петрос Контомарис беше избран от хората на Спиналонга, но най-важната му задача беше да действа като посредник между тях и правителството. Той беше разумен човек и знаеше докъде може да влияе върху властите на Крит, но Елпида виждаше как той непрекъснато се бори с едно гласовито и понякога радикално малцинство от прокажените, които смятаха, че се отнасят лошо с тях и постоянно агитираха за подобрения в съоръженията на острова. Някои смятаха, че са само неканени заселници в турските развалини, въпреки че Контомарис беше направил каквото бе могъл през годините, в които беше начело. Беше договорил месечна издръжка от двадесет и пет драхми за всеки човек на острова, субсидия за построяването на новия жилищен блок, прилична аптека и клиника и редовни посещения на лекар от сушата. Освен това беше съставил план, който разпределяше земя за всеки жител на Спиналонга, който желаеше сам да отглежда плодове и зеленчуци — дали за себе си, или за да ги продава на седмичния пазар. Накратко, беше направил всичко, което бе в човешките му възможности, но населението на острова винаги искаше повече и Елпида не беше уверена, че съпругът й има достатъчно енергия, за да отговори на очакванията им. Тя постоянно се тревожеше за него. Беше към края на петдесетте като нея, но здравето му се влошаваше. Проказата започваше да печели битката за тялото му.
	Елпида беше видяла значителни промени, откакто беше пристигнала, и повечето от тях се дължаха на усилията на съпруга й. Въпреки това ропотът на недоволството се усилваше с всеки изминал ден. Положението с водата беше основният център на вълненията, особено през лятото. Венецианската водопроводна система, построена преди стотици години, събираше дъждовната вода в покрити тунели и я съхраняваше в подземни резервоари, за да не се изпарява. Беше гениално проста, но сега тунелите започваха да се рушат. Освен това, всяка седмица им носеха прясна вода от сушата, но никога нямаше достатъчно, за да бъдат над двеста души добре изпрани и снабдени с вода. Всеки ден беше изпитание, дори с помощта на мулета, особено за по-старите и сакатите. През зимата имаха нужда от електричество. Преди няколко години бяха инсталирали генератор и всички предвкусваха удоволствието от топлината и светлината през мрачните, мразовити дни от ноември до февруари. Но това не се сбъдна. Генераторът спря само след три седмици и никога не проработи отново, заявките за нови части бяха пренебрегвани и машината стоеше изоставена, вече почти изцяло покрита с преплетени бурени.
	Водата и електричеството не бяха лукс, а необходимост и всички разбираха, че недостатъчният запас, особено от вода, може да съкрати живота им. Елпида знаеше, че макар властите да бяха направили живота им поносим, обещанията да го подобрят бяха чиста формалност. Жителите на Спиналонга кипяха от гняв и тя споделяше яростта им. Защо в една страна, където грамадни планини се издигаха в небето и снежните им върхове ясно се виждаха през зимните дни, водата им се разпределяше на дажби? Искаха надежден източник на прясна вода. Искаха го скоро. Бяха имали ожесточени караници за това какво да правят, доколкото е възможно между мъже и жени, някои от които осакатени. Елпида помнеше времето, когато група хора бяха заплашили да щурмуват сушата, а други предложиха да вземат заложници. Накрая бяха осъзнали колко жалка пълзяща групичка би се получила, без лодки, оръжия и, най-вече, почти без сили.
	Всичко, което можеха да направят, бе да се опитат да накарат някой да ги чуе. И тогава способностите на Петрос в убеждаването и дипломацията се превърнаха в най-ценното им оръжие. Елпида трябваше да се държи на известно разстояние от останалите от общността, но хората непрекъснато я хващаха за слушател, предимно жените, които я виждаха като проводник към съпруга й. Беше уморена от всичко това и тайно убеждаваше Петрос да не се кандидатира на следващите избори. Не беше ли дал достатъчно от себе си?
	Докато развеждаше Елени и Димитри из уличките на острова, Елпида не споделяше тези свои мисли. Видя как Димитри се е вкопчил в ръба на широката пола на Елени, докато вървяха, сякаш за утеха, и мислено въздъхна. Какво бъдеще имаше момчето на това място? Почти се надяваше да не е дълго.
	Елени откри, че лекото подръпване на полата й вдъхва кураж. То й напомняше, че не е сама и има някого, за когото да се грижи. Едва вчера бе имала съпруг и дъщери, а завчера в училище стотина нетърпеливи личица се бяха взирали в нея с уважение. Всички те бяха имали нужда от нея и това й беше вдъхвало сили. Беше трудно да осъзнае тази нова действителност. За момент се запита дали вече не е умряла и тази жена не е химера, която я развежда из Хадес*, обяснявайки й къде мъртвите души могат да си перат саваните и да си купуват нематериални провизии. Но умът й говореше, че всичко беше истинско. Не Харон**, а собственият й съпруг я беше довел в ада и оставил тук да умре. Тя се закова на място и Димитри също спря. Сведе глава и усети как очите й се наливат с големи сълзи. За пръв път изгуби контрол. Гърлото й се сви в спазъм, сякаш искаше да й попречи да си поеме дъх, и Елени отчаяно се задъха, за да вкара въздух в дробовете си. Елпида, която досега бе толкова практична, толкова делова, се обърна към нея и я сграбчи за раменете. Димитри погледна нагоре към двете жени. Този ден за пръв път бе видял собствената си майка да плаче. Сега беше ред на учителката му. Сълзите се стичаха на воля по бузите й.
	[* В древногръцката митология — подземното царство, където отиват мъртвите. — Бел.прев.]
	[** В древногръцката митология — лодкарят, който превозва душите на умрелите през реката, която разделя света на живите от Хадес. — Бел.прев.]
	— Не се страхувай да плачеш — каза нежно Елпида. — Тук момчето ще види много сълзи. Повярвай ми, на Спиналонга сълзите се проливат свободно.
	Елени зарови глава в рамото на жената. Двама минувачи спряха и се загледаха — не защото виждаха ридаеща жена, а просто защото бяха любопитни към новодошлите. Димитри извърна поглед, двойно засрамен от плача на Елени и от погледите на непознатите. Искаше му се земята под него да се разтвори точно както при земетресенията, за които беше научил в училище, и да го погълне. Знаеше, че земята на Крит редовно се разтърсва, но защо не днес?
	Елпида разбираше какво чувства Димитри. Хлиповете на Елени бяха започнали да въздействат и на нея: съчувстваше й горещо, но искаше да спре. За късмет бяха спрели пред собствената й къща и тя решително въведе Елени вътре. За момент се почувства смутена от размерите на дома си, защото знаеше, че рязко контрастира с къщата, в която Елени и Димитри току-що се бяха нанесли. Къщата на Контомарис, официалната резиденция на кмета на острова, беше една от сградите, датиращи от венецианската окупация, с балкон, който почти можеше да бъде наречен внушителен, и входна врата с портик.
	Живееха тук от шест години и Елпида беше така уверена в победата на съпруга си в ежегодните избори, че никога не си беше представяла какво би било да живее някъде другаде. Сега, разбира се, самата тя го убеждаваше да не остава на поста си и щеше да загуби къщата, ако Петрос избереше да не се кандидатира. „Но кой може да ме смени?“, питаше той. Истина беше. Единствените други, посочвани от слуховете като кандидати, нямаха много поддръжници. Единият беше водачът на агитаторите, Теодорос Макридакис, и въпреки че много от мотивите му бяха разумни, за острова щеше да бъде катастрофално да му се даде власт. Неговата липса на дипломатичност означаваше, че всичкият напредък с правителството щеше да бъде изгубен, и беше по-вероятно постепенно да се отнемат привилегии, вместо да се прибавят. Единственият друг кандидат за ролята беше Спирос Казакис, добър, но слаб човек, който се интересуваше от поста единствено за да си осигури къщата, която всеки на Спиналонга тайно желаеше.
	Интериорът необикновено контрастираше с почти всеки друг дом на острова. Прозорци от пода до тавана позволяваха светлината да нахлува свободно от три страни, а в средата на стаята на дълга прашна верига висеше богато украсен кристален полилей и малките цветни кристали хвърляха калейдоскопични шарки върху стените, боядисани в пастелни цветове.
	Мебелите бяха износени, но удобни и Елпида махна на Елени да седне. Димитри обиколи стаята, като проучи сложените в рамка фотографии и впери поглед в една витрина, която приютяваше ценни спомени на семейство Контомарис: гравирана сребърна кана, подредени совалки за плетене на дантела, няколко скъпоценни порцеланови съда, още рамкирани снимки и, най-интригуващото от всичко, редици мънички войничета. Няколко минути се взира във витрината, без да гледа предметите зад стъклото, запленен от собственото си отражение. Лицето му му изглеждаше тъй странно, както стаята, в която се намираше, и той срещаше собствения си поглед с известно безпокойство, сякаш не познаваше тъмните очи насреща, които го гледаха. Цялата му вселена се състоеше от градовете Агиос Николаос, Елунда и няколкото разположени между тях селца, където живееха неговите братовчеди, чичовци и лели, и той се чувстваше като пренесен в друга галактика. Лицето му се отразяваше в излъсканото стъкло, а зад себе си виждаше кирия Контомарис, която бе прегърнала кирия Петракис и я утешаваше в плача й. Наблюдава ги известно време, после промени фокуса на погледа си, за да може отново да проучи войниците, така прилежно подредени в полкове.
	Когато се обърна към жените, кирия Петракис се беше съвзела и протегна ръце към него.
	— Димитри — каза тя, — съжалявам.
	Нейният плач едновременно го беше стреснал и засрамил и внезапно му хрумна, че тя сигурно тъгува за децата си също толкова, колкото той усещаше липсата на майка си. Опита се да си представи какво би чувствала майка му, ако беше изпратена на Спиналонга вместо него. Пое дланта на кирия Петракис и я стисна силно.
	— Не се тревожете — каза той.
	Елпида се скри в кухнята, за да направи кафе за Елени и лимонада от подсладена вода с малко лимон за Димитри. Когато се върна, завари гостите си да седят и да си говорят тихо. Очите на момчето грейнаха, когато видя приготвената за него чаша и скоро я беше пресушил до дъно. Колкото до Елени, без да знае дали заради сладостта на кафето, или заради добрината, тя се почувства обгърната от топлата загриженост на Елпида. Винаги беше отблъсквала съчувствието и бе намирала за много по-лесно да го предлага, отколкото да го получава. Тази промяна бе предизвикателство за нея.
	Следобедната светлина започваше да помръква. Поседяха няколко минути, погълнати от мислите си, и единствено внимателното потракване на чашите им нарушаваше тишината. Димитри бавно смучеше втора чаша лимонада. Никога не се беше намирал в такава къща, където светлината правеше шарки с цветовете на дъгата, а столовете бяха по-меки от всичко, на което някога беше спал. Беше толкова различно от собствения му дом, където всяка пейка вечер се превръщаше в легло и всяка черга служеше и за одеяло. Смяташе, че всички живеят така. Но не и тук.
	Когато всички си довършиха питиетата, Елпида проговори.
	— Ще продължим ли разходката си? — попита тя, докато се надигаше. — Един човек очаква да се запознае с вас.
	Елени и Димитри излязоха от къщата след нея. Димитри не искаше да си тръгва. Тук му беше харесало и той се надяваше някой ден да се върне и да пие лимонада, и може би да събере кураж и да помоли кирия Контомарис да отвори витрината, за да може да разгледа отблизо войниците, може би дори да ги пипне.
	По-нагоре по улицата имаше сграда, по-млада с няколкостотин години от жилището на кмета. С изчистените си прави линии тя не притежаваше класическата естетика на дома, който току-що бяха напуснали. Тази функционална постройка беше болницата и това бе следващата им спирка.
	Пристигането на Елени и Димитри съвпадаше с един от дните, в които лекарят идваше от сушата. Това нововъведение и построяването на болницата бяха резултат от кампанията на Петрос Контомарис за подобряване на медицинското обслужване на прокажените. Първото препятствие за преодоляване беше да накара властите да финансират такъв проект, а второто — да ги убеди, че внимателен лекар би могъл да ги лекува и да им помага, без опасност да се зарази. Най-накрая те бяха отстъпили по всички искания и сега всеки понеделник, сряда и петък от Агиос Николаос идваше лекар. Докторът, който беше предложил да се заеме с това начинание, което много от колегите му смятаха за опасно и безразсъдно, се казваше Христос Лапакис. Той беше добродушен, червендалест мъж в началото на трийсетте. Персоналът в дерматовенерологичното отделение на болницата го харесваше, а пациентите му на Спиналонга го обожаваха. Размерите му свидетелстваха за неговия хедонизъм, който бе отражение на вярата, че настоящият момент е единственото, с което човек разполага, така че е по-добре да му се наслаждава. Още беше ерген, което разочароваше уважаваното му семейство в Агиос Николаос, и осъзнаваше, че изгледите му за женитба не се подобряват от работата в колония на прокажени. Ала това не го тревожеше прекалено. Получаваше удовлетворение от работата си и се радваше на влиянието, колкото и ограничено да беше, което можеше да окаже в живота на горките хора. Според собственото му мнение не съществуваше задгробен живот, нямаше втори шанс.
	Доктор Лапакис прекарваше времето си на Спиналонга, като лекуваше рани и разясняваше на пациентите си всички допълнителни предпазни мерки, които биха могли да взимат, и как движението би им помогнало. Когато пристигаха нови хора, винаги им правеше пълен преглед. Въвеждането на „докторските дни“, както ги наричаха на острова, беше повдигнало неимоверно духа в общността и вече бе подобрило здравето на мнозина от страдащите. Значението, което лекарят придаваше на чистотата, хигиената и физиотерапията, им даваха причина да стават сутрин с чувството, че се надигат от леглата не само за да продължат постепенно да се влошават. Когато пристигна на Спиналонга, доктор Лапакис бе потресен от условията, в които живееха много от прокажените. Знаеше, че за доброто им здраве е от първостепенна важност да поддържат чисти раните си, но при първото си идване бе открил у мнозина нещо близко до апатията. Чувството, че са изоставени, бе катастрофално и психологическата травма от това, че живееха на острова, всъщност бе по-тежка от физическите поражения, причинени от болестта. Много от прокажените просто не искаха да живеят вече. И защо биха искали? Животът вече не се интересуваше от тях.
	Христос Лапакис лекуваше и телата, и умовете им. Казваше им, че винаги трябва да има надежда и че никога не бива да се предават. Беше компетентен, но често грубоват: можеше да каже „ще умреш, ако не промиваш раните си“. Беше прагматичен и им казваше истината спокойно, но с подобаващо чувство, за да покаже, че го е грижа, и освен това беше практичен и им обясняваше точно как трябва да се грижат за себе си. „Така трябва да си промивате раните — казваше той, — а така се правят упражненията, с които да си раздвижвате ръцете и краката, ако не искате да си загубите пръстите“. Докато го казваше, им демонстрираше движенията. Накара ги да осъзнаят повече от всякога колко жизненоважна е чистата вода. Водата беше живот. А за тях — разликата между живота и смъртта. Лапакис горещо поддържаше Контомарис и му осигуряваше всичката възможна помощ в прокарването на идеята за източник на прясна вода, който можеше да преобрази острова и прогнозата на много от жителите му.
	— Ето я болницата — каза Елпида. — Доктор Лапакис ви очаква. Тъкмо е приключил с прегледите на редовните си пациенти.
	Озоваха се в помещение, което беше бяло и хладно като гробница, и седнаха на пейката, която вървеше по протежение на едната стена. Не останаха дълго така. Докторът скоро излезе да ги посрещне и двамата бяха прегледани един след друг. Показаха му поразените участъци по кожата си и той ги проучи внимателно, като разгледа сам голите им тела и потърси следи от напредване на заболяването, които те можеше да са пропуснали. Пребледнелият Димитри имаше няколко големи, сухи петна по гърба и краката си, които подсказваха, че на този етап той има по-леката, туберкулоидна форма на болестта. По-малките, по-лъскави лезии по краката и стъпалата на Елени притесняваха доктор Лапакис много повече. Без всякакво съмнение тя страдаше от по-опасната, лепроматозна форма и имаше голяма вероятност да е била заразена дълго време преди да се появят тези признаци.
	„Прогнозата на момчето не е твърде лоша — помисли си Лапакис. — Но на тази нещастна жена не й остава много на острова.“ Ала лицето му не издаде и с най-лек намек какво беше открил.


>>	Пета глава

	Когато Елени замина за Спиналонга, Ана беше на дванайсет, а Мария на десет. Гиоргис беше изправен пред задачата да се справя сам с къщните задължения и, по-важното, да отгледа момичетата без майка им. От двете Ана винаги бе била по-непокорната. Бе се показала буйна до необузданост още преди да проходи, а от деня, в който се роди малката й сестричка, сякаш бе ядосана на самия живот. Гиоргис не се изненада, че щом Елени вече я нямаше, Ана се разбунтува яростно срещу домашните задължения, отказвайки да надене одеянията на майката само защото бе по-възрастната от двете момичета. Показа го много ясно на баща си и сестра си.
	Мария имаше по-нежна природа. Двама души с нрава на сестра й не биха могли да живеят под един покрив и Мария пое ролята на помирителка, въпреки че често се налагаше да се бори с инстинкта си да реагира на враждебността на сестра си. За разлика от Ана, Мария не омаловажаваше домашната работа. Тя беше практична по природа и понякога й доставяше удоволствие да помага на баща си в чистенето и готвенето, склонност, за която Гиоргис мълчаливо благодареше на Бога. Подобно на повечето мъже от своето поколение, той можеше да закърпи чорап със същия успех, както и да отлети до луната.
	За света Гиоргис изглеждаше мълчалив човек. Дори безкрайните самотни часове в морето не го караха да копнее за разговор, когато бе на сушата. Обичаше тишината и когато прекарваше вечерта на маса в кафениона — което беше по-скоро мъжко задължение, отколкото доброволно общуване с хората — той запазваше мълчание, слушайки хората около себе си, все едно беше в морето и слушаше как вълните се плискат в корпуса на лодката му.
	Макар семейството му да познаваше топлото му сърце и нежната му прегръдка, понякога беглите му познати намираха необщителното му поведение почти недружелюбно. Онези, които го познаваха по-добре, виждаха това като отражение на тих стоицизъм, качество, което му беше много полезно сега, когато положението му се беше променило толкова драстично.
	Животът рядко бе предлагал на Гиоргис нещо различно от трудности. Той беше рибар както баща си и дядо си и също като тях беше свикнал да прекарва дълго време в морето. Обикновено го убиваше в безкрайни часове мръзнещо бездействие, но понякога дългите тъмни нощи минаваха в битка срещу буйните вълни и в такива моменти имаше ясно доловима опасност морето да надделее и да го погълне веднъж завинаги. Прекарваше живота си ниско присвит в дървената лодка, но един критски рибар никога не се противеше на жребия си. За него това беше съдба, а не избор.
	Няколко години преди Елени да бъде заточена на острова, Гиоргис бе започнал да допълва доходите си, като правеше доставки до Спиналонга. Сега имаше лодка с мотор и отиваше там веднъж седмично, носейки сандъци с предмети от първа необходимост, които оставяше до кея, за да ги вземат прокажените.
	През първите няколко дни след заминаването на Елени Гиоргис не смееше да остави дъщерите си и за миг. Страданието им сякаш ставаше все по-силно, колкото по-дълго я нямаше майка им, ала той знаеше, че рано или късно ще трябва да открият как да живеят поновому. Въпреки че отзивчивите съседи носеха храна, за Гиоргис оставаше задължението да накара момичетата да ядат. Една вечер, когато бе изправен пред задачата да сготви сам, печалната му несръчност около печката почти накара Мария да се усмихне. Но Ана можеше само да се присмива на усилията на баща си.
	— Това няма да го ям! — извика тя и захвърли вилицата си в чинията с овнешка яхния. — И умиращо от глад животно не би го изяло!
	Казвайки това, тя избухна в плач за десети път през този ден и изхвърча от стаята. Трета поредна вечер беше яла само хляб.
	— Скоро гладът ще пречупи ината й — безгрижно се обърна бащата към Мария, която търпеливо дъвчеше хапка от прегореното месо. Двамата седяха на противоположните страни на масата. Разговорът не вървеше и мълчанието им се прекъсваше само от тракането на приборите по чиниите и дочуващите се измъчени хлипове на Ана.
	Накрая дойде денят, в който трябваше да се върнат на училище. Това подейства като магия. Щом се появи нещо друго, освен майка им, върху което да се съсредоточат, мъката им започна да се уталожва. Това беше и денят, в който Гиоргис можеше отново да насочи носа на лодката си към Спиналонга. Прекоси тясната водна ивица с особена смесица от боязън и вълнение. Елени нямаше да знае за идването му и трябваше да й изпрати съобщение, за да я предупреди за пристигането си. Но на Спиналонга новините се разчуваха бързо и още преди Гиоргис да завърже лодката си на кея Елени вече се бе появила зад ъгъла на високата стена и чакаше в сянката й.
	Какво можеха да кажат? Как можеха да реагират? Не се докоснаха, макар отчаяно да го искаха. Вместо това само промълвиха името на другия. Бяха произнасяли тези думи хиляди пъти преди това, но в този ден сричките им прозвучаха като безсмислени звуци. В този миг Гиоргис си пожела да не бе идвал. През изминалата седмица бе оплаквал жена си, ала сега тя бе пред него, същата като преди, все така жизнена и прекрасна, което само засилваше непоносимата болка от предстоящата им раздяла. Скоро отново щеше да се наложи да си тръгне и да върне лодката в Плака. При всяко негово идване щяха да се разделят все така мъчително. Беше меланхоличен по природа и за кратко си пожела и двамата да бяха мъртви.
	За Елени първата седмица на острова беше пълна с неща за вършене и бе изминала по-бързо, отколкото за Гиоргис, но когато чу, че са видели лодката му да се задава откъм Плака, в чувствата й настъпи хаос. От деня на пристигането си бе имала много неща, които да я разсейват, почти достатъчно, че да не мисли за коренната промяна, която бе преживяла, ала сега, когато Гиоргис стоеше пред нея и не отделяше дълбоките си зелени очи от нейните, можеше да мисли само за едно: колко много обича този силен, широкоплещест мъж и каква болка изпитва с цялото си същество от това да е отделена от него.
	Попитаха се почти официално как са и Елени се поинтересува за момичетата. Какво можеше да й каже, освен нещо, което само се докосваше до истината? Рано или късно щяха да свикнат, знаеше го, и тогава щеше да може да й разкаже откровено как са. Днес единствената истина беше в отговора, който Елени даде на Гиоргис.
	— Как е там? — той кимна по посока на голямата каменна стена.
	— Не е толкова ужасно, колкото си представяш, и ще стане по-добре — отвърна тя толкова убедено и решително, че страховете на Гиоргис за нея веднага се уталожиха.
	— С Димитри си имаме наша къща — каза му тя — и тя прилича на нашия дом в Плака. По-примитивна е, но ще се справим с каквото има. Разполагаме със собствен двор и до следващата пролет ще си направим градина с билки и подправки, ако ми донесеш семена. До вратата ни вече цъфтят рози и скоро ще има и ружи. Не е толкова лошо.
	Като чу това Гиоргис изпита облекчение. Елени извади сгънат лист от джоба си и му го подаде.
	— За момичетата ли е? — попита Гиоргис.
	— Не, не е — каза тя извинително. — Мислех, че още е твърде рано за това, но следващия път, когато дойдеш, ще имам писмо за тях. Това е списък на нещата, които ни трябват за къщата.
	Гиоргис забеляза това „ни“ и го прободе завист. „Някога «ние» бе включвало Ана, Мария и него“, помисли си той. После дойде горчива мисъл, от която почти незабавно се засрами: сега „ние“ означаваше омразното дете, което им беше отнело Елени. „Ние“ на неговото семейство вече не съществуваше. Беше разбито и преобразувано. Предишното „ние“, здраво като скала, бе заменено от нещо толкова крехко, че не смееше да си го представи. Гиоргис трудно успяваше да повярва, че Господ не ги е изоставил. В един миг беше глава на семейство, в следващия — просто един мъж с две дъщери. Тези състояния бяха толкова далечни, колкото две различни планети.
	Беше време да си върви. Момичетата щяха да се приберат от училище и той искаше да е там, когато се върнат.
	— Скоро отново ще дойда — обеща той. — И ще ти донеса всичко, което поиска.
	— Хайде да се разберем нещо — каза Елени. — Нека не си казваме „сбогом“. Думата няма истински смисъл.
	— Права си — отвърна Гиоргис. — Няма да се сбогуваме.
	Те се усмихнаха и едновременно се обърнаха, Елени към сенчестата порта във високата венецианска стена, а Гиоргис — към лодката си. Никой от двамата не погледна назад.
	При следващото му посещение Елени беше написала писмо, което Гиоргис да занесе на момичетата, но в мига, в който баща им извади плика, Ана се поддаде на нетърпението и докато се опитваше да измъкне писмото от ръцете му, го скъса на две.
	— Но това писмо е и за двете ни! — възпротиви се Мария. — И аз искам да го прочета!
	Ана вече беше на външната врата.
	— Не ме интересува. Аз съм по-голямата и аз ще го прочета първа! — Казвайки това, тя се завъртя и изтича на улицата, като остави Мария да пролива сълзи от раздразнение и гняв.
	На няколкостотин метра от дома им имаше малка уличка между две къщи. Там Ана се сви в сянката и като събра двете половини, прочете първото писмо от майка си:
C>
	Скъпи Ана и Мария,
	Чудя се как сте? Надявам се, че сте добри и послушни и се стараете в училище. Баща ви ми каза, че първите му опити в готвенето не са били много успешни, но съм сигурна, че ще напредне и скоро ще може да различава краставиците от тиквичките! Надявам се, че не след дълго и вие ще му помагате в кухнята, но преди това да стане, бъдете търпеливи, докато той се учи.
	Нека ви разкажа за Спиналонга. Живея в малка, запусната къща на главната улица с една стая на първия етаж и две спални горе, почти като вкъщи. Доста е мрачно, но планирам да варосам стените и след като закача картините и подредя порцелановите съдове, мисля, че ще се получи доста красиво. На Димитри му харесва, че си има собствена стая — никога не е бил сам, така че за него това е новост.
	Имам нова приятелка. Казва се Елпида и е съпругата на мъжа, който оглавява властта на Спиналонга. И двамата са много добри хора и няколко пъти сме вечеряли в къщата им, която е най-голяма и величествена на целия остров. Има кристални полилеи и всяка маса и стол са покрити с дантели. Особено на Ана много би й харесало.
	Вече съм засадила здравец в двора, а розите започват да цъфтят на входната врата точно както у дома. Ще ви пиша и ще ви разкажа повече в следващото писмо. През това време се дръжте добре, мисля си за вас всеки ден.
@	С обич и целувки: вашата любяща майка
	П. П. Надявам се, че пчелите се трудят здраво — не забравяйте да съберете меда.
C$
	Ана прочете писмото отново и отново, преди да се запъти бавно към вкъщи. Знаеше, че ще й се карат. От този ден нататък Елени пишеше отделни писма за двете момичета.
	Гиоргис вече ходеше до острова много по-редовно отпреди и срещите му с Елени бяха неговият кислород. Той живееше за тези моменти, в които тя се появяваше през арката в стената. Понякога сядаха на каменните стълбове за привързване на лодките, друг път стояха в сянката на боровете, които се издигаха от сухата земя сякаш точно за тази цел. Гиоргис й разказваше как са момичетата, какво са правили и споделяше за държанието на Ана.
	— Понякога сякаш дяволът е в нея — каза Гиоргис един ден, когато седяха и разговаряха. — Не изглежда да става по-кротка с времето.
	— Е, добре че Мария не е като нея — отвърна Елени.
	— Вероятно затова Ана е толкова непослушна през повечето време — защото у Мария няма и частичка лошотия — замисли се Гиоргис. — А мислех, че пристъпите на гняв са нещо, което децата надрастват.
	— Съжалявам, че ти оставям това бреме, Гиоргис, наистина съжалявам — въздъхна Елени, знаейки, че би дала всичко да се изправи срещу ежедневната битка на волите, която представляваше възпитанието на Ана, вместо да бъде заточена на този остров.


	Гиоргис нямаше дори четиридесет, когато Елени замина, но вече беше прегърбен от грижи, а през следващите няколко месеца щеше да остарее до неузнаваемост. Косата му, преди маслиненочерна, доби сребристосивия оттенък на евкалипта, а хората сякаш винаги го наричаха „горкият Гиоргис“. Това стана новото му име.
	Савина Ангелопулос правеше каквото можеше, докато въртеше и собствената си къща. В спокойните безлунни нощи, когато знаеше, че ще има богат улов, Гиоргис искаше да излиза в морето и за Мария и Фотини стана обичайно да спят долепени на тясното легло на Фотини с Ана на пода до тях върху две дебели одеяла вместо дюшек. Мария и Ана забелязаха и че се хранят по-често в къщата на Ангелопулос, отколкото в своята, и беше все едно семейството на Фотини изведнъж е пораснало и тя е получила сестрите, които винаги е искала. В тези вечери на масата сядаха осмина: Фотини и двамата й братя — Антонис и Ангелос, родителите й, и Гиоргис, Ана и Мария. През някои дни, ако имаше време, Савина се опитваше да научи Ана и Мария как да чистят къщата, как да изтупват килимите и да оправят леглата, но много често накрая вършеше всичко вместо тях. Те бяха просто деца и наред с другото Ана нямаше интерес към нищо, свързано с домакинството. Защо трябваше да се учи как да кърпи чаршафи, да изкормва риба или да пече хляб? Беше решена, че никога няма да има нужда от тези умения, и от ранна възраст жадуваше да избяга и да се измъкне от онова, което виждаше като безсмислено заробване в дома.
	Животът на момичетата нямаше да се промени повече, дори ако ги беше отмъкнал смерч и ги беше стоварил на Санторини. Всеки ден следваха установен режим, защото само с неизменна, автоматична поредица от действия можеха да станат от леглото сутрин. Ана се бореше срещу всичко това, като непрекъснато се оплакваше и възразяваше, Мария просто се примиряваше. Тя знаеше, че с оплаквания няма да постигне нищо и вероятно само ще влоши положението. Сестра й не притежаваше тази мъдрост. Ана винаги искаше да се противопостави на статуквото.
	— Защо аз съм длъжна да ставам и да вземам хляба всяка сутрин? — оплака се тя един ден.
	— Не си — отвърна търпеливо баща й. — Мария го взема през ден.
	— Е, защо не може да го прави всеки ден? Аз съм по-голямата и не виждам защо трябва да й нося хляб.
	— Ако всеки питаше защо трябва да прави нещо за другите, светът щеше да спре да се върти, Ана. Сега отивай да вземеш хляба. Веднага!
	Юмрукът на Гиоргис се стовари с трясък върху масата. Беше му дошло до гуша как Ана превръщаше в спор всяка дребна домакинска работа, за която я помолеха, и сега дори тя разбираше, че е прекалила.
	Междувременно на Спиналонга Елени се опитваше да свикне с онова, което на сушата би било неприемливо, но в колонията минаваше за нормално. Ала не успяваше и се улавяше, че иска да промени каквото й е по силите. Също както Гиоргис не скриваше от Елени тревогите си, тя на свой ред споделяше с него опасенията си за живота и бъдещето си на Спиналонга.
	Първият наистина неприятен сблъсък на острова бе с Христина Хрусталакис, жената, която ръководеше училището.
	— Не очаквам да ме харесва — обясни на Гиоргис, — но тя се държи като животно, притиснато в ъгъла.
	— Защо го прави? — попита Гиоргис, който вече знаеше отговора.
	— Тя е ужасна учителка, която не дава и пет пари за децата — и знае, че това е мнението ми за нея — отвърна Елени.
	Гиоргис въздъхна. Елени никога не проявяваше сдържаност относно възгледите си.
	Почти веднага след пристигането им Елени бе видяла, че училището не може да предложи много на Димитри. След първия ден той се върна смълчан и начумерен и когато тя го попита какво е правил в часовете, отговорът му беше „нищо“.
	— Как така нищо? Трябва да сте правили нещо.
	— Учителката пишеше всички букви и цифри на дъската и ме прати да седна най-отзад, защото казах, че вече ги знам. След това даде на най-големите деца да направят няколко много лесни пресмятания и когато извиках едно от решенията, тя ме изгони от стаята за останалата част от деня.
	След тази случка Елени започна сама да обучава Димитри, а после приятелите му започнаха да идват при нея на уроци. Скоро деца, които преди едва разпознаваха буквите и цифрите, можеха да четат гладко и да смятат и след няколко месеца малката й къща се пълнеше с деца през пет дълги сутрини от всяка седмица. Възрастта им варираше от шест до шестнадесет години и с изключение на едно момче, родено на острова, всички бяха изпратени на Спиналонга от Крит, когато бяха развили симптомите на проказата. Болшинството от децата бяха получили основно образование преди пристигането си, но повечето, дори по-големите, не бяха напреднали много през цялото време, което бяха прекарали в класната стая с Христина Хрусталакис. Тя се отнасяше с тях като с глупаци и те си оставаха такива.
	Между Христина Хрусталакис и Елени започна да се натрупва напрежение. За почти всички беше очевидно, че Елени трябва да поеме училището и че ценната преподавателска заплата трябва да бъде нейна. Христина Хрусталакис отстояваше своята позиция, като отказваше да отстъпи или дори да обмисли възможността да сподели ролята си, но Елени беше упорита. Тя доведе ситуацията докрай не за собствена изгода, а за доброто на седемнадесетте деца на острова, които заслужаваха много повече, отколкото някога щяха да получат от безучастната Хрусталакис. Педагогиката беше инвестиция в бъдещето, а Христина Хрусталакис не виждаше смисъл да хаби енергията си за онези, които можеше да не се задържат дълго на този свят.
	Най-накрая един ден Елени бе поканена да изложи казуса си пред съветниците. Тя носеше примери от занятията на децата преди и след идването й на острова. „Но това показва само естествения напредък“, протестира един от съветниците, за когото се знаеше, че е близък приятел на Христина Хрусталакис. Ала за повечето от присъстващите доказателствата бяха ясни. Старанието и отдадеността на Елени към работата й бяха дали резултат. Движеше я вярата, че образованието не е средство с неясна цел, а има собствена стойност и прави от децата по-добри хора. Голямата вероятност някои от тях да не доживеят до пълнолетие нямаше никакво значение за Елени.
	Чуха се някои възражения, но мнозинството от съветниците подкрепиха спорното решение да отстранят досегашната учителка от поста й и да назначат Елени на нейно място. Винаги след това имаше хора на острова, които гледаха на Елени като на узурпаторка, но това отношение изобщо не я засягаше. Важни бяха децата.
	Училището даваше на Димитри почти всичко необходимо: структура на деня, стимулиране на ума и другарство в лицето на нов приятел, Никос, който беше единственото дете, родено на острова, което не беше отведено на сушата за осиновяване. Причината за това бе, че беше развил признаци на болестта като бебе. Ако се беше оказал здрав, щяха да го отнемат от родителите му, които, макар и погълнати от вина за това, че детето споделяше страданието им, се радваха, че могат да го задържат.
	Всеки миг от живота на Димитри беше зает, което успешно му пречеше да мисли непрекъснато как е било преди. В някои отношения този живот беше по-добър. Дребното, тъмнооко момче сега понасяше по-малко трудности, беше натоварен с по-малко грижи и тревоги, отколкото като най-голямото от пет деца в селско семейство. Ала всеки следобед, когато излизаше от училището, за да се върне в полумрака на новия си дом, усещаше скритото недоволство на възрастните. Дочуваше откъслеци от разговори, докато минаваше покрай кафениона, или хора, които разискваха шепнешком на улицата.
	Понякога старите слухове се смесваха с нови. Имаше я повтаряната до безкрай дискусия дали да си вземат нов генератор и целогодишният дебат за водните запаси. През последните няколко месеца се шепнеше за субсидия за нови жилища и за увеличена „пенсия“ за всеки жител на колонията. Димитри чуваше много разговори на големите и стигна до извода, че възрастните предъвкват безкрайно едни и същи въпроси, като кучета със стари кокали, отдавна оголени от всякаква плът. И най-малките събития, както и по-значимите, като болестите и смъртта, се предвиждаха и премисляха. Но един ден се случи нещо, което не беше очаквано и предизвестено, но щеше да има огромно значение за живота на острова.
	Една вечер, няколко месеца след пристигането си, Елени и Димитри се хранеха, когато бяха прекъснати от настоятелно тропане по вратата. Беше Елпида. Възрастната жена бе задъхана и зачервена от вълнение.
	— Елени, моля те, ела — изпъшка тя. — Няколко пълни лодки са — пълни догоре — и имат нужда от помощта ни. Ела!
	Елени вече познаваше Елпида достатъчно добре и разбираше, че ако според нея е нужна помощ, нямаше нужда от въпроси. Любопитството на Димитри се събуди. Той остави приборите си и последва жените, забързали се по сумрачната улица, слушайки как кирия Контомарис обяснява припряно.
	— От Атина са — задъхваше се тя. — Гиоргис вече докара две групи и скоро ще пристигне с третата. Предимно мъже са, но забелязах и няколко жени. Приличат на затворници, болни затворници.
	Вече бяха стигнали до входа на дългия тунел, който водеше до кея, и Елени се обърна към Димитри.
	— Ще трябва да останеш тук — каза твърдо тя. — Моля те, върни се вкъщи и си довърши вечерята.
	Дори от края на тунела Димитри чуваше приглушеното ехо от мъжки гласове и му беше по-любопитно от всякога какво причинява такава суматоха. Двете жени избързаха нататък и скоро изчезнаха от погледа му. Димитри безцелно подритна едно камъче около входа на тунела, после се огледа крадешком и се втурна в тъмния проход, стараейки се да се придържа до стените. Зави зад ъгъла и можеше ясно да види за какво беше цялата тази суматоха.
	Новите жители обикновено пристигаха един по един и след тихо посрещане от Петрос Контомарис се присъединяваха към общността колкото можеше по-дискретно. Най-доброто, за което някой можеше да се надява на Спиналонга в началото, беше анонимността и повечето хора запазваха мълчание, когато ги посрещаха. Ала на кея тази вечер не беше така спокойно. Излизайки със залитане от малката лодка на Гиоргис, мнозина от новопристигналите губеха равновесие и се просваха на каменистата земя. Те викаха, извиваха се и стенеха, някои очевидно изпитваха болка, и от сенчестото си място Димитри можеше да види защо падаха. Новодошлите сякаш нямаха ръце, или поне такива, които да висят свободно отстрани на телата им, и когато се вгледа по-внимателно, той осъзна, че всички носеха странни ризи, които прихващаха ръцете им зад гърба.
	Димитри наблюдаваше как Елени и Елпида се навеждат, развързват една по една връзките, с които тези хора бяха опаковани като вързопи, и ги освобождават от затворите им от зебло. Налягали на купчини на прашната земя, тези същества не приличаха достатъчно на хора. Един от тях се домъкна до ръба на морето, наведе се към водата и повърна обилно. Последва го още един — а после и трети.
	Димитри гледаше, едновременно запленен и уплашен, неподвижен като каменната стена, която го прикриваше. Когато спряха да се присвиват и бавно се изправиха на крака, новодошлите си върнаха малко достойнството. Дори от сто метра той усещаше гнева и враждебността, които се излъчваха от тях. Няколко души говореха едновременно на висок глас, събрали се около един човек, който явно се опитваше да ги успокои.
	Димитри ги преброи. Бяха осемнадесет, а Гиоргис отново обръщаше лодката си, за да се върне в Плака. Щеше да пристигне още една група.
	В Плака на площада близо до пристана се бе събрала тълпа, за да разгледа тази интересна група хора. Преди няколко дни Гиоргис бе занесъл на Петрос Контомарис писмо от Атина, което го предупреждаваше за предстоящото пристигане на прокажените. Бяха се разбрали да не го разгласяват. Перспективата за едновременното пристигане на почти две дузини нови пациенти на Спиналонга щеше да хвърли в паника жителите на острова.
	Контомарис знаеше само, че тези прокажени са създали неприятности в болницата в Атина и като последствие са били изпратени на Спиналонга. Бяха ги транспортирали като добитък от Пирея до Ираклион през два дни, в които морето беше бурно. След това, покосени от слънчасване и морска болест, ги бяха прехвърлили на по-малък съд с курс към Плака. Оттам Гиоргис щеше да ги преведе, по шестима наведнъж, през последния етап от пътуването им. За всички беше ясно, че тази мърлява шайка от малтретирани и пренебрегнати хора няма да преживее още дълго при такова отношение.
	Децата от селото, които не се бояха да зяпат, се бяха събрали, за да гледат. Фотини, Ана и Мария бяха сред тях и докато баща й си почиваше за кратко преди да прекара последната група през водата, Ана го разпитваше.
	— Защо са тук? Какво са направили? Защо не са могли да останат в Атина? — питаше тя. Гиоргис нямаше истински отговори на настоятелните й въпроси. Но все пак й каза нещо. Докато караше първата партида пътници към острова, беше слушал внимателно разговорите им и въпреки гнева и разочарованието им, гласовете бяха на образовани, добре изразяващи се хора.
	— Нямам отговори за теб, Ана — отвърна й той. — Но Спиналонга ще намери място за тях, това е важното.
	— Ами майка ни? — упорстваше тя. — Животът й ще стане по-лош от всякога.
	— Мисля, че грешиш — каза Гиоргис, черпейки от дълбокия кладенец на търпението, който пазеше за голямата си дъщеря. — Тези нови хора може да са най-доброто, което някога се е случвало на този остров.
	— Как изобщо е възможно това? — извика Ана, която подскачаше невярващо. — Какво искаш да кажеш? Изглеждат като животни! — Беше права. Те наистина приличаха на животни и, натоварени в клетките като добитък, не бяха получили много по-различно отношение.
	Гиоргис обърна гръб на дъщеря си и се върна при лодката си. Този път имаше само петима пасажери. Когато стигнаха до Спиналонга, видяха другите нови попълнения да обикалят наоколо. За пръв път от тридесет и шест часа стояха изправени. Четирите жени сред тях още бяха събрани в мълчалива групичка. Петрос Контомарис вървеше от човек на човек и питаше за име, възраст, професия и изминали години от диагнозата.
	Докато се занимаваше с това, умът му препускаше. Всяка допълнителна минута, през която можеше да ги задържи тук с тази бюрокрация му даваше повече време да получи някакво просветление къде, за бога, да настани тези хора. Всяка секунда отлагане забавяше момента, в който щяха да бъдат преведени през тунела, за да открият, че нямат домове и че е възможно да са в още по-лошо положение, отколкото в атинската болница. Всеки кратък разпит отнемаше няколко минути и докато приключи, едно нещо му беше станало съвсем ясно. В миналото, когато бе записвал подробностите за пристигащите, болшинството бяха рибари, дребни собственици или дюкянджии. Този път разполагаше със списък на обучени професионалисти: адвокат, учител, доктор, майстор зидар, редактор, инженер… списъкът продължаваше. Тези хора бяха в напълно различна категория от онези, които съставяха основното население на Спиналонга и за момент Контомарис изпита лек страх от тази дружина атински граждани, които бяха пристигнали, предрешени като просяци.
	Вече беше време да ги заведе в новия им свят. Контомарис поведе групата през тунела. Беше се разчуло, че има новопристигнали и хората излизаха от вкъщи, за да гледат. На площада атиняните спряха зад кмета, който се обърна с лице към тях и изчака да го погледнат, преди да заговори.
	— Като временна мярка, с изключение на жените, които ще бъдат настанени в една свободна стая горе на хълма, вие ще бъдете настанени в кметството.
	Около тях вече се беше събрала тълпа и се чуваше неспокойно мърморене, докато и тя слушаше съобщението. Но Контомарис беше подготвен за враждебност към плана и продължи.
	— Нека ви уверя, че това е само временна мярка. С пристигането ви броят на населението ни се увеличава с почти десет процента и сега очакваме правителството да осигури пари за нови жилища, както отдавна е обещало.
	Причината да има възражения срещу използването на кметството като общежитие беше, че там се осъществяваше общественият живот на Спиналонга, доколкото го имаше. То представяше, доколкото беше възможно, социалния и политически ред на живота на острова, и реквизирането му означаваше, че се отнема ключов ресурс. Но къде другаде можеха да отидат? Имаше една свободна стая в блока, бездушната нова сграда с апартаменти, и там щяха да се подслонят атинянките. Контомарис щеше да помоли Елпида да ги заведе там, докато той настанява мъжете в импровизираната им квартира. Сърцето му се сви, когато помисли за задачата на съпругата си; новият блок се различаваше от затвор единствено по това, че вратите се заключваха отвътре, а не отвън. Но мъжете трябваше да се настанят в кметството.
	Тази нощ Спиналонга стана дом на двадесет и трима новопристигнали атиняни. Скоро мнозина от онези, които бяха дошли да позяпат, осъзнаха, че има нужда от по-конструктивни действия и предложиха храна, напитки и завивки. Всяко дарение от скромните им запаси означаваше немалка жертва, но всички, с изключение на един–двама, успяха да отделят по нещо.
	Първите няколко дни бяха напрегнати. Всички чакаха да видят какво влияние ще окажат тези новодошли, но в продължение на четиридесет и осем часа повечето от тях не се показаха. Мнозина лежаха безчувствени в импровизираните си постели. Доктор Лапакис ги посети и отбеляза, че всички страдат не само от проказа, а и от последиците на пътуването без достатъчно храна и вода и без подслон от безмилостното слънце. Всеки от тях щеше да има нужда от няколко седмици, за да се възстанови след мъченията, които бяха търпели месеци, може би години, още преди да тръгнат на път от Атина. Лапакис бе чувал, че условията в болницата за прокажени не са по-различни от онези в затвора, няколкостотин метра по-надолу в края на града. Говореше се, че хранят прокажените с огризките от затвора и че ги обличат с ненужните дрехи, съблечени от труповете в централната градска болница. Скоро лекарят научи, че тази история не е само мит.
	Всички пациенти бяха понасяли варварско отношение, а онези, които бяха пристигнали на Крит, бяха организирали бунт. Повечето от тях образовани професионалисти, те бяха започнали гладна стачка, бяха написали писма, които тайно бяха предали на приятели и политици и подклаждаха несъгласие из болницата. Ала вместо да се съгласи на промени, директорът на лечебното заведение бе решил да ги изгони или, както предпочиташе да го нарича, „да ги прехвърли в по-подходящи условия“.
	Прогонването им на Спиналонга бележеше един край за тях и ново начало за острова.
	Елпида ходеше при жените всеки ден и скоро те се възстановиха достатъчно, за да разгледат острова, да пият кафе в дома на Контомарис и дори да започнат да планират как да използват малкото парче земя, което беше разчистено за тях, за да отглеждат зеленчуци. Те много бързо разбраха, че този живот е по-добър от стария. Поне наистина беше живот. Условията в атинската болница бяха ужасни. Адските огньове не можеха да бъдат по-горещи от задушната лятна жега в онези мизерни, клаустрофобични стаи. Като се добавеха и плъховете, които драскаха по подовете през нощта, хората не се бяха чувствали много по-достойно от вредители.
	Спиналонга, напротив, беше рай. Островът предлагаше невъобразима свобода, с чист въздух, птичи песни и улица, по която да се разхождат, тук те можеха да открият отново човечността си. През дните на дългото си пътуване от Атина някои бяха обмисляли да посегнат на живота си, предполагайки, че ги изпращат на още по-лошо място от ужасния Хадес, в който се мъчеха да оцелеят. На Спиналонга, от прозореца си на втория етаж, жените можеха да видят как изгрява слънцето и през първите си дни на острова бяха омаяни от гледката на бавното зазоряване.
	Точно както Елени бе направила, те превърнаха мястото, което им бе дадено, в дом. Вечер пред прозорците окачваха бродирани памучни кърпи, а леглата им бяха покрити с тъкани черги, които преобразяваха стаята и с тях тя изглеждаше като всяко друго обикновено критско жилище.
	За мъжете беше различно. Няколко дни те линееха в леглата си. Много от тях все още бяха слаби от гладната стачка, която бяха организирали в Атина. Контомарис уреди да им донесат храна и да я оставят във вестибюла на кметството, но когато прибраха чиниите в първия ден, колонистите видяха, че даровете им почти не са докоснати. Голямата метална тенджера все още беше пълна догоре с агнешка яхния. Единственият признак, че в сградата имаше живот, бе, че от петте донесени самуна бяха останали само три.
	На втория ден всичкият хляб беше изяден, а на третия — съдът със задушеното заешко бе облизан до чисто. Всеки ден признаците за нарастващ апетит показваха съживяването на тези клети създания. На четвъртия ден Никос Пападимитриу се показа навън, мигайки под заслепяващата слънчева светлина. Някога Пападимитриу, четиридесет и пет годишен адвокат, се бе намирал в центъра на столичния живот. Сега беше водач и говорител на групата прокажени и изпълняваше тази роля със същата енергичност, която бе вложил в адвокатската си кариера. Никос бе смутител на реда по природа и ако не беше се обърнал към правото, можеше вместо това да избере да стане престъпник. Опитът му да се противопостави на атинските власти чрез организирането на бунта в болницата не беше успял напълно, но той беше по-решен от всякога да спечели по-добри условия за прокажените си другари сега, когато бяха на Спиналонга.
	Макар и с остър език, Пападимитриу беше много обаятелен и винаги успяваше да намери поддръжници. Негов голям съюзник и приятел беше Михалис Курис, инженер, който подобно на Пападимитриу бе прекарал в атинската болница почти пет години. В този ден Контомарис ги разведе из Спиналонга. За разлика от болшинството новопристигнали, на които показваше острова за първи път, тези двама мъже го заляха с поток от въпроси: „И къде е водоизточникът? От колко време чакате за генератора? Колко често идва лекарят? Какво е нивото на смъртност? Какви планове за застрояване имате?“.
	Контомарис отговаряше на всеки въпрос според възможностите си, но всяко тяхно изсумтяване и въздишка му даваше да разбере, че отговорите рядко ги удовлетворяват. Кметът на острова много добре знаеше, че на Спиналонга няма всичко необходимо. В продължение на шест години бе работил усърдно, за да подобри положението и в много отношения беше успял, макар и никога в такава степен, в каквато всички искаха. Това бе неблагодарна задача и докато вървеше от града към гробището, той се запита защо изобщо си бе давал труда. Ето тук щяха да свършат всички, колкото и да се стараеше да подобри нещата. И тримата щяха накрая да бъдат положени под каменната плоча в някой от тези подземни бетонни бункери, докато не преместеха костите им, за да направят място за следващия труп. От безполезността на всичко и от далечния звук от настоятелните въпроси на Пападимитриу му се прииска да седне и да заплаче. В този миг реши, че ще каже на атиняните голата истина. Ако реалността ги интересуваше повече от това да се почувстват добре дошли, така да бъде.
	— Ще ви кажа — проговори той, като спря рязко и се обърна с лице към двамата — всичко, което искате да знаете. Но ако го направя, бремето става и ваше. Разбирате ли?
	Те кимнаха в знак на съгласие и Контомарис започна да им обяснява подробно за недостатъците на острова. Описа всяка спънка, която беше преодолял, за да успее да промени нещо, и им разказа за всички проблеми, по които се преговаряше. После тримата се върнаха в дома на кмета и със свежия поглед на Пападимитриу и Курис върху съоръженията на острова съставиха нов план. Той включваше текущи работи, проекти, които да бъдат започнати и завършени през идната година, и схема на онова, което предстоеше да се предприеме през идващия четиригодишен период. Сами по себе си тези перспективи щяха да създадат усещането за движение напред, от което хората на острова така се нуждаеха.
	От този ден нататък Пападимитриу и Курис станаха горещи поддръжници на Контомарис. Те вече не се чувстваха като осъдени, а като хора, които са получили нов шанс. От дълго време животът не беше обещавал толкова много. След няколко седмици предложенията, които включваха спецификации за строителство и реконструкции, бяха готови да бъдат представени на правителството. Пападимитриу знаеше как да притиска политиците и юридическата му фирма в Атина, семейна практика с известно влияние, също се включи.
	— Всички хора на този остров са гръцки граждани — настояваше той. — Те имат права и, проклет да съм, ако не се боря за тях.
	За удивление на всички — освен самия Пападимитриу — след месец властите се съгласиха да им осигурят сумата, която бяха поискали.
	Другите атиняни, след като излязоха от апатията си, се хвърлиха в нови строителни проекти. Вече не бяха изоставени инвалиди, а членове на общност, в която всеки трябваше да дава своя дял. Вече беше краят на септември и въпреки че температурите бяха по-умерени, проблемът с водата все още беше спешен — двадесет и тримата нови жители утежняваха повече от всякога изискванията към доставките от сушата и рухващите водни тунели. Нещо трябваше да се направи и Михалис Курис беше човекът за това.
	Когато ремонтите приключиха, всички се обърнаха към небесата за дъжд, и една нощ в началото на ноември молитвите им получиха отговор. С грандиозен спектакъл на светлина и звук небето се разтвори и шумно изля съдържанието си върху острова, голямата суша и заобикалящото ги море. Ледени зърна колкото камъчета валяха, чупеха прозорци и подгонваха козите да търсят спасение по скатовете, докато проблясващите светкавици заливаха пейзажа с апокалиптичен блясък. На сутринта хората се събудиха и намериха резервоарите си препълнени с хладна, чиста вода. След като решиха най-неотложния проблем, атиняните се заеха да си създадат домове. Между главната улица и морето имаше един изоставен район, където турците бяха построили първите си къщи. Жилищата, от които бяха останали само скелети, бяха построени срещу крепостната стена, на закътано място, което вероятно някога е било сред най-защитените. С рядко срещани на Крит изобретателност и ефективност старите домове бяха възстановени и издигнати от развалините, с не по-лоша от нова зидария и умело планирани дървени елементи. Много преди първият сняг да покрие планината Дикти, те бяха готови за обитаване и кметството отново бе на разположение на всички. Не че първоначалната враждебност към атинските прокажени се бе задържала дълго. Само след няколко седмици населението на Спиналонга разпозна потенциала на новите жители и осъзна, че онова, което можеха да дадат многократно надвишаваше всичко, което можеха да вземат.
	После, с наближаването на зимата, кампанията за генератора отново започна сериозно. Топлината и светлината щяха да станат най-ценните стоки, докато вятърът започваше да се провира през пролуките на всяка врата и прозорец, фучейки из проветривите къщи в чезнещата светлина на ранния следобед. Сега, когато правителството бе открило, че Спиналонга има по-настоятелен глас, който не можеше да бъде пренебрегнат, пристигна писмо, което обещаваше изпълнение на всичките им искания. Много от жителите на острова бяха цинични. „Не бих заложил пари, че ще си удържат на думата“, казваха някои. „Докато не успея да си включа лампа вкъщи, няма да повярвам, че ще го изпълнят“, съгласяваха се други. Общото мнение сред хората, които бяха прекарали на Спиналонга повече от няколко години, бе, че обещанието на правителството не струваше повече от рехавата хартия, на която беше написано.
	Само десет дни преди всички части да пристигнат, означени и окомплектовани, очакването на генератора беше главната тема в еднаквите писма на Елени до Ана и Мария:
C>
	Генераторът ще окаже такова голямо въздействие върху живота ни. Преди тук е имало такъв, така че някои от електрическите инсталации вече са монтирани, а двама от мъжете от Атина са специалисти по това как да задействат всичко (слава богу). На всяка къща са обещани поне по една лампа и малка печка, които трябва да пристигнат заедно с останалото оборудване.
C$
	Ана прочете писмото си на чезнещата светлина на зимния следобед. В огнището гореше нисък огън, но тя можеше да види дъха си в студения въздух. Една свещ хвърляше трепкаща светлина върху страницата и тя безцелно пъхна ъгълчето на листа в пламъка й. Огънят бавно плъзна, стопявайки хартията, докато в ръката й остана само едно парченце колкото нокът, което тя пусна във восъка. Защо трябваше майка й да пише толкова често? Наистина ли мислеше, че всички те искаха да слушат за нейния топъл, доволен и вече добре осветен живот с онова момче? Баща й ги караше да отговарят на всяко писмо и Ана се мъчеше с всяка дума. Не беше щастлива и нямаше да се преструва.
	Мария прочете своето писмо и го показа на баща си.
	— Новините са добри, нали? — отбеляза Гиоргис. — И всичко е благодарение на онези атиняни. Кой би си помислил, че онези дрипльовци могат да постигнат толкова много?
	До началото на зимата, преди идването на студените декемврийски ветрове, островът имаше топлина, а след падането на мрака онези, които желаеха, вече можеха да четат на възможно най-мъждивата електрическа светлина.
	Когато започнаха коледните пости, Гиоргис и Елени трябваше да решат какво да правят с Коледата. Щяха да са разделени за пръв път от петнадесет години. Празникът не беше толкова важен колкото Великден, но беше време за обреди и гощаване със семейството и отсъствието на Елени щеше да се усети като зееща празнина.
	Няколко дни преди и след Коледа Гиоргис не излезе в развълнуваното море, за да посети Елени. Не само защото ожесточеният вятър щеше да хапе ръцете и лицето му до кръв, но и защото дъщерите му имаха нужда да е при тях. По същия начин вниманието на Елени бе насочено към Димитри и двамата с Гиоргис изпълниха паралелно вековните традиции. Както винаги, момичетата пяха мелодични каланда* от къща на къща и получиха за награда сладки и сушени плодове, а след утринната литургия в коледния ден заедно със семейство Ангелопулос се нагостиха със свинско и вкусни курабии, сладки орехови бисквити, изпечени от Савина. На Спиналонга нещата не бяха много по-различни. Децата пяха на площада, помогнаха за изпичането на украсените празнични хлябове, наричани христопсомо, Христов хляб, и ядоха както никога преди. Димитри за пръв път се радваше на такива обилни количества хубава храна и виждаше такъв хедонизъм.
	[* Коледни песни. — Бел.прев.]
	През дванадесетте коледни дни Гиоргис и Елени поръсиха по малко светена вода във всяка стая от своите къщи, за да отпъжда киликанзерите, празничните таласъми, които пакостяха в дома, а на първи януари, денят на Свети Василий, Гиоргис отново посети Елени, като й занесе подаръци от децата и Савина. Краят на старата година и началото на новата бяха вододел, крайъгълен камък, който бе преминат благополучно, въвеждайки семейство Петракис в друга епоха. Въпреки че Ана и Мария все още тъгуваха за майка си, вече знаеха, че могат да оцелеят без нея.


>>	Шеста глава

	_1940 г._
	След най-добрата зима от години на Спиналонга дойде най-великолепната пролет. Не само заради килимите от диви цветя, които се простираха по склоновете от северната страна на острова и растяха от всяка цепнатина в скалите, но и заради усещането за нов живот, което бе породено в общността.
	Главната улица на Спиналонга, която само няколко месеца по-рано бе представлявала низ от разнебитени сгради, сега бе спретната редица от магазини, чиито врати и кепенци бяха прясно боядисани в тъмно синьо и зелено. Сега това бяха места, в които магазинерите гордо излагаха стоките си, а жителите на острова се спираха не само от необходимост, но и за удоволствие. За пръв път островът имаше своя икономика. Хората бяха продуктивни: те разменяха, купуваха и продаваха, понякога на печалба, друг път на загуба.
	Кафенионът също процъфтяваше и беше открита нова таверна, специализирана в какавия, рибена чорба, прясно приготвяна всеки ден. Едно от най-оживените места на главната улица беше бръснарницата. Стелиос Вандис — някога най-добрият фризьор в Ретимнон, втория по големина град на Крит, беше изоставил занаята си, когато го бяха заточили на Спиналонга. Когато Пападимитриу научи, че сред тях има такъв човек, настоя Вандис да възобнови работа. Всички атиняни бяха контета. Бяха надуто суетни, като повечето граждани, и в миналото всички се бяха наслаждавали на ритуала два пъти месечно да подрязват косата и мустаците си, с чието състояние и форма едва ли не се определяше мъжествеността им. Сега, когато бяха намерили някого, който можеше отново да ги направи представителни, животът започваше да се подобрява. Не търсеха индивидуален стил, а еднакво разкошна и добре фризирана коса.
	— Стелиос — казваше Пападимитриу — направи ми най-добрия си Венизелос.
	Смяташе се, че Венизелос, критският адвокат, който бе станал премиер-министър на Гърция, имаше най-елегантните мустаци в християнския свят и, както се шегуваха мъжете, беше подходящо Пападимитриу да му подражава, тъй като явно се стремеше да заеме кметската позиция на острова.
	Тъй като силата на Контомарис започна да се изчерпва, кметът все повече разчиташе на Пападимитриу и атинянинът ставаше все по-популярен сред жителите на Спиналонга. Мъжете го уважаваха за онова, което бе постигнал за толкова кратко време, жените също му бяха благодарни. Скоро той се радваше на своеобразно обожествяване, несъмнено подпомогнато от достойната му за кинозвезда външност. Като повечето атиняни той бе живял единствено в града и едно последствие от това бе, че не беше превит и прошарен като повечето мъже на Крит, които прекарваха по-голямата част от живота си на открито, вадейки прехраната си от земята или морето. Преди последните няколко месеца на физически труд кожата му не бе виждала много слънце и още по-малко вятър.
	Въпреки че атинянинът имаше амбиции, той не беше безжалостен и не искаше да се кандидатира за изборите, освен ако Контомарис не е готов да се оттегли.
	— Пападимитриу, повече от готов съм да оставя този пост — заяви старият мъж, докато играеха табла една вечер в началото на март. — Казвал съм ти го хиляда пъти. На тази работа й трябва свежа кръв — и я виж какво направи за острова до сега! Моите привърженици ще те подкрепят, няма съмнение. Повярвай ми, вече съм твърде изморен.
	Пападимитриу не се изненада от тази последна забележка. През шестте месеца от пристигането си той виждаше как състоянието на Контомарис се влошава все повече. От известно време двамата се бяха сближили и той знаеше, че възрастният мъж го подготвя за свой наследник.
	— Ще поема работата, ако наистина си готов да се откажеш — каза тихо той, — но съм убеден, че трябва да го обмислиш още няколко дни.
	— Вече го обмислям от месеци — отвърна раздразнено Петрос. — Знам, че не мога да продължа.
	Двамата подновиха играта в тишина, нарушавана само от тракането на пуловете.
	— Има нещо друго, което искам да знаеш — каза Пападимитриу, когато играта приключи и беше време да си тръгва. — Ако наистина спечеля изборите, не искам да живея в твоята къща.
	— Но това не е моята къща — възпротиви се Контомарис. — Това е къщата на кмета. Върви с поста и винаги е било така.
	Пападимитриу дръпна от цигарата си и спря за момент, докато издишваше дима. Реши да остави въпроса. Във всеки случай, той може би беше хипотетичен, тъй като изборите не бяха напълно решени. Щеше да се състезава с още двама, единият от които беше на острова от шест или седем години и имаше много последователи, избирането на Теодорос Макридакис изглеждаше, поне за Пападимитриу, несъмнена възможност. Голяма част от населението реагираше на негативното отношение на Макридакис и макар че с удоволствие се наслаждаваха на ползите от усилената работа на Пападимитриу и изумителните промени от последните шест месеца, те смятаха, че интересите им ще бъдат по-добре защитени от човек, движен от гнева. Беше лесно да повярват, че огънят, който тласкаше Макридакис, би му помогнал да осъществи неща, които доводите и дипломацията не можеха да постигнат.
	Годишните избори в края на март бяха най-горещо оспорваните в историята на острова и този път резултатите наистина имаха значение. Спиналонга беше място, което си струваше да бъде управлявано, а кметството вече не беше чаша с отрова. Кандидатите бяха трима: Пападимитриу, Спирос Казакис и Теодорос Макридакис. В деня на изборите всеки мъж и всяка жена дадоха гласа си, и дори прокажените, които бяха приковани в болницата и бе малко вероятно да станат отново от леглата си, получиха бюлетина, която бе надлежно върната в кметството, сложена в запечатан плик.
	Спирос Казакис спечели само шепа гласове, а Макридакис, за облекчение и изненада на Пападимитриу, получи по-малко от сто. Това оставяше лъвския пай и явното мнозинство за атинянина. Хората бяха гласували със сърцата си, но и с мъдрост. Позьорството на Макридакис беше хубаво, ала постиженията имаха по-голяма тежест и така Пападимитриу най-сетне разбра, че е признат. Това беше решаващ момент в цивилизоването на острова.
	— Другари, жители на Спиналонга — заговори той. — Моите желания за този остров са и ваши желания. — Говореше пред тълпата, събрала се на малкия площад пред кметството в нощта след изборите. Току-що бяха преброили гласовете за втори път и бяха обявили резултатите.
	— Вече превърнахме Спиналонга в по-цивилизовано място и в някои отношения това е дори по-добро място за живеене от градовете и селата, които ни обслужват — той махна с ръка към Плака. — Имаме електричество, когато Плака няма. Имаме съвестни медицински работници и най-отдадената учителка. На сушата много хора едва преживяват и гладуват, докато с нас не е така. Миналата седмица една група дойдоха с лодки при нас от Елунда. Бяха чули да се говори за новото ни благополучие и дойдоха да искат храна от нас. Това не е ли промяна към добро? — Из множеството се разля утвърдително мърморене. — Вече не сме онези отритнати, които носят просешки съдини и викат „Нечист! Нечист!“ — продължи той. — Сега другите идват при нас да търсят милостиня.
	Замълча за момент, достатъчно, за да извика някой от тълпата:
	— Три пъти ура за Пападимитриу!
	Когато виковете стихнаха, той добави една последна забележка към посланието си.
	— Има едно нещо, което ни свързва. Проказата. Когато имаме разногласия, нека не забравяме, че не можем да избягаме едни от други. Докато имаме живот, нека го направим колкото може по-хубав — това трябва да е общата ни цел. — Той вдигна ръка с пръст, насочен към небето, знак на тържество и победа. — За Спиналонга! — извика.
	Множеството от близо двеста души повтори жеста му и с вик, който стигна през водата до Плака, нададоха глас като един:
	— За Спиналонга!
	Незабелязан от никого, Теодорос Макридакис се измъкна в сенките. Дълго време бе жадувал да стане кмет и разочарованието му горчеше като неузряла маслина.
	През следващия следобед Елпида Контомарис започна да опакова вещите си. След ден-два щеше да се наложи тя и Петрос да се изнесат от тази къща и да се преместят в сегашната квартира на Пападимитриу. Тя бе очаквала този момент от дълго време, ала това не намаляваше страха, който я притискаше дотам, че едва събираше сили да слага единия си крак пред другия. Залови се с опаковането без ред, тялото й не желаеше да върши тази работа, а деформираните й стъпала я боляха повече от всякога. Докато стоеше и си представяше как трябва да разчисти скъпоценното съдържание на шкафа със стъклената витрина — редовете войници, миниатюрните порцеланови съдове и гравираното сребро, което семейството й притежаваше от поколения — тя се запита къде щяха да отидат тези ценности, когато тя и Петрос си отидеха. Родът свършваше с тях двамата.
	Леко потропване на вратата прекъсна мислите й. „Това трябва да е Елени“, помисли си тя. Въпреки че беше заета с училището и майчините задължения, Елени бе обещала да намине този следобед и да й помогне, а тя винаги държеше на думата си. Ала щом Елпида отвори вратата, очаквайки да види своята стройна, изящна приятелка, вместо това съзря една едра и облечена в тъмни дрехи мъжка фигура, която изпълваше рамката. Беше Пападимитриу.
	— Калиспера, кирия Контомарис. Може ли да вляза? — попита той тихо, забелязвайки изненадата й.
	— Да… моля те, влез — отвърна тя и се дръпна от вратата, за да му направи път.
	— Имам само едно нещо да ти казвам — обясни той, докато стояха един срещу друг, заобиколени от сандъци, наполовина пълни с книги, порцелан и фотографии. — Няма нужда да се изнасяте оттук. Нямам намерение да ви отнемам тази къща. Не е нужно. Петрос е отдал толкова от живота си на поста си като кмет на острова, че реших да му я даря — наречете го пенсия, ако искате.
	— Но кметът винаги е живял в тази къща. Сега е твоя и освен това Петрос няма да иска и да чуе.
	— Не ме интересува какво е било в миналото — отвърна Пападимитриу. — Искам да останете тук и така или иначе предпочитам да живея в къщата, която реконструирам сега. Моля ви — настоя той, — така ще е най-добре за всички.
	В очите на Елпида пробляснаха сълзи.
	— Толкова любезно от твоя страна — изрече тя, протягайки ръце към него. — Толкова любезно. Виждам, че наистина го искаш, но не знам как ще убедим Петрос.
	— Той няма избор — решително заяви Пападимитриу. — Сега аз командвам. Искам да разопаковаш нещата от тези сандъци и да ги върнеш точно където са били. Ще се върна после да проверя дали си го направила.
	Елпида разбираше, че това не е празен жест. Човекът срещу нея говореше сериозно и беше свикнал да получава онова, което иска. Затова го бяха избрали за кмет и докато подреждаше войничетата обратно по местата им, тя се опита да анализира защо беше толкова трудно да се противопоставиш на Пападимитриу. Не беше само заради физиката му. Само по себе си това би го направило грубиян. Той имаше други, по-деликатни техники. Понякога склоняваше хората към своята гледна точка само чрез модулациите на гласа си. В други случаи постигаше същото, побеждавайки ги със силата на логичните си аргументи. Адвокатските му умения бяха все така остри, дори и на Спиналонга.
	Преди Пападимитриу да си тръгне, Елпида го покани да вечеря с тях, когато се върне. В кухнята се проявяваше големият й талант. Никой на Спиналонга не готвеше като нея и само глупак би отказал такава покана. Щом мъжът си отиде, тя се зае с приготвянето на храната, правейки своите любими кефети, кюфтета с яйчено лимонов сос, и премервайки съставките за ревани, сладък кекс, приготвян с грис и сироп.
	Когато Контомарис се прибра тази вечер, най-после приключил със задълженията си на кмет, в походката му се усещаше лекота. Щом влезе вкъщи, го облъхна ароматът на печения сладкиш, а сложилата престилка Елпида го посрещна с протегнати ръце. Те се прегърнаха и той отпусна глава на рамото й.
	— Свърши се — промърмори той. — Най-сетне свърши.
	Вдигна поглед и забеляза, че стаята изглеждаше точно както винаги. Нямаше и следа от наполовина пълните сандъци, разположени из стаята сутринта, когато бе излязъл.
	— Защо не си събрала багажа? — в гласа му се усещаше повече от нотка на раздразнение. Беше уморен и толкова му се искаше следващите няколко дни да отминат. Щеше му се вече да са се пренесли в новия си дом и фактът, че нищо не изглеждаше дори донякъде приготвено, го разстройваше и го караше да се чувства по-изтощен от всякога.
	— Опаковах го и после го разопаковах — отвърна тайнствено Елпида. — Оставаме тук.
	Точно навреме, на вратата се почука силно. Пападимитриу беше пристигнал.
	— Кирия Контомарис ме покани да вечерям — каза просто той.
	След като всички седнаха и чашата на всеки бе щедро напълнена с узо, Контомарис си върна самообладанието.
	— Мисля, че има някакъв заговор — заяви той. — Би трябвало да се ядосам, но познавам и двама ви достатъчно добре, за да знам, че нямам думата тук.
	Усмивката му противоречеше на строгия му тон и официалността на думите му. Вътре в себе си той тайно се възхищаваше на щедростта на Пападимитриу, не на последно място защото знаеше какво означава това за съпругата му. Тримата вдигнаха наздравица в потвърждение на спогодбата, която бяха сключили току-що, и вече никога не повдигнаха въпроса за къщата на кмета. Сред членовете на съвета се чуха няколко недоволни мърморения и започнаха разгорещени дискусии какво би станало, ако някой бъдещ кмет поиска великолепната къща, ала накрая беше постигнат компромис: владението на къщата щеше да се преразглежда на всеки пет години.
	След изборите работата по възстановяването на острова продължи бързо. Усилията на Пападимитриу не бяха само предизборна стратегия. Ремонтите и реконструкциите продължиха, докато накрая всеки имаше прилично жилище, собствена фурна, обикновено в двора пред къщата, и, още по-важно за гордостта им, лична външна тоалетна.
	Сега, когато водата се събираше ефикасно, имаше достатъчно за всички и беше построена просторна обществена перачница с дълга редица равни бетонни мивки. Това беше почти лукс за жените, които не бързаха с прането и превръщаха мястото в оживен център на общуване.
	Социалният аспект на живота им също се подобри, макар и в не толкова делнични ситуации. За Панос Склавунис, бивш актьор от Атина, работният ден започваше тогава, когато свършваше за останалите. Скоро след изборите той дръпна Пападимитриу настрана. Подходът на Склавунис беше агресивен, което бе типично за него. Той обичаше стълкновенията и от актьорските си дни в Атина бе свикнал да побутва другите.
	— На това място скуката вирее като плесен — каза той. — Хората имат нужда от забавление. Много от тях не могат да си позволят да чакат следващата година, но ще е добре да има какво да очакват за следващата седмица.
	— Разбирам те и съм напълно съгласен — отговори му Пападимитриу. — Но какво предлагаш?
	— Развлечение. Развлечение в големи мащаби — отвърна Склавунис доста тържествено.
	— Което означава? — запита Пападимитриу.
	— Филми — каза Склавунис.
	Преди шест месеца подобно предложение би изглеждало неизразимо амбициозно и също толкова смешно, както ако някой кажеше на прокажените, че могат да преплуват до Елунда, за да посетят киното. Сега обаче не беше отвъд пределите на възможното.
	— Е, имаме генератор — съгласи се Пападимитриу, — което е добро начало, но не е всичко, което се изисква, нали?
	Ако се погрижеха хората на острова да са доволни и да имат какво да правят вечерно време, това наистина можеше да помогне да се избавят от голяма част от неодобрението, което все още не се беше разсеяло. Пападимитриу си помисли, че докато хората седят на редовете в тъмното, няма да могат да се напиват или да плетат интриги в кафениона.
	— Какво още ти трябва? — поинтересува се той.
	Склавунис не се забави с отговора. Вече беше помислил колко души щяха да се поберат в кметството и откъде можеше да намери проекционен апарат, екран и филмови ролки. Освен това, нещо много важно, бе пресметнал разходите. Липсващият елемент, преди да получи одобрението на комисията, бяха парите, но при положение че толкова много прокажени вече получаваха някакви доходи, новото кино можеше да взима такса за вход и, в крайна сметка, начинанието можеше да се изплати.
	Няколко седмици след първоначалната му молба из града се появиха плакати:
C>
	Неделя, 13 април
	19,00 часа — Кметството
	„Атинските апаши“
	Билети — 2 драхми
C$
	До шест часа тази вечер над сто души се бяха наредили на опашка пред кметството. Към момента на отварянето на вратите в шест и половина бяха дошли поне още осемдесет, а следващата събота филмът бе посрещнат със същия ентусиазъм.
	Елени преливаше от вълнение, когато писа на дъщерите си за новото развлечение:
C>
	Всички така се радваме на филмите — те са връхната точка на седмицата. Нещата обаче невинаги минават по план. Миналата събота ролките не дойдоха от Агиос Николаос. Когато се разбра, че прожекцията се отменя, настъпи такова разочарование, че почти стана бунт и няколко дни след това хората ходеха посърнали, все едно реколтата е била съсипана! Все пак всички се ободриха с течение на седмицата и бяхме много облекчени, когато видяхме баща ви да донася ролките на брега.
C$
	Ала след няколко седмици Гиоргис започна да носи нещо повече от последния филм от Атина. Имаше и кинопреглед, който рязко обнови сведенията на публиката за застрашителните събития, които се случваха във външния свят. Въпреки че до острова достигаха броеве на критския седмичник и понякога по радиото с пращене се чуваше последният новинарски бюлетин, никой нямаше представа за мащаба на опустошенията, които нацистка Германия сееше из Европа. На този етап посегателствата изглеждаха далечни и жителите на Спиналонга имаха по-близки неща, за които да ги е грижа. Изборите бяха минали, Великден наближаваше.
	През предишните години ознаменуването на този най-голям от християнските празници беше винаги сдържано. Тържествата в Плака вдигаха доста шум и въпреки че в малката църква на Спиналонга, „Свети Панталеймон“, винаги се провеждаше по-ограничена версия на същите пищни ритуали, оставаше усещането, че това не е онова пълномащабно честване, което се правеше отвъд водата.
	Тази година щеше да бъде различно. Пападимитриу щеше да се постарае да е така. Отбелязването на Христовото възкресение на Спиналонга щеше да бъде не по-малко екстравагантно от всичко, което се правеше на Крит или дори в самата континентална Гърция.
	Постите бяха строго спазени. Повечето хора се бяха въздържали от месо и риба в продължение на четиридесет дни, а през последната седмица виното и зехтинът бяха прибрани в най-тъмните ъгли. До Велики четвъртък дървеният кръст в църквата, която бе достатъчно голяма да побере стотина души (стига да се натъпчат плътно като зърна в житен клас), бе отрупан с лимонов цвят, а по улицата се точеше дълга редица от хора, дошли да оплачат Христа и да целунат краката му. Множеството вярващи в църквата и отвън стоеше смълчано. Това беше тъжен момент и чувството се засилваше, когато погледнеха към иконата на свети Панталеймон, който се смяташе за патрон на изцелението. Мнозина бяха изгубили вяра в него по-рано, ала историята му го правеше идеалният избор за такава църква. Млад лекар от римско време, Панталеймон бе последвал майка си и бе станал християнин, постъпка, която водела до почти сигурни гонения. Успехите му в лекуването на болните станали повод за подозрения и той бил арестуван, разпънат на колело и накрая сварен жив.
	Колкото и цинично да се отнасяха на острова към лечителската сила на светеца, всички се включиха в голямата Христова погребална процесия на следващия ден. Сутринта украсиха ковчег и в късния следобед пренесоха през улиците отрупаните с цветя епитафии*. Беше тържествена процесия.
	[* Плащеници (ед.ч. епитафиос), извезани или изрисувани като икони, употребявани в богослужението. — Бел.прев.]
	— Имаме завидна практика в това, нали? — обърна се сардонично Елпида към Елени, докато вървяха бавно по улицата, а змията от двеста души се виеше из малкото градче и нагоре по пътеката, която водеше към северната страна на острова.
	— Така е — съгласи се тя, — но това е различно. — Този човек оживява отново…
	— Което ние никога няма да направим — прекъсна я Теодорос Макридакис, който се беше озовал зад тях и винаги имаше готова някоя негативна забележка. Възкресението на тялото не изглеждаше вероятна идея, ала силно вярващите сред тях знаеха, че именно това им е обещано: ново, неопетнено, възкресено тяло. Това беше целият смисъл на историята и значението на ритуала. Вярващите се бяха вкопчили упорито в тази представа.
	Съботата беше спокоен ден. Мъже, жени и деца трябваше да жалеят. Ала всички бяха заети. Елени организира децата в група, за да боядисват яйца и да ги украсяват с малки шаблони от листа. Междувременно другите жени печаха традиционните козунаци. За разлика от тези спокойни занимания, всички мъже помагаха за заколването и приготвянето на агнетата, които бяха докарани няколко седмици предварително. След като свършиха всички задачи, хората отново отидоха в църквата, за да я украсят със стръкове розмарин, лаврови листа и миртови клонки, и преди да дойде вечерта от сградата струеше сладко-горчива миризма, а въздухът тегнеше от очакване и тамян.
	Елени бе застанала на входа на претъпканата църква. Хората мълчаха, притихнали в очакване, и се мъчеха да чуят началния шепот на „Кирие Елейсон“*. Молитвата започна толкова тихо, че все едно шумоляха потрепващите на бриза листа, но след това се превърна в нещо почти веществено, изпълни сградата и избухна в света навън. Свещите, горели в църквата, сега бяха угасени и под беззвездното, безлунно небе светът потъна в тъмнина.
	[* Господи, помилуй! (гр.). — Бел.прев.]
	В продължение на няколко мига Елени не усещаше нищо освен тежката миризма на стопена лой, която беше пропила въздуха.
	В полунощ, когато ударите от камбаната на църквата в Плака проехтяха над спокойната вода, свещеникът запали една-единствена свещ.
	— Дойдете, светлината Му приемете — нареди той. Папа Казакос изрече свещените думи с почит, но и непосредствено, и у жителите на острова не остана съмнение, че това бе покана да се приближат. Един по един най-близките посегнаха със свещи в ръце и започнаха да предават пламъка от човек на човек, докато пространството и в църквата, и отвън не се превърна в трепкаща гора от огънчета. За по-малко от минута тъмнината се бе превърнала в светлина.
	Папа Казакос, добродушен човек с гъста брада и любов към удоволствията в живота — което караше някои основателно да се съмняват дали изобщо се е въздържал по време на постите — започна да чете Евангелието. Беше познат откъс и много от по-старите жители на колонията мърдаха устни в съвършен синхрон.
	— Христос анести! — обяви той в края на откъса. Христос воскресе.
	— Христос анести! Христос анести! — извика като един множеството в отговор.
	Силният триумфален вик се носеше по улицата още известно време, докато хората си пожелаваха „За много години“ — Хрония пола! — и отговаряха ентусиазирано: Еписис! — „И на теб!“.
	После стана време внимателно да занесат запалените свещи вкъщи.
	— Хайде, Димитри — подкани момчето Елени, — да видим ще успеем ли да я занесем вкъщи, без да изгасне.
	Ако успееха да стигнат до дома със запалена свещ, това щеше да им донесе късмет за цялата година, а в тази тиха априлска вечер това беше напълно осъществимо. След няколко минути на прозореца на всяка къща на острова грееше свещ.
	Последният етап от ритуала беше запалването на големия огън, символичното изгаряне на предателя Юда Искариот. Цял ден хората бяха събирали излишните си подпалки и бяха кършили сухи вейки от храсталаците. Сега свещеникът запали кладата и хората заликуваха, когато огънят запука и най-накрая се издигна с бучене, а из цялото небе полетяха ракети. Истинското честване бе започнало. Във всяко далечно село, градче и голям град, от Плака до Атина, щеше да има големи празненства и тази година на Спиналонга щеше да бъде толкова шумно, колкото на всяко друго място. На острова започнаха танците и както можеше да се очаква, живата свирня на бузуки се чуваше чак в Плака.
	Много от прокажените не бяха танцували от години, но всички, които не бяха така осакатени, че да не могат да вървят, бяха приканени да се включат в кръга, който бавно се въртеше. От прашните ракли бяха извадени части от носии, така че сред хората имаше няколко мъже в тюрбани с ресни, високи ботуши и панталони до коляното, а много от жените си бяха сложили бродирани елеци и ярки забрадки за вечерта.
	Някои от танците бяха тържествени, ала когато бяха бързи, идваше ред на здравите и младите, които се въртяха и извиваха, сякаш танцуваха за последен път. След танците започнаха песните — мантинадите*. Някои бяха нежни, други тъжни; имаше балади, разказващи дълги истории, които почти приспиваха старците и децата.
	[* Критски народни песни с римувани куплети от по 15 срички. — Бел.прев.]
	Когато настъпи утрото, повечето хора си бяха отишли в леглата, но някои бяха останали безпаметно прострени върху наредените в редица столове в таверната, не само заради ракията, но и заради най-сладкото агнешко, което бяха опитвали. На Спиналонга не бе имало такова веселие и хедонизъм от времената, когато турците бяха окупирали острова. Хората празнуваха в името на Бога. Христос бе възкръснал и в известен смисъл за тях също бе имало нещо като вдигане от мъртвите, възкресение на духа им.


	Останалата част от април се превърна в период на интензивна дейност. Още няколко прокажени бяха пристигнали от Атина през март в добавка към половин дузината, които бяха дошли от различни части на Крит през зимните месеци. Това означаваше, че бяха необходими още възстановителни работи, а всички разбираха, че с покачването на температурите ще се наложи да изоставят много от задачите до есента. Турският квартал най-накрая бе завършен и поправката на венецианските водни резервоари бе приключена. Входните врати и капаците на прозорците имаха нов слой боя, а керемидите на покрива на църквата бяха подредени.
	Докато Спиналонга се надигаше от собствената си пепел, състоянието на Елени започна да се утежнява. Тя наблюдаваше непрекъснатия процес на възстановяване и не можеше да не го сравни с постепенното си влошаване. В продължение на месеци се бе залъгвала, че болестта е срещнала съпротива в тялото й и няма развитие, ала после започна да забелязва промени почти всеки ден. Гладките подутини на стъпалата й се бяха умножили и от много седмици насам тя вървеше, без да ги чувства.
	— Докторът не може ли да направи нещо, за да помогне? — тихо попита Гиоргис.
	— Не — каза тя. — Мисля, че трябва да приемем това.
	— Как е Димитри? — поинтересува се той, опитвайки се да смени темата.
	— Добре е. Много ми помага сега, когато ми е по-трудно да ходя, а през последните месеци е пораснал много и може да ми носи всички покупки. Все си мисля, че е по-щастлив тук, отколкото беше преди, макар да не се съмнявам, че родителите му липсват.
	— Споменава ли ги понякога?
	— Не е казал и дума за тях от седмици. Знаеш ли, не е получил и едно писмо от тях, откакто е тук. Бедното дете.
	Към края на май животът се бе върнал в обичайния си летен ход на дълги почивки през деня и душни нощи. Мухите бръмчаха наоколо, а от обед до мръкване над острова се спускаше гореща мараня. Почти нищо не помръдваше в тези часове на разтапяща жега. Сега тук имаше усещане за установеност и въпреки че не го изричаха гласно, по-голямата част от хората усещаха, че животът си струва да се живее. Докато бавно куцукаше към училището сутрин, Елени се наслаждаваше на силната миризма на кафе, примесена със сладкия аромат на мимози на улицата; на гледката на мъж, който слиза по хълма с магарето си, натоварено с портокали; на тракането на пуловете за табла, направени от слонова кост, и трополенето на заровете, което придружаваше бръмченето на разговорите в кафениона. Също както във всяко критско село, старите жени седяха на прага с лице към улицата и я поздравяваха с кимвания, докато минаваше. Тези жени никога не се гледаха, докато разговаряха, за да не пропуснат да видят нечие преминаване.
	Много неща се случваха на Спиналонга. Понякога дори имаше сватби. Подобни важни събития, напълващият обществен живот на острова и другата важна информация, която населението трябваше да научава, скоро създадоха нуждата от вестник. Бившият журналист от Атина Янис Соломонидис се зае с това и след като се сдоби с преса, отпечата петдесет броя от седмичната листовка „Звездата на Спиналонга“. Те се разпространиха от ръка на ръка и бяха погълнати с интерес от всички на острова. В началото вестникът съдържаше информация за местните събития, заглавието на филма за седмицата, работното време на аптеката, изгубени, намерени или предложени за продажба вещи, и, разбира се, сватбите и смъртните случаи. С времето започна да включва извлечение от събитията на сушата, статии и дори карикатури.
	Един ден през ноември се случи важно събитие, което вестникът не отрази. Нито изречение, нито дума не отбелязаха посещението на тайнствения тъмнокос мъж, който с елегантния си вид би се слял с множеството в Ираклион. В Плака обаче той беше забелязан от няколко души, защото рядко се случваше да видят в селото човек, облечен с костюм, освен, разбира се, при сватба или погребение, а в този ден нямаше нито едно от двете.


>>	Седма глава

	Д-р Лапакис бе уведомил Гиоргис, че очаква посетител, когото ще трябва да превози до Спиналонга и да върне в Плака няколко часа по-късно. Името му беше Николаос Кирицис. Малко над тридесет, с гъста черна коса, той бе слаб в сравнение с повечето критяни и добре скроеният му костюм подчертаваше стройната му фигура. Кожата му бе опъната над издадените скули. Някои смятаха вида му за внушителен, докато според други изглеждаше недохранен, като и двете мнения не бяха погрешни.
	Кирицис изглеждаше не на място на кея в Плака. Нямаше багаж, никакви сандъци и облени в сълзи роднини, за разлика от повечето хора, които Гиоргис прекарваше до острова, само една много тънка кожена папка, която държеше до гърдите си. Единствените други хора, които ходеха на Спиналонга, бяха Лапакис и много рядко някой представител на правителството, който отиваше набързо да прецени финансовите искания. Този човек беше първият истински посетител, който Гиоргис превозваше до острова, и като преодоля обичайната си сдържаност с непознати, той се обърна към него.
	— По каква работа отивате на острова?
	— Лекар съм — отвърна мъжът.
	— Но там вече има лекар — каза Гиоргис. — Закарах го тази сутрин.
	— Да, знам. Именно при доктор Лапакис отивам. Той е мой стар приятел и колега.
	— Не сте прокажен, нали? — попита Гиоргис.
	— Не — отговори непознатият и лицето му почти се сбръчка в усмивка. — И един ден никой от хората на този остров няма да бъде.
	Това бе дръзко твърдение и сърцето на Гиоргис заби по-бързо при тази мисъл. От време на време достигаха откъслеци от новини — или бяха само слухове? — че нечий чичо или приятел е дочул нещо за разработване на лек срещу проказата. Говореше се за инжекции със злато, арсеник и змийска отрова например, но в тези терапии имаше намек за лудост, и дори ако човек можеше да си ги позволи, щяха ли наистина да подействат? Само атиняните, говореха хората, можеха изобщо да си мислят да плащат за такива шарлатански лекове. За миг Гиоргис се унесе в мечти, докато освобождаваше лодката от пристана и се приготвяше да закара този нов лекар. Състоянието на Елени видимо се влошаваше през последните няколко месеца и той бе започнал да губи надежда, че някога ще бъде открито лекарство, което да я върне у дома, ала за пръв път, откакто я бе завел на Спиналонга преди осемнадесет месеца, на сърцето му стана съвсем малко по-леко.
	Пападимитриу чакаше на пристана да посрещне доктора и Гиоргис гледаше как изчезват през тунела, елегантният силует с тънката си кожена папка и извисяващата се над него мощна фигура на кмета на острова.
	Над водата духаше леден вятър, който се блъскаше в лодката на Гиоргис, ала въпреки това той си тананикаше. Днес стихиите не можеха да го обезпокоят.
	Докато двамата мъже вървяха заедно по главната улица, Пападимитриу разпитваше подробно Кирицис. Имаше достатъчно информация, за да знае какви въпроси да зададе.
	— Докъде са стигнали с последните изследвания? Кога ще започнат да го изпробват? Колко време ще отнеме, за да стигне до нас? Колко тясно сте свързан? — Беше кръстосан разпит, който Кирицис не бе очаквал, но пък и не бе очаквал да срещне човек като Пападимитриу.
	— Още сме в началото — предпазливо каза той. — Аз съм част от обширна изследователска програма, финансирана от фондация „Пастьор“, но ефикасното лекарство не е единствената ни цел. Има нови насоки в третирането и профилактиката, които бяха въведени на конференцията в Кайро преди няколко години и това е основната причина за идването ми тук. Искам да се уверя, че правим всичко възможно — не искам лекарството, ако и когато бъде открито, да се окаже твърде закъсняло за хората тук.
	Пападимитриу, който беше съвършен актьор, прикри лекото си разочарование от това, че дълго жадуваното лекарство все още е недостижимо, обръщайки го на шега:
	— Много неприятно. Бях обещал на семейството си, че ще се прибера в Атина до Коледа, така че разчитах на вас за някоя магическа отвара.
	Кирицис беше реалист. Той знаеше, че може да минат няколко години преди тези хора да получат успешно лечение и не можеше да им даде големи надежди. Проказата бе стара като света болест и нямаше да изчезне в един миг.
	Докато вървяха заедно към болницата, Кирицис поглъщаше гледките и звуците около себе си, без да може съвсем да повярва. Изглеждаше като всяко нормално село, макар и в малко по-добро състояние от много други в тази част на Крит. С изключение на жителите с увеличена мека част на ушите или може би сакато стъпало, които виждаше от време на време — признаци, които не всеки би забелязал — онези, които живееха тук, можеха да са съвсем обикновени хора, които се занимаваха с делата си. По това време на годината напълно откритите лица бяха малко. Мъжете носеха шапките си ниско нахлупени и яките вдигнати, а жените увиваха плътно главите и раменете си с вълнени шалове, за да се защитят от стихиите — вятъра, който се усилваше всеки ден, и дъжда, който валеше като из ведро и превръщаше улиците в потоци.
	Двамата мъже минаха покрай магазините с остъклени витрини и ярко боядисани кепенци и пекарят, който вадеше порция жълтеещи самуни от фурната си, срещна погледа на Кирицис и му кимна. Лекарят докосна периферията на шапката си в отговор. Точно преди църквата свиха от главната улица. Високо над тях беше болницата. Особено от долу гледката беше впечатляваща, сградата бе много по-внушителна от всяка друга на острова.
	Лапакис стоеше на входа, за да посрещне Кирицис, и двамата се прегърнаха в спонтанен израз на искрена привързаност. За няколко минути настана ентусиазиран хаос от поздрави и въпроси. „Как си? Откога си тук? Какво става в Атина? Разкажи ми какво ново!“ Накрая взаимната им радост от срещата отстъпи пред практичните въпроси. Времето течеше. Лапакис разведе набързо Кирицис из болницата, като му показа амбулаторната клиника, манипулационните и накрая болничното отделение.
	— В момента имаме толкова малко ресурси. Повечето хора би трябвало да остават тук за няколко дни, но в болшинството случаи се налага просто да ги третираме и да ги изпращаме вкъщи — каза Лапакис уморено.
	В болничното отделение бяха наблъскани десет легла с не повече от половин метър помежду им. Всички бяха заети, някои от мъже, някои от жени, въпреки че беше трудно да се различат, тъй като кепенците бяха затворени и само няколко слаби ивици светлина проникваха през тях. Повечето от тези пациенти наближаваха края. Кирицис, който бе прекарал известно време в болницата за прокажени в Атина, не беше шокиран. Там битовите условия, претъпкаността и миризмата бяха сто пъти по-лоши. Тук поне се обръщаше някакво внимание на хигиената, което можеше да се равнява на разликата между живота и смъртта за човек с инфектирани язви.
	— Всички тези пациенти са в реактивно състояние — каза тихо Лапакис, облягайки се на касата на вратата. Това беше фазата на болестта, в която симптомите на проказата се усилваха, понякога за дни или дори за седмици. Докато бяха в това състояние, пациентите изпитваха ужасна болка, със силна треска и язви, по-мъчителни от всякога. След лепроматозната реакция можеше да останат в по-лошо състояние отпреди, но понякога тя беше признак, че тялото се бори да премахне болестта и когато страданието отминеше, можеше да се окажат излекувани.
	Докато двамата стояха и гледаха към стаята, повечето пациенти бяха тихи. Един стенеше на пресекулки, а друг, който Кирицис сметна за жена, но не можеше да е сигурен, пъшкаше. Двамата лекари се дръпнаха от вратата. Струваше им се, че се натрапват, като стоят там.
	— Ела в кабинета ми — каза Лапакис. — Ще говорим там.
	Той поведе Кирицис по тъмен коридор към последната врата вляво. За разлика от отделението, тази стая имаше гледка. Големи прозорци, които стигаха от височината на кръста почти до високия таван, гледаха към Плака и планините, които се издигаха зад селото. На стената висеше голяма архитектурна схема, изобразяваща болницата в сегашния й вид и една допълнителна сграда, начертана в червено.
	Лапакис видя, че Кирицис разглежда чертежа.
	— Това са моите планове — каза той. — Имаме нужда от още едно отделение и няколко допълнителни манипулационни. Мъжете и жените трябва да са разделени — ако не могат да получат живот, можем поне да запазим достойнството им.
	Кирицис се приближи до схемата, за да я разгледа. Знаеше колко нисък приоритет дава правителството на здравето, особено за онези, които се смятаха за терминално болни, и нямаше как да прикрие цинизма си.
	— Това ще струва доста пари — отбеляза той.
	— Знам, знам — отговори Лапакис уморено, — ала сега, когато пациентите ни идват не само от Крит, а и от континентална Гърция, правителството е длъжно да осигури някакво финансиране. А когато се запознаеш с още няколко от прокажените тук, ще видиш, че не са от хората, които ще приемат отказ. Но какво те води обратно на Крит? Много се зарадвах, когато получих писмото ти, но ти всъщност не каза защо идваш.
	Докторите заговориха с непринудената близост на хора, прекарали заедно студентските си години. И двамата бяха учили в медицинския университет в Атина и въпреки че от последната им среща бяха минали шест години, подновиха приятелството си, все едно не бяха се разделяли.
	— Доста е просто всъщност — каза Кирицис. — Атина ми омръзна и когато видях обява за място в отделението по дерматовенерология в болницата в Ираклион, се кандидатирах. Знаех, че ще мога да продължа изследванията си, особено при големия брой прокажени, които живеят тук сега. Общо взето, Спиналонга е идеалното място за клинично изследване. Ще ти бъде ли приятно да идвам от време на време — и, по-важното, дали пациентите ще го приемат?
	— Със сигурност нямам нищо против и съм сигурен, че те също няма да възразят.
	— На определен етап може дори да има нови лечения, които да опитаме — въпреки че не обещавам нищо драматично. Честно казано, резултатите от най-новите лекарства са крайно невпечатляващи. Но не можем да стоим със скръстени ръце, нали?
	Лапакис седеше на бюрото си. Бе слушал напрегнато и се обнадеждаваше с всяка дума, изговорена от Кирицис. В продължение на пет дълги години беше единственият лекар, готов да посещава Спиналонга, и през това време бе лекувал непрекъснат поток от болни и умиращи. Всяка вечер, когато се събличаше преди лягане, проверяваше едрото си тяло за признаците на болестта. Знаеше, че това е нелепо и че бактериите може да живеят в организма му с месеци или дори с години, преди да забележи присъствието им, ала дълбоките му страхове бяха една от причините да идва на Спиналонга само три дни от седмицата. Трябваше да си даде шанс за оцеляване. Ролята му тук бе призвание, което се бе чувствал длъжен да следва, ала се страхуваше, че възможността да остане незаразен от проказа не бе по-голяма от шансовете за дълъг живот на човек, който редовно играе на руска рулетка.
	В настоящия момент Лапакис разполагаше с известна помощ. Точно когато повече не бе успявал да се справя с бавната вълна от болни, които всеки ден изкачваха с куцукане хълма, някои, за да останат за седмици наред, а други само за смяна на превръзките, бе пристигнала Атина Манакис. Бивш лекар в столицата, тя бе открила, че има проказа, и бе влязла в тамошния лепрозариум, след което я бяха изпратили на Спиналонга с останалите атински бунтовници. Тук тя имаше нова роля. Лапакис не можеше да повярва на късмета си: имаше някой, който не само бе склонен да живее в болницата, но и имаше енциклопедични познания по обща медицина. Само защото бяха прокажени, това не пречеше на жителите на Спиналонга да страдат от всякакви други оплаквания, като заушка, дребна шарка и обикновени болки в ушите и тези неразположения често оставаха нелекувани. Двадесет и пет годишният опит на Атина Манакис и готовността й да работи във всеки час, в който не спи, я правеха безценна, а Лапакис изобщо не възразяваше срещу факта, че тя се отнасяше с него като с по-малък брат, който трябва да бъде вкаран в пътя. Ако вярваше в Бог, би му благодарил сърдечно.
	Сега, сякаш от нищото — или, по-точно, от сивия ноемврийски ден, в който морето и небето се надпреварваха по сивота — бе пристигнал Николаос Кирицис и питаше дали може да посещава острова редовно. Лапакис би могъл да се разплаче от облекчение. Работата му беше самотна и неблагодарна, а сега бе дошъл краят на изолацията му. Вече нямаше да изпитва това натрапчиво чувство за неспособност, когато си тръгваше от болницата всеки ден и се измиваше със серен разтвор в големия венециански арсенал, който сега служеше за дезинфекционен пункт. Имаше Атина, а сега понякога щеше да идва и Кирицис.
	— Моля те — каза той. — Идвай колкото често пожелаеш. Не мога да изразя колко ще се радвам. Кажи ми какво точно ще правиш.
	— Ами — каза Кирицис, докато събличаше сакото си и го окачваше внимателно на гърба на стола — сред тези, които се занимават с изследване на проказата, има хора, които са сигурни, че се приближаваме към ефикасно лекарство. Все още съм прикрепен към института „Пастьор“ в Атина и нашият главен директор се стреми да придвижим нещата напред, колкото се може по-бързо. Представи си какво би означавало това, не само за стотиците хора тук, но и за хилядите по света — дори милионите в Индия и Южна Америка. Въздействието на лекарството ще бъде огромно. Аз съм предпазлив оптимист и смятам, че все още сме далеч от това, но всяко доказателство, всяко изследване ни помага да си изградим представа как можем да предотвратим разпространяването на болестта.
	— Ще ми се да вярвам, че грешиш за това, че още сте далеч — отговори Лапакис. — Напоследък ми оказват голям натиск да използвам разни шарлатански лекове. Тези хора са много уязвими и ще се хванат за всяка сламка, особено ако имат средствата да платят. Значи какво точно планираш да правиш тук?
	— Трябват ми няколко десетки случая, които да проследя в най-големи подробности през следващите няколко месеца, дори години, ако се получи така. В Ираклион на практика съм заседнал на етапа на диагностицирането и след това губя пациентите си, защото всички идват тук! Според това, което видях, за тях няма по-добър изход, ала имам нужда да направя няколко проследявания.
	Лапакис се усмихваше. Такава уговорка ги устройваше еднакво добре. Покрай едната стена на кабинета му имаше стена от картотечни шкафове, които стигаха от пода до тавана. Някои съдържаха медицинските досиета на всеки жив обитател на Спиналонга. В други се прехвърляха досиетата, когато хората починеха. Преди Лапакис да започне доброволно работа на острова, никой не беше водил документация. Не бе имало почти никакво лечение, което да си струва да бъде отбелязвано и единственото развитие се бе изразявало в постепенно влошаване. Всичко, което бе останало като спомен от прокажените през първите няколко десетилетия от съществуването на колонията, бе голям черен дневник, който съдържаше име, дата на пристигането и дата на смъртта. Животите им бяха сведени до един–единствен запис в тази зловеща книга за посетители, а костите им лежаха разбъркани и неотличими под каменните плочи на общите гробове от другата страна на острова.
	— Имам документация за всички, които са били тук от идването ми през 1934 година — каза Лапакис. — Описвам подробно състоянието им, когато пристигат, и отбелязвам всяка промяна при настъпването й. Подредени са по възраст — изглеждаше ми не по-малко логично от всеки друг начин. Защо не ги прегледаш и не отделиш онези, които би искал да видиш, и при следващото ти посещение ще им определя часове, за да се срещнат с теб.
	Лапакис отвори тежкото горно чекмедже на най-близкия шкаф. То преливаше от папки и с махване на ръката той покани Кирицис да се порови.
	— Ще те оставя — каза той. — По-добре да се връщам в отделението. Някои от пациентите ще имат нужда от внимание.
	Час и половина по-късно, когато Лапакис се върна в кабинета си, на пода имаше купчина от папки. Името върху най-горната беше „Елени Петракис“.
	— Срещнал си се със съпруга й сутринта — отбеляза Лапакис. — Той е лодкарят.
	Направиха списък на всички избрани пациенти, поговориха накратко за всеки от тях и после Кирицис погледна часовника на стената. Беше време да си върви. Преди да влезе в стаята за дезинфекция, за да се напръска — въпреки че знаеше, че тази мярка, с която се опитваха да ограничат разпространението на бактерията, беше безполезна — двамата си стиснаха силно ръцете. След това Лапакис го отведе обратно надолу по хълма към входа на тунела и Кирицис продължи сам към кея, където Гиоргис го чакаше, готов да го прекара през първия етап от дългото му пътуване назад към Ираклион.
	Малко думи се размениха по време на обратния път към сушата. Сякаш на отиване бяха изчерпали нещата, които можеха да си кажат. Но когато стигнаха Плака, Кирицис попита Гиоргис дали ще бъде там в същия ден от следващата седмица, за да го закара до Спиналонга. По някаква причина, която не можеше съвсем да разбере, Гиоргис се почувства доволен. Не само заради парите за превоза. Просто се радваше да разбере, че новият доктор, както го наричаше мислено, ще се върне.


	Николаос Кирицис продължи да идва всяка сряда в хапещия декемврийски студ, арктическите температури на януари и февруари и виещите мартенски ветрове. Нито той, нито Гиоргис обичаха безцелното бърборене, но все пак разменяха по няколко думи, докато прекосяваха водата към колонията за прокажени.
	— Кирие Петракис, как сте днес? — питаше Кирицис.
	— Добре съм, дал Бог — отвръщаше Гиоргис предпазливо.
	— А как е жена ви? — питаше лекарят, въпрос, който караше Гиоргис да се чувства като мъж с обикновен брачен живот. Никой от двамата не се замисляше за иронията, че човекът, който задаваше въпроса, знаеше отговора по-добре от всеки друг.
	Гиоргис очакваше с нетърпение посещенията на Кирицис, дванадесетгодишната Мария също, защото те носеха намек за оптимизъм и възможността да види баща си да се усмихва. Не говореха за това, беше просто нещо, което усещаше. Късно следобед тя отиваше на кея и ги чакаше да се върнат. Добре увита във вълненото си палто, тя сядаше и гледаше как малката лодка си проправя път през водата в сивотата на здрача, поемаше въжето от баща си и го завързваше умело за стълба, за да закрепи лодката за през нощта.
	През април ветровете вече не хапеха и във въздуха се усещаше неуловима промяна. Земята се стопляше. Започваха да никнат лилави пролетни анемони и бледорозови орхидеи, а мигриращите птици прелитаха над Крит, връщайки се от Африка след зимата. Всички приветстваха смяната на сезона и дългоочакваната топлина, която щеше да пристигне, но се усещаха и по-негативни промени.
	Войната бушуваше в Европа от известно време, но през този месец Гърция бе прегазена. Хората на Крит сега живееха под дамоклев меч; вестникът на колонията, „Звездата на Спиналонга“, редовно публикуваше бюлетини за ситуацията, а кинопрегледите, които пристигаха със седмичния филм, всяваха тревога сред населението. Беше се случило онова, от което най-много се страхуваха: германците бяха обърнали погледа си към Крит.


>>	Осма глава

	— Мария, Мария! — извика Ана от улицата под прозореца на сестра си. — Те са тук! Немците са тук! — В гласа й имаше паника и докато препускаше надолу по стълбите, прескачайки през две стъпала, Мария вече очакваше да чуе шума от маршируването на военни ботуши по главната улица на Плака.
	— Къде? — попита задъхано Мария, блъсвайки се в сестра си на улицата. — Къде са? Не ги виждам.
	— Не са тук, глупачке — сряза я Ана. — Поне не все още, но са на Крит и може би идват насам.
	Всеки, който добре познаваше Ана, би забелязал намека за вълнение в гласа й. Тя смяташе за добре дошло всичко, което нарушаваше монотонността на съществуването, управлявано от предвидимата схема на сезоните и перспективата да изживее целия си живот в това село.
	Ана бе тичала през целия път от дома на Фотини, където се бяха насъбрали около пукащото радио. Едва бяха успели да разгадаят новината, че немски парашутисти са се приземили в западната част на Крит. Сега и двете момичета се затичаха към площада, където всички се събираха в такива моменти. Беше късен следобед, но кръчмата бе препълнена с мъже и, необичайно, с жени, и всички викаха, че трябва да се чуе радиото, въпреки че естествено почти го заглушаваха с врявата си.
	Предаваните новини бяха мрачни и оскъдни. „Около шест часа тази сутрин няколко парашутисти са се приземили на критска земя близо до летището в Малеме. Всички се смятат за мъртви.“
	Изглеждаше, че в крайна сметка Ана грешеше. Немците не бяха пристигнали наистина. Мария си помисли, че както обикновено сестра й бе прекалила с драматизирането.
	Ала във въздуха се усещаше напрежение. Атина бе паднала преди четири седмици и оттогава германският флаг се развяваше над Акропола. Това бе достатъчно притеснително, но за Мария, която никога не бе ходила там, Атина изглеждаше много отдалечена. Защо хората в Плака да се тревожат от онова, което става там? Освен това хиляди войници на съюзниците бяха пристигнали на Крит от континента, така че би трябвало да са в безопасност, нали? Когато Мария чу как възрастните около нея спорят, обсъждат и подхвърлят мненията си за войната, чувството й за сигурност се подсили от думите им.
	— Нямат никакъв шанс! — подсмихна се Вангелис Лидаки, собственикът на кръчмата. — Континентът е едно, а Крит — друго. И за милион години няма да успеят! Вижте релефа ни! И една стъпка няма да направят през планините ни с танковете си!
	— Не е като да сме успели да спрем турците — скастри го Павлос Ангелопулос песимистично.
	— Или венецианците — обади се някой от тълпата.
	— Е, ако от тая пасмина припарят наблизо, ще им се объркат сметките — изръмжа друг, удряйки с юмрук по разтворената си длан.
	Това не беше празна заплаха и всички в стаята го знаеха. Въпреки че Крит бе завладяван в миналото, населението винаги бе оказвало най-ожесточена съпротива. Историята на острова им бе дълъг списък на войни, репресии и национализъм и нямаше къща, в която да липсва патрондаш, пушка или пистолет. Ритъмът на живот можеше да изглежда спокоен, ала зад фасадата често кипяха родови или междуселски вражди и малцина сред мъжете над четиринадесет години не умееха да боравят с някое смъртоносно оръжие.
	Савина Ангелопулос, която беше застанала на прага с Фотини и двете момичета на Петракис, знаеше добре защо този път заплахата е реална. Простата причина бе скоростта на въздушните полети. Германските самолети, които бяха спуснали парашутистите, можеха да изминат разстоянието от базата си в Атина до този остров за почти същото време, което стигаше на децата да отидат пеша на училище в Елунда. Но тя запази мълчание. Дори присъствието на десетките хиляди съюзнически войници, евакуирани от континента на Крит, я караше да се чувства по-уязвима, а не в безопасност. Не изпитваше самоувереността на мъжете. Те искаха да вярват, че убиването на няколкостотин германци, приземили се с парашути, е краят на историята. Савина инстинктивно чувстваше, че това не е вярно.
	След седмица истинската картина бе по-ясна. Всеки ден хората се събираха в кръчмата, изливаха се на площада през късните майски вечери, първите от годината, в които топлината на деня не изчезваше заедно със слънцето. Тъй като бяха на около сто и петдесет километра от центъра на действията, хората от Плака разчитаха на слухове и откъслеци от информация и всеки ден от запад долитаха нови парчета от историята, подобно на семенца на магарешки бодил, разнасяни от вятъра. Ставаше ясно, че макар много от спусналите се от небето мъже да бяха загинали, някои бяха оцелели по чудо, бяха се укрили и сега успяваха да заемат стратегически позиции. Първите сведения разказваха само за пролята немска кръв и за мъже, пронизани от тръстикови стъбла, удушени от собствените си парашути, заплетени в маслиновите дървета или разбили се върху скалите, ала сега излезе наяве истината — че тревожно много от тях бяха оцелели, че летището е било използвано, за да се приземят още хиляди и че течението се обръща в полза на германците. Седмица след първото приземяване Германия завладя Крит.
	Тази вечер всички отново се събраха в кръчмата. Мария и Фотини бяха навън и играеха на хиксчета и нули, като чертаеха по земята с остри пръчки, но наостриха уши, когато дочуха повишени гласове.
	— Защо не бяхме готови? — питаше Антонис Ангелопулос и удряше с чашата си по металната маса. — Беше очевидно, че ще дойдат по въздуха. — Ядът на Антонис стигаше и за брат му и лесно се разпалваше дори и в най-добрите моменти. Под тъмните мигли притворените му зелени очи искряха от гняв. Момчетата бяха различни във всичко. Ангелос бе закръглен и отстъпчив, докато Антонис бе буден, със слабо лице и готов да напада.
	— Не, не беше — каза Ангелос, махвайки пренебрежително с топчестата си ръка. — Това беше последното, което някой е очаквал.
	Не за пръв път Павлос се запита защо синовете му никога не можеха да постигнат съгласие за нещо. Той дръпна от цигарата си и произнесе собствената си присъда.
	— Подкрепям Ангелос — рече. — Никой не си е представял въздушна атака. Това е самоубийствен начин да нападнеш това място — да се спуснеш от небето, за да те застрелят при приземяването!
	Павлос беше прав. За много от войниците това се бе оказало почти самоубийство, но за германците беше нищо да жертват няколко хиляди мъже, за да постигнат целта си, и преди съюзниците да организират ответни действия, ключовото летище Малеме близо до Ханя бе в ръцете им.
	През първите няколко дни животът в Плака си продължи както обикновено. Никой не знаеше какво всъщност означава, че вече има немци, базирани на Крит. Няколко дни бяха в състояние на шок, че това въобще е било допуснато. Промъкваха се новини, че картината е още по-мрачна, отколкото си бяха представяли. За една седмица четиридесет хилядите обединени гръцки и съюзнически войски на Крит бяха разгромени и се наложи много от съюзниците да се евакуират при голям брой ранени и жертви. Дебатите в кръчмата се разгорещиха и имаше още мърморене как селото трябва да се подготви да се защитава, когато немците дойдат на изток. Желанието за отпор започна да се разпространява като религиозен плам. Селяните не се страхуваха от проливането на кръв. Много от тях нямаха търпение да хванат оръжието.
	Това стана реалност за хората в Плака, когато първите немски части влязоха в Агиос Николаос и един малък отряд бе изпратен оттам в Елунда. Момичетата на Петракис се прибираха от училище, когато Ана спря и дръпна ръкава на сестра си.
	— Виж, Мария! — прикани я тя. — Виж! Идват по улицата!
	Сърцето на Мария спря за миг. Този път Ана беше права. Германците наистина бяха тук. Двама войници вървяха целеустремено към тях. Какво правеха окупационните войски, след като завземеха някое място? Предположи, че започваха да убиват наред. Защо иначе да идват? Краката й омекнаха.
	— Какво да правим? — прошепна тя.
	— Продължавай да вървиш — изсъска Ана.
	— Дали да не побегнем обратно? — примоли се Мария.
	— Не ставай глупава. Просто върви нататък. Искам да видя как изглеждат отблизо — тя сграбчи ръката на сестра си и я повлече със себе си.
	Войниците бяха непроницаеми, сините им очи бяха вперени право напред. Носеха дебели сиви вълнени куртки, а обувките им с метални върхове тракаха ритмично по калдъръмената улица. Когато подминаха момичетата, не показаха, че са ги забелязали. Сякаш не съществуваха.
	— Дори не ни погледнаха! — възкликна Ана, щом се отдалечиха достатъчно, че да не ги чуят. Вече беше почти на петнадесет години и се засягаше, ако някой от противоположния пол не я забележеше.
	Само няколко дни по-късно Плака получи собствен малък отряд немски войници. В края на селото едно семейство бе грубо разбудено рано сутринта.
	— Отваряйте! — викаха войниците, тропайки по вратата с приклади.
	Въпреки че нямаха и една обща дума в езиците си, хората разбраха тази команда и онези, които последваха. Трябваше да освободят дома си до обяд или да си понесат последствията. От този ден присъствието, което Ана развълнувано бе предрекла, бе сред тях, и атмосферата в селото се помрачи.
	Нямаше много истински новини за това какво става на други места в Крит, но имаше много слухове, включително разкази, че малки групи от съюзниците се придвижват на изток към Сития. Една нощ, с падането на мрака, четирима дегизирани британски войници слязоха от хълмовете, където бяха спали в една изоставена овчарска колиба, и влязоха безгрижно в селото. Нямаше да получат по-топло посрещане дори ако се бяха появили в собствените си села у дома. Не само гладът за новини от първа ръка привличаше хората към тях, а и вроденото желание на селяните да бъдат гостоприемни и да се отнасят с всеки чужденец така, сякаш е пратен от Бога. Мъжете бяха чудесни гости. Изядоха и изпиха всичко, което им предложиха, но само след като един от групата, който говореше добре гръцки, им разказа като очевидец за събитията на Северозападното крайбрежие от предишната седмица.
	— Последното, което очаквахме, бе да дойдат по въздуха — и със сигурност не в такава численост — каза той. — Всички мислеха, че ще настъпят по море. Мнозина умряха веднага, но много се приземиха безопасно и се прегрупираха. — Младият англичанин се поколеба, после почти неохотно добави: — Имаше обаче някои, които умряха с чужда помощ.
	Думите му прозвучаха почти хуманно, ала когато продължи и обясни, много от селяните пребледняха.
	— Някои от ранените германци бяха насечени на парчета — каза той, вперил поглед в бирата си. — От местните хора.
	В този момент един от другите войници извади един сгънат лист от джоба на ризата си и внимателно го разтвори на масата пред себе си. Под думите, отпечатани на немски, някой бе надраскал превод на гръцки и на английски.
	— Мисля, че трябва да видите това. Ръководителят на немските въздушни части, генерал Щудент, издаде тези заповеди преди няколко дни.
	Селяните се насъбраха около масата, за да прочетат какво пишеше на листа.
C>
	Има доказателства, че критски цивилни са отговорни за осакатяването и убийството на нашите ранени войници. Ответните мерки и наказания трябва да бъдат наложени без никакво забавяне или ограничения.
	С настоящото упълномощавам всички части, които са станали жертва на тези зверства, да изпълняват следното:
	1. Стрелба.
	2. Пълно унищожение на села.
	3. Ликвидиране на цялото мъжко население на всяко село, което укрива извършителите на горните престъпления.
	Няма да се изискват военни трибунали за осъждане на онези, които са убивали наши войници.
C$
	„Ликвидиране на цялото мъжко население“. Думите изскочиха от хартията. Селяните бяха неподвижни като мъртъвци, чуваше се единствено дишането им, но колко още щяха да бъдат свободни да дишат?
	Англичанинът наруши мълчанието.
	— Германците никога преди не са се сблъсквали със съпротивата, която срещат на Крит. Хвана ги напълно неподготвени. И не само от мъжете, но и от жените и децата — и дори от свещениците. Очакваха пълна и безкомпромисна капитулация, от вас и от съюзниците. Но трябва да ви предупредим, че вече се разправиха жестоко с няколко села на запад. Изравниха ги със земята — дори църквите и училищата…
	Не можа да продължи. В стаята избухна врява.
	— Да се противопоставим ли? — изрева Павлос Ангелопулос над глъчката.
	— Да — извикаха четиридесетината мъже в отговор.
	— До смърт! — провикна се Ангелопулос.
	— До смърт! — повтори тълпата.
	Въпреки че германците рядко излизаха след мръкнало, мъжете се редуваха да пазят на вратата на кръчмата. Говориха до малките часове на утрото, докато въздухът се насити с цигарен дим, а на масите изникнаха сребристи гори от празни ракиени бутилки. Знаейки, че ще направят фатална грешка, ако ги забележат по светло, войниците станаха да си вървят точно преди съмване. От този момент трябваше да се укриват. Десетки хиляди съюзнически бойци бяха евакуирани към Александрия няколко дни преди това и онези, които оставаха, трябваше да не бъдат заловени от германците, ако искаха да изпълнят важните си разузнавателни мисии. Тази група отиваше към Сития, където италианците вече бяха пристигнали и установили контрол.
	На англичаните им се стори, че сбогуванията и прегръдките бяха твърде дълги и сърдечни за такова кратко познанство, ала за критяните този прекален израз на емоции беше в реда на нещата. Докато мъжете пиеха, някои от жените бяха донесли в кръчмата пакети с провизии, които войниците едвам успяха да вдигнат. Имаха достатъчно, за да изкарат две седмици и благодариха подобаващо.
	— Ефхаристо, ефхаристо* — не спираше да повтаря единият от тях, използвайки единствената гръцка дума, която знаеше.
	[* Благодаря (гр.). — Бел.прев.]
	— За нищо — казваха селяните. — Вие ни помагате. Ние трябва да ви благодарим.
	Докато още бяха в кръчмата, Антонис Ангелопулос, по-големият от братята на Фотини, се измъкна, прибра се тайно вкъщи и събра малко вещи: остър нож, вълнено одеяло, резервна риза и оръжието си — малък пистолет, подарък от баща му за осемнадесетия му рожден ден. В последния миг грабна и дървената тръба, поставена на полицата до по-скъпата и украсена лира* на баща му. Това беше _тиаболи_, дървена флейта, на която свиреше от дете, и тъй като не знаеше кога ще се върне вкъщи, не можеше да тръгне без нея.
	[* Става въпрос за инструмент, подобен на българската гъдулка, който в Гърция се нарича лира, въпреки че няма нищо общо с този инструмент. — Бел.прев.]
	Тъкмо пристягаше колана си, когато на прага се появи Савина. Сънят се изплъзваше на всички в Плака през последните няколко дни. Всички бяха нащрек и не можеха да си намерят място от тревога. Периодично се будеха от ярките проблясъци в небето, които говореха за вражески бомби, взривяващи техните градове. Как можеха да спят, когато почти очакваха къщите им да се разтресат от ударите на снарядите или дори да чуят резките гласове на немските войници, които сега живееха на края на улицата? Савина напоследък спеше съвсем леко и лесно се бе събудила от звука на стъпките по твърдия пръстен под и от драскането на пистолета по стената, докато синът й го сваляше от куката му. Най-много от всичко Антонис бе искал да не го види майка му. Савина можеше да се опита да го спре.
	— Какво правиш? — запита тя.
	— Ще им помогна. Ще стана водач на тези войници — няма да изкарат и ден в планините без някого, който познава местността. — Антонис се впусна в пламенна защита на действията си като човек, който очаква буйна съпротива. Ала за своя изненада той осъзна, че майка му кима в съгласие. Инстинктът й да го защитава бе все така силен, но тя знаеше, че така е правилно.
	— Прав си — каза тя и добави доста делово: — Наш дълг е да им помагаме, както можем.
	Савина прегърна сина си за един кратък миг и после той вече беше тръгнал, притеснен да не изтърве четиримата непознати, които може би вече излизаха от селото.
	— Пази се — прошепна майката към сянката му, въпреки че вече беше твърде далеч, за да я чуе. — Обещай ми, че ще се пазиш.
	Антонис се върна тичешком в кръчмата. Войниците вече бяха на площада и последните сбогувания бяха минали. Той ги настигна на бегом.
	— Ще ви бъда водач — уведоми ги. — Ще имате нужда да знаете къде са пещерите, цепнатините и клисурите, защото ако сте сами там, можете да умрете. И мога да ви науча как да оцелявате — как да намирате птичи яйца, ядивни горски плодове и вода на неочаквани места.
	Войниците промърмориха разбиращо и онзи, който говореше гръцки, излезе напред.
	— Там е опасно. Вече го научихме, като го изпитахме на гърба си много пъти. Много сме ти благодарни.
	Павлос стоеше назад. Също като жена си той се страхуваше до прилошаване от онова, на което се посвещаваше първородният му син, но изпитваше и възхищение. Беше показал на двете си момчета как да разбират земята и знаеше, че Антонис има знанията, с които да помогне на тези мъже да се изхранват като козите от привидно пустата земя. Знаеше какво ще ги отрови и какво ще ги подкрепи, дори знаеше от кой храст става най-добрият тютюн. Горд от смелостта на Антонис и трогнат от почти наивния му ентусиазъм, Павлос прегърна сина си. После, когато петимата се изгубиха от поглед, той се обърна и тръгна към вкъщи, знаейки, че Савина ще го чака.
	Гиоргис разказа всичко това на Елени, когато я посети на следващия ден.
	— Горката Савина! — възкликна пресипнало тя. — Ще се поболее от тревога.
	— Някой трябва да го прави, а този младеж беше готов за приключения — отвърна Гиоргис нехайно, опитвайки се да омаловажи заминаването на Антонис.
	— Но колко време няма да го има?
	— Никой не знае. Това е все едно да питаш колко ще продължи войната.
	Погледнаха през пролива към Плака. Няколко човека се движеха по брега, занимавайки се с ежедневните си дела. От това разстояние всичко изглеждаше нормално. Никой не би познал, че Крит е остров, окупиран от вражески сили.
	— Германците създават ли неприятности? — запита Елени.
	— Почти не си личи, че са тук — отговори Гиоргис. — Патрулират нагоре-надолу през деня, но нощем не се виждат никакви. Но въпреки това все едно ни наблюдават непрекъснато.
	Последното, което искаше Гиоргис, бе да накара Елени да усети заплахата, която сега насищаше атмосферата. Той заговори за друго.
	— Как се чувстваш, Елени?
	Здравето на жена му бе започнало да се влошава. Лезиите на лицето й се бяха разпространили и гласът й бе станал дрезгав.
	— Гърлото малко ме боли — призна тя, — но съм сигурна, че е само настинка. Разкажи ми за момичетата.
	Гиоргис виждаше, че тя иска да смени темата. Разбираше, че е по-добре да не говорят твърде много за здравето й.
	— Ана изглежда малко по-щастлива в момента. Старае се в училище, но не е много по-добра в къщната работа. Всъщност вероятно е по-мързелива от всякога. Може да си вдигне чинията от масата, но не би и помислила да вземе тази на Мария. Почти съм се отказал да й натяквам…
	— Не трябва да оставяш да й се размине, нали знаеш — подметна Елени, — само ще придобива все по-лоши и по-лоши навици. И затруднява Мария много повече.
	— Знам, че е така. А Мария изглежда толкова кротка сега. Мисля, че е дори по-разтревожена за окупацията от Ана.
	— В живота й имаше достатъчно сътресения, бедното дете — каза Елени. В такива моменти я поглъщаше вина за това, че дъщерите й растат без нея.
	— Толкова е странно — продължи тя. — Тук сме почти напълно незасегнати от войната. Чувствам се по-изолирана от всякога. Не мога дори да споделя опасността, която ви заплашва — тихият й глас потрепери и тя се помъчи да не рухне пред съпруга си. Нямаше да помогне. По никакъв начин.
	— Не сме в опасност, Елени.
	Думите му бяха лъжа, разбира се. Антонис не беше единственият местен младеж, който се бе присъединил към Съпротивата и разказите за печално известното жестоко поведение на германците при най-лекия намек за шпионаж караха хората в Плака да треперят от страх. Но животът някак успяваше да продължи както обикновено. Имаше ги ежедневните задачи и онези, продиктувани от сезоните. Към края на лятото трябваше да се намачка гроздето, с пристигането на есента беше време да се оберат маслините, а през цялата година имаше кози за доене, сирене за подсирване и плат за изтъкаване. Слънцето изгряваше, луната изпълваше нощното небе със сребърната си светлина и звездите сияеха, безразлични към онова, което се случваше под тях.
	Ала винаги във въздуха витаеше напрежение и очакване за насилие. Критската съпротива стана по-организирана и още няколко мъже от селото изчезнаха, за да изиграят ролята си в развиващия се ход на войната. Това засилваше очакването, че рано или късно животът ще се промени из основи. Селата като тяхното, където мъжете бяха станали андарте, членове на Съпротивата, бяха набелязвани от германците и ставаха жертва на най-жестоките ответни мерки.
	Един ден в началото на 1942 година група деца, сред които бяха Ана и Мария, вървяха към вкъщи от училище по обиколния път край брега.
	— Вижте! — извика Мария. — Вижте! Вали сняг!
	Снегът беше спрял преди няколко седмици и беше въпрос на време да започне да се топи в планините. Така че каква беше тази бяла вихрушка около тях?
	Мария първа осъзна истината. Това, което падаше от небето, не беше сняг. Беше хартия. Няколко мига преди това над главите им бе избръмчал малък самолет, но те почти не му бяха обърнали внимание, толкова обичайно беше немски самолети да прелитат над тази част от крайбрежието. Отгоре бяха пуснали куп листовки и Ана улови една, която се носеше към нея.
	— Вижте това — каза тя. — От германците е. — Те се скупчиха, за да прочетат позива.
C>
	ПРЕДУПРЕЖДЕНИЕ
	КЪМ
	НАРОДА НА КРИТ
	АКО ПРЕДОСТАВИТЕ ПОДСЛОН ИЛИ ПРОВИЗИИ НА СЪЮЗНИЧЕСКИ ВОЙНИЦИ ИЛИ ЧЛЕНОВЕ НА СЪПРОТИВИТЕЛНОТО ДВИЖЕНИЕ, ЩЕ БЪДЕТЕ ЖЕСТОКО НАКАЗАНИ. АКО БЪДЕТЕ НАМЕРЕНИ ЗА ВИНОВНИ, ЩЕ ИМА СУРОВА И НЕЗАБАВНА ОТПЛАТА ЗА ЦЯЛОТО ВИ СЕЛО.
C$
	Хартията продължаваше да се спуска, създавайки бял килим, който се завихряше около краката им, преди да бъде подет от морето и да се слее с пенестия прибой. Децата стояха смълчани.
	— Трябва да занесем от тези неща на родителите си — предложи едно от тях и събра цяла шепа, преди да се разпилеят. — Трябва да ги предупредим. — Те продължиха бавно нататък, с джобове, пълни с пропаганда, и сърца, изпълнени със страх.
	Други села бяха предупреждавани по подобен начин, но ефектът не беше този, на който немците се бяха надявали.
	— Ти си луд — възкликна Ана, когато баща й прочете позива и сви рамене. — Как може да го пренебрегнеш така? Тези андарте излагат живота ни на риск. Само заради собствените си малки авантюри!
	Мария се сви в ъгъла на стаята. Усещаше наближаващото избухване. Гиоргис си пое дълбоко въздух. Мъчеше се да се овладее и се противеше на импулса да разкъса дъщеря си на парчета в гнева си.
	— Наистина ли мислиш, че го правят за себе си? Да мръзнат до смърт в пещерите и да се хранят с трева като животни! Как смееш?
	Ана се отдръпна. Обичаше да предизвиква такива сцени, но рядко беше виждала баща си толкова разярен.
	— Не си чула какво разказват — продължи той. — Не си ги виждала как се домъкват до кръчмата посред нощ, почти умрели от глад, с изтъркани подметки, дебели колкото лучени люспи, и с бузи, през които още малко ще изскочат костите! Правят го за теб, Ана, и за мен и Мария.
	— И за майка ни — обади се тихо Мария от ъгъла.
	Всичко, което Гиоргис бе казал, беше истина. През зимата, когато планините бяха покрити със сняг и вятърът виеше през изкривените каменни дъбове*, мъжете от Съпротивата замръзваха почти до смърт. Свити в мрежата от пещери високо над селата в планините, където можеха да пият единствено влагата, капеща от сталактитите, някои достигаха границите на своята издръжливост. През лятото, когато времето беше точно обратното, те изпитваха в пълна степен огъня на островния пек и жаждата, която ставаше неутолима, когато потоците пресъхваха.
	[* Вечнозелени дървета, достигащи до 25 метра височина. — Бел.прев.]
	Подобни позиви само засилваха решителността за борба на хората от Крит. Не можеше да става и дума да се предадат и бяха готови да понесат рисковете от това. Все по-редовно германците се появяваха в Плака, претърсваха къщи за неща на Съпротивата като радиооборудване и разпитваха Вангелис Лидаки, понеже като собственик на кръчмата обикновено беше единственият мъж в селото през деня. Другите работещи мъже бяха из хълмовете или в морето. Немците не идваха през нощта и това беше сигурен факт, който критяните започнаха да ценят. Чужденците се страхуваха твърде много да ходят някъде след мръкване, защото се опасяваха от скалистия и труден терен на острова и съзнаваха уязвимостта си от нападение в тъмното.
	Една вечер през септември Гиоргис и Павлос седяха на обичайната си ъглова маса в кръчмата, когато влязоха трима непознати. Двамата възрастни мъже вдигнаха погледи за момент, но скоро възобновиха разговора и ритмичното тракане на броениците си. Преди окупацията и възникването на Съпротивата беше рядкост да се видят странници в селото, ала сега беше нещо обичайно. Един от непознатите се доближи до тях.
	— Татко — промълви той.
	Павлос погледна нагоре, зяпнал от изумление. Това беше Антонис, различен почти до неузнаваемост от младежа, който се бе присъединил към Съпротивата толкова идеалистично предишната година. Дрехите висяха върху него, а коланът му бе увит два пъти около кръста, за да държи панталоните.
	Лицето на Павлос бе още мокро от сълзи, когато дойдоха Савина, Фотини и Ангелос. Синът на Лидаки бе изпратен спешно да ги доведе в кръчмата и срещата между тях бе точно каквато трябва да бъде между хора, които се обичат и преди не са били разделени и ден от живота си. Не беше само радост, имаше и болка, когато видяха Антонис, който изглеждаше уморен от глад, измъчен и не само с година, а с цяло десетилетие по-стар, отколкото го бяха видели за последно.
	Антонис бе придружен от двама англичани. Във външността им обаче нямаше нищо, което да издава истинската им националност. С мургава кожа и пищни мустаци, които се бяха упражнявали да завиват по местния маниер, те вече владееха достатъчно гръцки, че да могат да разговарят с домакините си. Разказаха как са срещнали вражески войници и, дегизирани като овчари, са ги подвели да повярват, че са критяни. Бяха избродили острова няколко пъти през последната година и една от задачите им бе да наблюдават движението на италианските части. Щабът на италианците бе в Неаполи, най-големият град в тяхната област Ласити, и войските там изглежда не правеха друго освен да ядат, да пият и да се веселят, особено с местните проститутки. Други части обаче бяха разположени в западния край на острова и беше по-трудно да следят маневрите им.
	Със свити стомаси, сега пълни с агнешка яхния, и с глави, замаяни от цикудия*, тримата разказваха истории до среднощ.
	[* Анасонова ракиена напитка. — Бел.прев.]
	— Сега синът ти е великолепен готвач — каза един от англичаните на Савина. — Никой не може да прави хляб от жълъди като него.
	— Или яхния от охлюви и мащерка! — пошегува се другият.
	— Нищо чудно, че сте толкова мършави — отвърна Савина. — Антонис не беше готвил нещо повече от картофи, преди всичко това да започне.
	— Антонис, разправи им за онзи път, когато залъгахме фрицовете, че сме братя — обади се единият, и така вечерта продължи, като моментите на тревога и страх се превръщаха в забавни анекдоти за всеобщо развлечение. После измъкнаха лирите иззад бара и започнаха песните. Пяха мантилади и англичаните се мъчеха да научат думите, които разказваха за любов и смърт, борба и свобода, и в този момент сърцата и гласовете им се сливаха почти изцяло с тези на критските им домакини, които им дължаха толкова много.
	Антонис прекара една нощ със семейството си, а двамата англичани бяха настанени у други семейства, готови да поемат риска. За пръв път от почти година спяха на нещо, различно от твърда земя. Тъй като трябваше да тръгнат преди съмване, не се наслаждаваха дълго на удобството на сламените дюшеци и щом отново обуха ботушите си и си сложиха черните тюрбани те напуснаха селото. Дори и местен човек не би се усъмнил, че това не са истински критяни. Нищо не можеше да ги издаде. Нищо — освен някой, който би се поддал на подкуп.
	Недостигът на храна на Крит вече ставаше толкова голям, че не беше нечувано някои от местните да приемат така наречените „дойче драхми“ срещу информация за местоположението на бойци от Съпротивата. Гладът можеше да поквари дори честните хора и подобни предателства водеха до някои от най-лошите зверства на войната, с масови екзекуции и унищожаване на цели села. Старите и болните бяха изгаряни в леглата си, мъже бяха принуждавани да предадат оръжията си, преди да бъдат застреляни хладнокръвно. Опасността от предателство беше реална и принуждаваше Антонис и всички като него да посещават семействата си само за кратко, знаейки, че присъствието им заплашва най-обичните им хора.
	През цялата война единственото място, което оставаше свободно от германците, бе Спиналонга, където прокажените бяха защитени от най-лошата болест — окупацията. Проказата може да бе прекъснала връзките с роднини и приятели, ала германците се справяха още по-добре с това да унищожават всичко, до което се докоснат.
	В резултат на окупацията посещенията на Николаос Кирицис в Плака спряха веднага, тъй като на ненужното пътуване от и до Ираклион се гледаше с подозрение от окупационните сили. Колкото и да не му се искаше, Кирицис изостави проучванията си за момента. Не можеше да пренебрегне нуждите на ранените и умиращите навсякъде около него в Ираклион. Безумното нахлуване доведе до това, че всеки човек с някакви медицински познания работеше денонощно, за да помогне на болните и осакатените, слагайки превръзки, намествайки шини и лекувайки симптомите на дизентерия, туберкулоза и малария, които се ширеха из полевите болници. Вечер Кирицис се връщаше от болницата толкова изтощен, че рядко се сещаше за прокажените, върху които за толкова мъчително кратко време бе съсредоточил усилията си.
	Отсъствието на доктор Кирицис бе може би най-лошият страничен ефект от войната за жителите на Спиналонга. В месеците, през които бе идвал всяка седмица, те бяха хранили надежди за бъдещето. Сега отново единственото сигурно нещо бе настоящето.
	Режимът, по който Гиоргис идваше и си тръгваше от острова, бе по-постоянен от всякога. Скоро той научи, че атиняните без затруднения си позволяват същия лукс, който бяха имали преди войната, въпреки скочилите до небето цени.
	— Вижте — каза той на приятелите си на кея една вечер, докато поправяха мрежите си, — ще съм глупак, ако питам прекалено много. Имат пари, за да ми плащат, така че какво право имам да се съмнявам в това, че могат да си позволят да купуват на черно?
	— Но тук има хора, които са останали с една шепа брашно — възпротиви се един от останалите рибари.
	Завистта към богатството на атиняните господстваше над разговорите в кръчмата.
	— Защо те трябва да се хранят по-добре от нас? — настоя Павлос. — И как така могат да си позволят шоколад и хубав тютюн?
	— Имат пари, затова — каза Гиоргис. — Дори да нямат свобода.
	— Свобода! — присмя се Лидаки. — На това ли му викаш свобода? Когато страната ни е превзета от проклетите германци, които малтретират младите и горят старите в леглата им? Те са свободните! — възкликна той, посочвайки с пръст към Спиналонга.
	Гиоргис знаеше, че е безсмислено да спори с тях и не каза нищо повече. Дори приятелите, които я бяха познавали добре, вече от време на време забравяха, че Елени е на острова. Понякога получаваше промърморено извинение за нетактичността им. Само той и доктор Лапакис знаеха истината и дори така Гиоргис бе наясно, че знае само половината. Той виждаше само входа и високите стени, но чуваше много истории от Елени.
	При последното му посещение състоянието й се бе променило отново. Първо бяха грозните подутини, които се бяха разпространили по гърдите, гърба и, най-ужасяващото, по лицето й. Сега гласът й отслабваше все повече и макар Гиоргис да мислеше, че това понякога може да се дължи на емоциите, той знаеше, че има и друга причина. Тя казваше, че усеща гърлото си свито и обещаваше да отиде при доктор Лапакис, за да й предпише нещо за това. Междувременно се опитваше да остане весела пред Гиоргис, за да не се връща с унило лице при момичетата.
	Той знаеше, че болестта постепенно я побеждава и че тя, също както повечето прокажени на острова, независимо бедни или състоятелни, започваше да губи надежда.
	Мъжете, с които Гиоргис кърпеше мрежи и седеше в кръчмата, убивайки времето с табла и карти, бяха същите, с които беше израснал. Техните закостенели, ограничени възгледи биха били и негови, ако връзката му със Спиналонга не го отделяше от тях. Тази част от неговия живот му беше помогнала да осъзнае нещо, което те никога нямаше да разберат. Щеше да остане спокоен и да прощава невежеството им, защото това беше единствено невежество.
	Гиоргис продължаваше да доставя пакети и каси до острова. Какво го интересуваше дали съдържанието им е добито под тезгяха? Нима всеки не би купувал най-доброто, ако разполагаше със средствата на атиняните? Самият той жадуваше да може да купи за дъщерите си луксозните неща, които сега само някои от жителите на Спиналонга можеха да си позволят. Що се отнасяше до него, той напълно съзнателно заделяше най-доброто от улова си — след като Мария и Ана се наядяха до насита — за колонията на прокажените. Защо да не получат най-големите спариди или костури? Тези хора бяха болни и отхвърлени от обществото, но не бяха престъпници. Това бе нещо, което хората в Плака удобно забравяха.
	Германците се страхуваха от Спиналонга със стотиците прокажени на хвърлей отвъд водата и позволяваха доставките да продължават, тъй като последното, което искаха, бе някой от тях да напусне острова, за да търси провизии на сушата. Един от прокажените обаче все пак рискува да избяга. Беше в края на лятото на 1943 година и италианското примирие бе довело до засилено немско присъствие в провинция Ласити.
	Един късен следобед Фотини, Ана, Мария и още пет или шест други деца си играеха както обикновено на брега. Вече бяха свикнали с присъствието на германски войници и фактът, че наблизо имаше един, който патрулираше по брега, не будеше интереса им.
	— Хайде да правим жабки! — извика едно от момчетата.
	— Да, който пръв направи двайсет, печели! — отговори друго.
	На плажа нямаше недостиг на гладки, плоски камъчета и скоро снарядите им летяха над водата, отскачайки леко по спокойната повърхност, докато децата се опитваха да достигнат амбициозната цел.
	Изведнъж едно от момчетата завика към всички:
	— Спрете! Спрете! Там има някой!
	Беше прав. Един човек плуваше откъм острова. Немският войник също го виждаше и го наблюдаваше с презрително скръстени ръце. Децата подскачаха и крещяха на плувеца да се върне обратно, предчувствайки ужасния изход.
	— Какво прави? — извика Мария. — Не знае ли, че ще го убият?
	Прокаженият напредваше бавно, но непреклонно. Или не знаеше, че войникът е там, или просто бе готов да поеме риска, колкото и самоубийствен да беше, защото вече не можеше да понесе живота в колонията. Децата продължаваха да крещят с всички сили, но когато германецът вдигна пушката си, за да стреля, страхът ги накара да замълчат. Той изчака, докато мъжът не доплува на петдесет метра от брега и тогава го застреля. Беше хладнокръвна екзекуция. Просто стрелба по мишена. В този момент от войната из въздуха се носеха истории за кръвопролитие и екзекуции, ала децата не бяха ставали свидетели на нищо такова. В този миг те разбраха разликата между историите и реалността. Един-единствен изстрел рикошира над водата, звукът му бе усилен от ехото на планините отзад, а по спокойното море бавно се разпростря кървавочервено покривало.
	Ана, най-голямата сред тях, закрещя обиди към войника.
	— Мръсник! Гаден германец!
	Няколко от по-малките деца плачеха от страх и потрес. Това бяха сълзи на изгубената невинност. Десетки хора се бяха стекли от домовете си и ги видяха как хлипат и плачат, сгушени заедно. Едва тази седмица до Плака бяха достигнали слухове, че врагът е възприел нова тактика: когато подозираха възможна партизанска атака, германците взимаха всички малки момичета от някое село и ги използваха като заложници. Знаейки, че безопасността на децата им далеч не е гарантирана, селяните най-напред помислиха, че самотният войник, който стоеше обърнат към тях няколко метра по-надолу е извършил някаква жестокост към някое от тях. Макар и невъоръжени, бяха готови да го разкъсат на парчета. Ала с пределна невъзмутимост той се обърна към морето и посочи предизвикателно към острова. Тялото отдавна бе изчезнало, но пурпурната следа още се носеше във водата, разлята на повърхността като нефтено петно.
	Ана, водачка както винаги, се откъсна от ридаещата групичка и извика към разтревожените възрастни:
	— Прокажен!
	Те мигновено разбраха и се отвърнаха от германския войник. Сега отношението им бе променено. Някои от тях не се притесняваха особено от смъртта на един прокажен. Имаше още много. За краткото време, през което родителите се увериха, че децата им са невредими, войникът бе изчезнал. Същото се отнасяше и за убития и всички следи от него. Всички можеха да го забравят.
	Ала за Гиоргис това не беше толкова лесно. Отношението му към обитателите на Спиналонга съвсем не беше неутрално. Тази вечер, когато прекоси водата с разнебитената си стара лодка, Елени му каза, че прокаженият, на чиято хладнокръвна екзекуция бяха станали свидетели, е бил млад мъж на име Никос. Бяха разбрали, че редовно е прескачал от острова в тъмните нощи, за да се види с жена си и детето си. Според слуховете денят на смъртта му бил третият рожден ден на сина му и той бе искал поне веднъж да го види преди мръкване.
	Децата на брега в Плака не бяха единствените, видели Никос. На Спиналонга също се беше събрала тълпа, за да го гледа. Нямаше правила, които да защитят хората от подобно безразсъдство и малцина усещаха възпиращата ръка на съпруг, съпруга или любим, когато усещаха подбудата за такава спонтанна проява на безумие. Никос бе като човек, умиращ от глад, и гладът му господстваше над всяка негова мисъл във всеки миг от деня. Той жадуваше за компанията на жена си, но още повече — да види сина си, собствената си плът и кръв, образът на неговата незасегната, неопетнена младост, огледало на самия него като дете. Беше платил за това желание с живота си.
	Тази нощ на острова оплакваха Никос. Помолиха се в църквата и бе направено бдение, въпреки че нямаше тяло, което да погребат. На Спиналонга никога не пренебрегваха смъртта. Приемаха я със същото достойнство както навсякъде другаде на Крит.
	След този инцидент Фотини, Ана и Мария и всички други деца, които си играеха с тях, живееха в облак от безпокойство. Само за миг на тази ивица с топли камъчета, където се бяха наслаждавали на толкова много безгрижно детско щастие, всичко се бе променило.


>>	Девета глава

	Въпреки че екзекутираният едва на метри от брега им прокажен не бе означавал много за хората от Плака, след този инцидент омразата, която изпитваха към германците, се усили. Това бе довело реалността на войната до къщния им праг и ги накара да осъзнаят, че сега селото им бе също толкова уязвимо, както и всяко друго място в този световен конфликт. Реакциите бяха различни. За мнозина Бог бе единственият извор на истински мир и понякога църквите преливаха от хора, приведени в молитва. Неколцина от старите, например бабата на Фотини, прекарваха толкова много време в компанията на свещеника, че постоянно носеха със себе си сладкия аромат на тамян. „Баба мирише на восък“, викаше Фотини, подскачайки около старицата, която се усмихваше благосклонно на единствената си внучка. Дори ако не изглеждаше Господ да им помага особено да спечелят войната, вярата й говореше, че Той е на тяхна страна и когато разказите за унищожаването и оскверняването на църкви стигаха до нея, те само засилваха убеждението й.
	_Панегирия_, дните на светците, все още се празнуваха. Свещениците изваждаха иконите от сигурните им места и ги понасяха в процесия, следвани от градския оркестър в почти нечестива какофония на медни и ударни инструменти. Можеше да липсват разточителното пируване или фойерверките, ала когато реликвите се връщаха невредими в църквата, хората пак танцуваха лудо и пееха запленяващите си песни с още повече страст, отколкото в мирно време. Ядът и безпомощността от продължаващата окупация се отмиваха от най-добрите вина, но при пукването на зората и връщането на трезвеността всичко си беше както преди. В тези моменти онези, чиято вяра не беше твърда като скала, започваха да се питат защо Бог не отговаря на молитвите им.
	Германците несъмнено се изумяваха от тези прояви на сакралното и на необичайно светското, но бяха достатъчно умни, че да не ги забраняват. Все пак се месеха както можеха, като привикваха на разпит свещеника точно преди да започне служба или претърсваха къщи в разгара на танците.
	На Спиналонга всеки ден палеха свещи за онези, които страдаха на сушата. Жителите на острова добре знаеха, че критяните живеят в страх от немската жестокост и се молеха за бърз край на окупацията.
	Доктор Лапакис, който вярваше в силата на лекарствата повече, отколкото в Божията намеса, започна да се обезсърчава. Знаеше, че изследванията и тестовете са повече или по-малко изоставени. Бе пратил няколко писма до Кирицис в Ираклион, ала тъй като не получи отговор в продължение на месеци, стигна до извода, че колегата му сигурно се занимава с по-наложителни проблеми, и се примири, че ще трябва да почака дълго, преди да го види отново. Лапакис увеличи посещенията си на острова от три до шест пъти в седмицата. Някои от прокажените се нуждаеха от постоянно внимание и Атина Манакис не можеше да се справи сама. Една от тези пациенти бе Елени.
	Гиоргис никога нямаше да забрави деня, когато дойде на острова и видя вместо стройния силует на жена си ниската и набита фигура на Елпида, нейната приятелка. Сърцето му заби по-бързо. Какво се бе случило с Елени? За пръв път не идваше да го посрещне. Елпида заговори първа.
	— Не се тревожи, Гиоргис — каза тя, опитвайки се да звучи успокоително. — Елени е добре.
	— Къде е тогава? — в гласа му имаше очевидна нотка на паника.
	— Трябва да прекара няколко дни в болницата. Доктор Лапакис я държи под наблюдение за малко, докато гърлото й се подобри.
	— А ще стане ли това? — попита той.
	— Надявам се — каза Елпида. — Сигурна съм, че лекарите правят всичко, което могат.
	Думите й бяха необвързващи с нещо категорично. Елпида не бе по-наясно с шансовете на Елени да оцелее от самия Гиоргис.
	Гиоргис остави пакетите, които бе превозил, и бързо се върна в Плака. Беше събота и Мария забеляза, че баща й се върна много по-рано от обикновено.
	— Кратко посещение беше — каза тя. — Как е мама? Носиш ли писмо?
	— Боя се, че няма писмо — отговори той. — Тази седмица не е имала време да пише.
	Това бе напълно вярно, но той излезе от вкъщи бързо, преди Мария да може да го пита още нещо.
	— Ще се върна до четири — каза. — Трябва да ида да си поправя мрежите.
	Мария усети, че нещо не е наред, и чувството се задържа през целия ден.
	През следващите четири месеца Елени лежеше в болницата, твърде болна, за да докрета през тунела и да се види с Гиоргис. Всеки ден, когато закарваше Лапакис на Спиналонга, той се взираше напразно, очаквайки да види как го чака под боровете. Всяка вечер Лапакис му даваше отчет, в началото с притъпена версия на истината.
	„Тялото й все още се бори с болестта“, казваше той, или „Мисля, че днес температурата й спадна малко“.
	Ала докторът скоро разбра, че създава фалшиви надежди и че колкото повече ги засилва, толкова по-трудно ще бъде, когато дойдат последните дни — а някакво усещане под лъжичката му говореше, че те ще дойдат. Не че лъжеше, когато казваше, че тялото на Елени се бори. То бе влязло в яростна битка, при която всяка тъкан се бореше с бактерията, която се опитваше да доминира. Лепра треската имаше два възможни изхода: рязко влошаване или подобрение. Лезиите по краката, гърба, врата и лицето на Елени се бяха умножили и тя лежеше, измъчена от болка, без да може да намери облекчение, както и да се обърнеше. Тялото й беше сбор от язви, които Лапакис третираше според възможностите си, придържайки се към основния принцип, че ако ги държи чисти и дезинфекцирани може да сведе до минимум бурно размножаващите се бактерии.
	По време на тази фаза Елпида доведе Димитри да види Елени. Сега той живееше в дома на Контомарис по уговорка, която всички се бяха надявали да бъде временна, ала вече изглеждаше, че ще бъде за постоянно.
	— Здравей, Димитри — промълви Елени. После, обръщайки глава към Елпида, успя да изрече още само две думи: — Благодаря ти.
	Гласът й беше много слаб, но Елпида знаеше какво означава казаното: тринадесетгодишното момче сега беше в нейните способни ръце. Това поне можеше да й даде някакъв покой.
	Бяха преместили Елени в малка стая, където можеше да бъде сама, далеч от погледите на другите пациенти и без да ги притеснява, нито да бъде притеснявана от тях посред нощ, когато агонията се усилваше и чаршафите й се напояваха от треската, а стоновете й не спираха. Атина Манакис се грижеше за нея в тези черни часове, като поднасяше с лъжица рядка супа към устните й и мокреше с гъба пламналото й чело. Погълнатата супа обаче ставаше все по-малко и една нощ Елени вече не можеше да преглъща. Дори вода не можеше да премине през гърлото й.
	Когато на следващата сутрин Лапакис завари пациентката си да се бори за глътка въздух, без да може да отговори на нито един от обичайните му въпроси, той осъзна, че Елени е стигнала до нов и може би последен етап.
	— Кирия Петракис, трябва да погледна гърлото ви — каза той меко. С новите рани около устните й той знаеше, че ще й причини болка дори да си отвори устата достатъчно широко, за да може да погледне вътре. Прегледът само потвърди страховете му. Той погледна доктор Манакис, която стоеше от другата страна на леглото.
	— Ще се върнем след минута — каза той, хващайки дланта на Елени.
	Двамата лекари излязоха от стаята и затвориха леко вратата след себе си. Доктор Лапакис каза тихо и забързано.
	— Има поне дузина лезии в гърлото и епиглотисът е възпален. От отока дори не можах да видя задната стена на фаринкса. Трябва да се постараем да я облекчим — не мисля, че й остава много.
	Той се върна в стаята, седна край Елени и пое ръката й. Задухът й сякаш се беше влошил за няколкото мига, през които ги нямаше. Беше онзи момент, до който бе стигал преди с толкова много пациенти, моментът, в който знаеше, че няма какво повече да направи, освен да бъде до тях в последните часове. Издигнатото разположение на болницата й даваше най-добрата картина на Спиналонга и докато седеше край леглото на Елени и слушаше изключително затрудненото й дишане, той се взря през големия прозорец, който гледаше през водата към Плака. Помисли си за Гиоргис, който по-късно щеше да потегли към Спиналонга, надбягвайки се с белите коне през морето.
	Сега дишането на Елени идваше на пресекулки и очите й бяха широко отворени, преливащи от сълзи и изпълнени със страх. Той виждаше, че в края на този живот няма да има покой и сграбчи ръцете й в своите, сякаш се опитваше да я подкрепи. Седя така два, може би дори три часа, преди краят най-сетне да дойде. Последният дъх на Елени бе напразна борба за още един, който не дойде.
	Най-доброто, което един лекар можеше да каже на съкрушеното семейство, бе, че обичният им човек е починал в мир. Беше неистина, която Лапакис бе изричал преди и с готовност щеше да изрича отново. Той побърза да излезе от болницата. Искаше да чака на кея, когато Гиоргис пристигнеше.
	На известно разстояние от брега лодката се издигаше и спускаше сред високите вълни на ранната пролет. Гиоргис се учуди, че доктор Лапакис вече го чака. За пасажера му беше необичайно да бъде там пръв, ала освен това в изражението му имаше нещо, което караше Гиоргис да се чувства нервен.
	— Може ли да останем тук за момент? — попита го Лапакис, съзнавайки, че трябва да му съобщи новината сега, на това място и да му даде време да се овладее, преди да се върне в Плака и да се изправи пред дъщерите си. Той протегна ръка, за да помогне на Гиоргис да слезе от лодката, после скръсти ръце и впери поглед в земята, подритвайки нервно едно камъче с върха на обувката си.
	Още преди лекарят да заговори, Гиоргис разбра, че надеждите му ще бъдат разбити.
	Двамата седнаха на ниската каменна стена, построена около боровете, и се обърнаха към морето.
	— Тя е мъртва — промълви Гиоргис. Беше отгатнал новината не само от бръчките на умора, които изнурителният ден бе оставил по лицето на Лапакис. Един мъж просто може да усети кога съпругата му вече я няма.
	— Много, много съжалявам — каза лекарят. — Накрая нямаше какво да направим. Почина в мир.
	Той обгърна с ръка раменете на Гиоргис, а по-старият мъж отпусна глава в ръцете си и започна да плаче с толкова тежки и обилни сълзи, че те се пръскаха по изцапаните му обувки и потъмняваха земята около стъпалата му. Поседяха така повече от час и вече беше почти седем, небето бе потъмняло, а въздухът захладнял, когато сълзите престанаха да се стичат по лицето му. Беше пресъхнал като изстискан парцал и бе достигнал онзи момент от скръбта, когато с отминаването на първите огромни вълни на мъката настъпва изтощение и странно чувство на облекчение.
	— Момичетата ще се чудят къде съм — произнесе той. — Трябва да се връщаме.
	Докато подскачаха нагоре-надолу през водата в почти пълната тъмнина в посока на светлините на Плака, Гиоргис призна на Лапакис, че бе скрил от дъщерите си колко сериозно е било състоянието на Елени.
	— Бил си прав да го направиш — успокои го Лапакис. — Само преди месец и аз все още вярвах, че може да спечели битката. Никога не е погрешно да имаш надежда.
	Беше много по-късно от обикновено, когато Гиоргис се върна вкъщи и момичетата бяха започнали да се безпокоят за него. В мига, в който влезе през вратата, те разбраха, че се е случило нещо ужасно.
	— Мама е, нали? — попита настоятелно Ана. — Нещо й се е случило!
	Гиоргис се срина. Той се хвана за гърба на стола с изкривени черти. Мария пристъпи напред и го прегърна.
	— Седни, татко — каза тя. — Кажи ни какво е станало… моля те.
	Гиоргис седна на масата, опитвайки се да се успокои. Изминаха няколко минути, преди да успее да проговори.
	— Майка ви… е мъртва — почти се задави с думите.
	— Мъртва! — изпищя Ана. — Но ние не знаехме, че ще умре!
	Ана никога не бе приела факта, че болестта на майка й може да има само един реален, неизбежен изход. Заради решението на Гиоргис да скрие от тях влошаването й, новината беше огромен шок и за двете. Все едно майка им бе умряла два пъти и трябваше да преживеят отново страданието, което бяха изпитали преди почти пет години. По-голяма, но не много по-мъдра, отколкото на дванайсет години, Ана най-напред почувства гняв, че баща им изобщо не ги беше предупредил и че тази катастрофа бе дошла от нищото.
	В продължение на половин десетилетие фотографията на Гиоргис и Елени, която висеше на стената до камината, бе осигурявала на Ана и Мария образа на майка им, който носеха в мислите си. Единствените им спомени от нея бяха размити — за майчина добрина и аурата на щастливо повтарящите се дни. Отдавна бяха забравили истинската Елени и имаха само тази идеализирана нейна снимка в народна носия: дълга, богато набрана пола, тясна престилка и великолепна салтамарка*, бродирана риза с цепнати до лактите ръкави. С усмихнатото си лице и дългата тъмна коса, сплетена и навита около главата, тя беше архетипът за критска красавица, уловена завинаги в момента, когато бе щракнал затворът на фотоапарата. Винаги бяха лелеяли надеждата, че тя ще се върне, и когато се бе заговорило за лекарство, очакванията им се бяха повишили още повече. А сега това.
	[* Връхна дреха със или без ръкави, стигаща до кръста. — Бел.прев.]
	Риданията на Ана от горната стая се чуваха на улицата и чак до площада на селото. Сълзите на Мария не дойдоха толкова лесно. Тя погледна баща си и видя човек, физически смален от мъката. Смъртта на Елени слагаше край не само на надеждите и очакванията им, а и на едно приятелство. Животът му се бе преобърнал с изгнанието й, ала сега бе променен непоправимо.
	— Починала е спокойно — каза той на Мария по-късно, докато двамата вечеряха. Бяха сложили чиния за Ана, но не можеха да я придумат да слезе долу, камо ли да яде.
	Нищо не ги беше подготвило за последствията от смъртта на Елени. Тричленното семейство бе само временно, нали? В продължение на четиридесет дни в предната стая гореше кандило в знак на почит, а вратите и прозорците на дома им останаха затворени. Елени бе погребана на Спиналонга под една от бетонните плочи, които образуваха общото гробище, ала в Плака бе помената със запалването на една-едничка свещ в църквата „Агиа* Марина“ на края на селото, където морето бе толкова близо, че се плискаше в стълбите на храма.
	[* Света (гр.). — Бел.прев.]
	След няколко месеца Мария и дори Ана преживяха мъката си. За известно време личната им трагедия бе затъмнила събитията от широкия свят, ала когато излязоха от пашкула на скръбта, всичко около тях продължи както преди.
	През април дръзкото отвличане на генерал Крайпе, командир на Севастополската дивизия в Крит, засили напрежението на острова. С помощта на членове на Съпротивата съюзнически войници, дегизирани като германци, бяха устроили засада на Крайпе и въпреки многобройните хайки бяха успели да го измъкнат от щаба му близо до Ираклион през планините до южния бряг на Крит. Оттам съюзниците бяха изпратили най-ценния си военнопленник в Египет. Имаше опасения, че ответните мерки за това дръзко отвличане ще са по-варварски от всякога. Ала немците показаха, че терорът, който все още налагаха, е щял да се случи така или иначе. Една от най-лошите вълни бе през май. Вангелис Лидаки бе видял изпепелените села на връщане от Неаполи.
	— Унищожили са ги — повтаряше той. — Сравнили са ги със земята.
	Мъжете в кръчмата слушаха невярващо описанията му на пушека, който все още се издигаше от пепелта на погълнатите от огъня села южно от планината Ласити, и сърцата им изстиваха.
	Няколко дни след тази случка един вестник, публикуван от германците, се озова в Плака посредством Антонис, който се бе отбил, за да успокои родителите си, че още е жив. Тонът му бе не по-малко заплашителен от обикновено:
C>
	Селата Маргарикари, Локрия, Камарес и Сактурия и околните части от нома Ираклион бяха изравнени със земята, а жителите им си получиха заслуженото.
	Тези села са приютявали комунистически отряди и ние обявяваме цялото население за виновно за това, че не е доложило за тези предателски дейности.
	В района на Сактурия бандитите се разхождаха необезпокоявани с пълната подкрепа на местното население и намираха подслон. В Маргарикари предателят Петракгеоргис открито празнува Великден с жителите.
	Чуйте ни внимателно, критяни. Разберете кои са истинските ви врагове и се пазете от онези, заради които си навличате възмездие. Винаги сме ви предупреждавали колко е опасно да сътрудничите с британците. Вече губим търпение. Германският меч ще унищожи всеки, който е свързан с бандитите и британците.
C$
	Хората си предаваха листа от ръка на ръка, четяха го на глас и повтаряха написаното, докато хартията не се изтъни. Това не попари непоколебимостта на селяните.
	— Това показва, че отчаянието ги притиска — каза Лидаки.
	— Да, но и ние започваме да губим вяра — отговори жена му. — Колко още можем да издържим? Ако спрем да помагаме на тези андарте, ще можем да спим спокойно.
	Разговорът продължи до късна доба. За повечето критяни да се предадат и да сътрудничат бе нещо, което противоречеше на всички техни инстинкти. Трябваше да се съпротивляват, да се борят. Освен това, те обичаха да се бият. От дребните спорове до десетилетните кървави вражди между семействата, мъжете процъфтяваха при стълкновения. За разлика от тях, много от жените се молеха горещо за мир и смятаха, че молитвите им са получили отговор, защото четяха между редовете и усещаха падащия боен дух на окупаторите.
	Отпечатването и разпространението на тези листовки може и да беше продиктувано от отчаяние, ала независимо от мотивацията зад тях бе фактът, че селата бяха унищожени. Всяка къща в тях бе превърната в димяща развалина, а околният пейзаж бе белязан от зловещите силуети на почернели, изкривени дървета. Ана настоя пред баща си, че трябва да кажат на немците всичко, което знаят.
	— Защо да рискуваме да унищожат Плака? — запита упорито тя.
	— Една част е просто пропаганда — намеси се Мария.
	— Но не всичко! — рязко отвърна Ана.
	При все това пропагандната война не се водеше само от германците. Британците организираха собствена кампания и виждаха, че е ефективно оръжие. Те отпечатваха вестници, които създаваха впечатление, че позициите на врага отслабват, разпространяваха слухове за британски десант и преувеличаваха успешните действия на Съпротивата. „Капитулацион“* беше основната тема и германците се събуждаха с големи букви „К“, изписани навсякъде по постовете, казармите и автомобилите им. Дори в селата като Плака майките неспокойно чакаха синовете им да се приберат от вандалски рисувателни набези. Разбира се, момчетата бяха възхитени, че допринасят с нещо за борбата, и нито за миг не си помисляха, че се излагат на опасност.
	[* Капитулация (нем.). — Бел.прев.]
	Тези опити за спъване на германците може да бяха дребни сами по себе си, но помагаха да се промени голямата картина. Из цяла Европа течението се обръщаше и твърдата хватка на германците над континента се пропукваше. На Крит бойният дух бе толкова нисък, че немските войници бяха започнали да се оттеглят, някои дори дезертираха.
	Мария бе тази, която забеляза, че малкият гарнизон в Плака се е махнал. Точно в шест часа винаги имаше демонстрация на сила, марш по главната улица, който трябваше да сплашва, от време на време с разпит на някой срещнат по пътя.
	— Има нещо странно — каза тя на Фотини. — Нещо е различно.
	Не им отне много време да разберат какво беше. Вече беше шест и десет, а познатият звук от тежките обувки не се чуваше.
	— Права си — отвърна Фотини. — Тихо е.
	Напрежението, което висеше във въздуха, сякаш се бе разсеяло.
	— Да отидем да се разходим — предложи Мария.
	Вместо да тръгнат бавно към плажа както обикновено, двете момичета извървяха главната улица до края й. Точно на това място беше къщата, която бе щаб на немския гарнизон. Входната врата и кепенците бяха широко разтворени.
	— Ела — каза Фотини. — Ще погледна вътре.
	Тя се повдигна на пръсти и надникна през предния прозорец. Виждаше маса без нищо по нея освен един препълнен с угарки пепелник и четири стола, два от които бяха небрежно килнати на пода.
	— Изглежда, че са си отишли — каза развълнувано тя. — Ще вляза вътре.
	— Сигурна ли си, че няма никого вътре? — попита Мария.
	— Доста съм сигурна — прошепна Фотини, докато пристъпваше през прага.
	Като се изключат няколко разпилени боклука и пожълтял немски вестник, хвърлен на пода, къщата беше празна. Двете момичета изтичаха вкъщи и съобщиха вестта на Павлос, който веднага отиде в кръчмата. За час новината обиколи селото и вечерта площадът се напълни с хора, които празнуваха освобождението на своето малко ъгълче от острова.
	Само броени дни по-късно, на 11 октомври 1944 година, Ираклион бе освободен. Беше достойно за отбелязване, че въпреки всичките кръвопролития от изминалите няколко години, немските части бяха ескортирани мирно извън градските порти без никакви жертви, насилието бе запазено за онези, които бяха смятани за колаборационисти. Въпреки това немски войски продължаваха да окупират части от Западен Крит и минаха няколко месеца, преди ситуацията да се промени.


	Една сутрин в началото на лятото на следващата година Лидаки бе надул радиото в кръчмата. Миеше чашите от предната вечер по обичайния си немарлив начин, като ги изплакваше в купа с мътна вода, след което ги забърсваше с парцал, който вече бе използвал да забърше няколко локвички на пода. Подразни се леко, когато музиката внезапно бе прекъсната от новинарска емисия, но наостри уши, когато долови тържествеността на тона.
	— Днес, осми май 1945 година, германците официално капитулираха. След няколко дни всички вражески войски ще се изтеглят от района на Ханя, и Крит отново ще бъде свободен.
	Музиката започна отново и Лидаки се зачуди дали обявлението не е било трик на собственото му въображение. Подаде глава през вратата и видя Гиоргис да бърза към него.
	— Чу ли? — попита той.
	— Чух! — отговори Лидаки.
	Значи беше истина. Бе дошъл краят на тиранията. Въпреки че хората на Крит винаги бяха вярвали, че един ден ще прогонят врага от острова си, когато този миг дойде, радостта им бе неудържима. Трябваше да се вдигне празненство, което да засрами всички празненства.


>	Част III

>>	Десета глава

	_1945 г._
	Сякаш досега бяха дишали отровен газ, а сега отново имаше кислород във въздуха. Членовете на Съпротивата се връщаха по селата си, често пъти изминавайки стотици мили, за да се приберат, и всяко завръщане се отбелязваше с отварянето на нови бутилки ракия. Две седмици след края на окупацията бе празникът на свети Константин и отбелязването на деня на този светец бе извинението, което бе нужно на всички, за да отхвърлят всякакво благоразумие. Облакът се вдигна, а на мястото му се спусна лудостта. Угоени кози и охранени овце се въртяха на шишове надлъж и нашир из Крит, а в небето над острова гърмяха фойерверки, припомняйки на някои експлозиите, които бяха разкъсали градовете им и бяха озарявали небето в първите дни на войната. Ала никой не мислеше твърде много за тази прилика, сега всички искаха да гледат напред, а не назад.
	За празника на свети Константин момичетата от Плака си облякоха най-хубавите дрехи. Бяха отишли на църква, но мислеха не за свещената природа на събитието, а за друго. Тези девойки нямаха строги ограничения, защото още ги смятаха за деца и във всичките им думи и действия виждаха невинност. Едва по-късно, когато женствеността им се беше развила, родителите им се пробуждаха и започваха да ги държат под око, понякога твърде късно. Дотогава, разбира се, повечето от тези момичета вече си бяха откраднали целувки от селските момчета и ходеха на тайни срещи след училище в маслиновите горички или на полето.
	Докато и Мария, и Фотини никога не се бяха целували, Ана бе станала опитна флиртаджийка. Най-щастлива беше в моментите, когато бе в компанията на момчета и можеше да отмята буйната си коса и да раздава закачливи усмивки, знаейки, че наблюдателите няма да отвърнат поглед. Беше като разгонена котка.
	— Тази вечер ще е специална — обяви Ана. — Усещам го във въздуха.
	— И защо? — запита Фотини.
	— Повечето от момчетата са се върнали, затова — отговори тя.
	В селото имаше няколко млади мъже, които още като момчета бяха заминали да се бият с бойците андарте в началото на окупацията. Сега някои от тях бяха избрали да се присъединят към комунистите и се бяха включили в борбата срещу десните сили, която назряваше в континентална Гърция, носейки нови беди и кръвопролития.
	Братът на Фотини, Антонис, бе един от онези, които се бяха върнали в Плака. Въпреки че подкрепяше идеалите на левицата и новата кампания на континента, след четири години далеч от дома той бе повече от готов да се върне вкъщи. Беше воювал за Крит и тук искаше да остане. През времето, в което бе далече, Антонис бе станал жилав и силен, напълно различен от измършавелия силует, който се бе домъкнал обратно да види семейството си след първите няколко месеца в Съпротивата. Сега имаше не само мустаци, а и брада, която добавяше поне пет към двадесет и трите му години. Бе живял на диета от планински треви, охлюви и каквито диви животни бе успявал да хване и бе понасял най-големите жеги и студове, което го караше да се чувства непоклатим.
	Именно в романтичния образ на Антонис се бе прицелило сърцето на Ана тази вечер. Не беше сама в това свое намерение, но беше уверена, че ще получи поне целувка от него. Той беше строен, с тесен ханш, и когато танците започнаха, Ана бе твърдо решена, че ще го накара да я забележи. Ако я пренебрегнеше, щеше да е единственият мъж в селото, който го е направил. Всички обръщаха внимание на Ана не само защото бе с половин глава по-висока от повечето момичета, но и защото косата й бе по-дълга, по-вълниста и по-блестяща от всички останали и дори сплетена стигаше до бедрата й. Бялото на големите й овални очи бе ярко като заслепяващите памучни ризи, които момичетата носеха, а перлените й зъби блестяха, докато се смееше и бърбореше с приятелките си, съзнавайки пределно добре красотата си под зорките погледи на младите мъже, пръснати из площада в очакване на момента, когато музиката щеше да отбележи истинското начало на веселбата. Ана почти светеше в сумрака на този ден на голямо веселие. Другите момичета бяха в сянката й.
	На трите страни на площада бяха сложени маси и столове, а четвъртата дълга маса на подпори поемаше теглото на дузина паници, отрупани с баници и пикантни наденици, сладкиши и пирамиди от портокали с навосъчена кора и зрели кайсии. Ароматът на печащо се агне се носеше над площада и довяваше със себе си предвкусване на удоволствието, от което устата се пълнеше със слюнка. Имаше строг ред на събитията. Яденето и пиенето идваха после, преди това щеше да има танци.
	В началото момчетата и мъжете се бяха събрали и си говореха, а момичетата стояха отделно и се кикотеха развълнувано. Разделението нямаше да трае дълго. Оркестърът засвири и започна въртенето и тропането с крака. Мъже и жени станаха от местата си, а момичетата и момчетата се откъснаха от групичките си. Скоро покритото с прахоляк пространство се изпълни с хора. Докато външният кръг на жените се въртеше, Ана знаеше, че рано или късно ще се озове срещу Антонис и за няколко мига ще танцуват заедно, преди да се разделят. „Как да го накарам да ме възприеме като нещо повече от приятелка на малката му сестра?“, запита се тя.
	Не беше нужно да опитва. Антонис стоеше пред нея. Бавният танц _пентоцали_ й даде няколко минути, в които да се вгледа в двете бездънни очи, които заничаха към нея изпод черния, украсен с ресни ръб на традиционната му превръзка за глава. _Сарики_ беше кърпата на войните, която много млади мъже сега носеха, за да покажат, че са възмъжали не само с минаването на времето, а защото са пролели кръвта на друг. В случая на Антонис не беше само един, а няколко вражески войници. Той се молеше никога вече да не чуе характерния вик на изненада, когато острието му проникваше в меката плът между лопатките и задавеното пъшкане, което следваше. Никога не го бе чувствал като победа, но това все пак му даваше правото да се присъедини към безстрашните войни от миналото на Крит — _паликария_, с техните бричове и високи ботуши.
	Ана пусна широката си усмивка на това момче, което бе станало мъж, но той не й отвърна. Вместо това очите му с цвят на абанос се заковаха в нейните и не ги пуснаха и тя почти изпита облекчение, когато стана време той да отиде при следващата си партньорка. Когато танцът свърши, сърцето й все още биеше буйно и тя се върна в групата на приятелките си, които сега наблюдаваха как някои от мъжете, сред които и Антонис, се въртяха пред тях като жироскопи. Гледката беше замайваща. Обувките им се вдигнаха на няколко стъпки над земята, когато скочиха във въздуха, а съвършеният синхрон от звуците на свиренето с лъка по трите струни на лирата и подрънкването на лютнята ги подтикваше да продължават, придавайки на танца задъхана енергичност до самия край.
	Омъжените жени и вдовиците гледаха акробатиката, макар че представлението не се изнасяше за тях, а за красивите моми за женене в ъгъла на площада. Когато Антонис се завъртя, а музиката и биенето на тъпана достигнаха до връхната си точка, Ана бе сигурна, че този красив войн танцува само за нея. Всички наблюдатели заръкопляскаха и завикаха, когато танцът свърши, а оркестърът, без да спре за повече от миг, се впусна в следващата мелодия. Сега на прашната сцена излезе група от малко по-възрастни мъже.
	Ана беше смела. Тя се откъсна от кръга на приятелките си и се приближи към Антонис, който си наливаше чаша вино от голяма глинена кана. Въпреки че я беше виждал много пъти в дома си, до тази вечер той почти не я беше забелязвал. Преди окупацията Ана му бе изглеждала просто като момиченце, сега на мястото му имаше изваяна, пищна жена.
	— Здравей, Антонис — каза тя самоуверено.
	— Здравей, Ана.
	— Трябва да си се упражнявал в танците, докато те нямаше — каза тя, — щом можеш да правиш такива стъпки.
	— В планините нямаше нищо освен кози — отвърна със смях Антонис. — Но те са доста пъргави, така че може би сме научили едно друго от тях.
	— Ще можем ли да танцуваме пак скоро? — попита тя през шумната свирня на лирата и думкането на тъпаните.
	— Да — отговори той, а по лицето му се разля усмивка.
	— Добре. Ще те чакам. Ето там — изрече тя и се върна при приятелките си.
	Антонис остана с усещането, че Ана му се беше предложила за нещо повече от един _пентоцали_. Когато започна подходящ танц, той се приближи до нея, хвана я за ръката и я заведе в кръга. Сега, обгърнал талията й, той вдиша неописуемо чувствения аромат на потта й, есенция по-опияняващо сладка от всичко, което беше вдъхвал преди. Смачканата лавандула и розовите листенца не можеха да се сравняват с това. Когато танцът свърши, той почувства горещия й дъх в ухото си.
	— Да се видим зад църквата — прошепна тя.
	Ана знаеше, че една разходка до църквата, дори по време на такова буйно празненство, е нещо напълно нормално на църковен празник и освен това, Агиос Константинос споделяше този ден със съпругата си Агиа Елени, което го правеше специален повод да помене майка си. Тя стигна бързо до уличката зад църквата и след няколко минути Антонис също се появи, търсейки я опипом в тъмното. Разтворените й устни веднага се насочиха към неговите.
	Не беше получавал такава целувка, не и откакто последно бе платил добри пари. През финалните месеци на войната бе станал редовен клиент на бордеите в Ретимнон. Жените там харесваха бунтовниците андарте и им даваха специална тарифа, особено когато бяха хубави като Антонис. Техният занаят бе единственият, който бе процъфтял по време на окупацията, когато мъжете търсеха утеха след дългата раздяла с жените си, а младежите се възползваха от възможността да получат сексуален опит, който зорките погледи на обкръжението им у дома никога не биха одобрили. Ала в онези преживявания не бе имало любов. Сега в ръцете му имаше жена, която се целуваше като проститутка, но вероятно беше девица и, по-важното, Антонис можеше да почувства истинска страст. Не можеше да сбърка. Всяка частица от съществото му жадуваше сладострастната целувка да продължи. Умът му работеше бързо. Бе се върнал завинаги и от него се очакваше да се ожени и да свие гнездо сред тези хора. И ето че имаше жена, готова за любов, която го чакаше буквално на прага му, точно както бе правила от дете. Трябваше да бъде негова. Беше писано да стане.
	Те се откъснаха от прегръдката си.
	— Трябва да се връщаме на площада — каза Ана, знаейки, че баща й ще забележи отсъствието й, ако се забави още. — Но нека тръгнем отделно.
	Тя се измъкна от сенките и влезе в църквата, където остана няколко минути, запалвайки свещ пред иконата на Богородица с младенеца. Устните й, още влажни от целувката на Антонис, помръдваха безмълвно в молитва.
	Когато се върна на площада, бе настъпила малка суматоха. На улицата бе спрял голям закрит автомобил, един от малкото на острова, където повечето от хората все още се придвижваха със собствените си два крака или на гърба на четирикрако животно. Ана се спря да погледа пътниците, докато излизаха. Шофьорът, изискан мъж около шейсетте, бе познат на всички — Александрос Вандулакис, главата на богатата фамилия земевладелци, която живееше в обширно стопанство близо до Елунда. Бе именит човек, а съпругата му Елефтерия също бе харесвана. Държаха на работа около дузина мъже от селото — сред тях и Антонис — няколко от които тъкмо се бяха върнали след дълго отсъствие в Съпротивата и ги бяха посрещнали с отворени обятия. Даваха им щедри надници, въпреки че някои подмятаха саркастично, че семейството може да си го позволи. Богатството им не идваше само от хилядите хектара с маслинови горички. Притежаваха още толкова земя на плодородното плато Ласити, където отглеждаха огромни реколти от картофи, житни растения и ябълки, които им носеха целогодишен доход, при това гарантиран. Прохладният климат на платото, издигащо се на 800 метра, рядко ги подвеждаше и зелените ниви цъфтяха от влагата, идваща от топящия се сняг по върховете, които го заобикаляха. Александрос и Елефтерия Вандулакис често прекарваха месеците в разгара на лятото в Неаполи, отдалечен на около двайсет километра, където имаха голяма градска къща, и оставяха имението в Елунда под управлението на сина си Андреас. Богатство като тяхното не се срещаше често.
	Въпреки това не беше изненада, че такова заможно семейство идваше да празнува с рибарите, овчарите и полските работници. Из цял Крит беше така. Всеки селянин излизаше да танцува и да се весели и богатите земевладелци, които живееха в близките стопанства и имения, идваха да се включат в тържествата. С цялото си богатство те не можеха да вдигнат по-добро празненство и искаха да споделят тази радост. И богати, и бедни бяха страдали и имаха еднакви причини да празнуват освобождението си. Сантименталността на мантиладите и въодушевлението от енергичния пентоцали бяха еднакви, независимо дали семейството притежаваше деветдесет маслинови дръвчета или деветдесет хиляди.
	От задната седалка на колата слязоха двете дъщери на Вандулакис и накрая по-големият им брат Андреас. Селяните веднага ги посрещнаха с добре дошли и ги настаниха на хубава маса, откъдето танците се виждаха най-добре. Андреас обаче не остана дълго седнал.
	— Хайде — каза той на сестрите си. — Да се присъединим към танците.
	Хвана и двете и ги издърпа в кръга, където те се сляха с тълпата танцуващи, тъй като бяха облечени в същите дрехи като селските момичета. Ана ги наблюдаваше. Някои от приятелките й бяха в групата и изведнъж си помисли, че щом те имаха възможността да се хванат за ръце и да танцуват с Андреас Вандулакис, и тя имаше право на това. Присъедини се при следващия пентоцали и, също както бе направила с Антонис преди по-малко от час, впери поглед в Андреас.
	Танцът скоро свърши. Агнето вече беше опечено и нарязано на едри парчета, селяните си подаваха пълните с тях паници и се гощаваха. Андреас се върна при семейството си, но умът му беше другаде.
	Той беше на двадесет и пет години и родителите му вече го притискаха да си намери съпруга. Александрос и Елефтерия се ядосваха от това, че бе отблъснал всяка една от дъщерите на техните приятели и познати. Някои бяха намусени, други — глуповати, а трети — просто безцветни и въпреки че всяка от тях имаше повече от щедра зестра, Андреас не искаше да има нищо общо с тях.
	— Кое е това момиче, онова с великолепната коса? — попита той сестрите си, като посочи към Ана.
	— Откъде да знаем? — отвърнаха те в хор. — Просто някое от местните момичета.
	— Красива е — каза той. — Така бих искал да изглежда жена ми.
	Той се надигна, а Елефтерия хвърли многозначителен поглед на Александрос. Тя смяташе, че щом никоя зестра нямаше да въздейства върху живота на Андреас, какво значение имаше всъщност за кого ще се ожени? Самата Елефтерия имаше много по-скромен произход от Александрос, ала това не беше повлияло значително на живота им. Искаше синът й да е щастлив и ако това означаваше да се противопостави на традициите, така да бъде.
	Андреас бе отишъл при групата момичета, които седяха в кръг и ядяха с пръсти парчета от крехкото месо. У него нямаше нищо особено забележително, той бе наследил характерните черти на баща си и бледността на майка си, ала положението на семейството му му придаваше маниер, който го отличаваше от всички останали мъже на сбора освен Александрос Вандулакис. Младите жени се смутиха, когато видяха, че Андреас приближава, и бързо избърсаха ръце в полите си и облизаха мазния сос от устните си.
	— Има ли някоя, която иска да танцува? — попита небрежно той, гледайки право към Ана. Държеше се като човек, уверен в своето превъзходство, и за Ана имаше само един отговор — да стане и да поеме предложената й ръка.
	Свещите по масите се бяха стопили и изгаснали, но луната вече се бе издигнала и сияеше ярко насред иначе мастиленочерното небе. И ракията, и виното се лееха и музикантите, насърчени от атмосферата, започнаха да свирят все по-бързо, докато танцьорите отново сякаш политнаха във въздуха. Андреас притискаше Ана близо до себе си. Беше дошла тази част от вечерта, когато традицията за размяна на партньорите в танца можеше да бъде пренебрегната, и той реши, че няма да я размени за някоя матрона с малко зъби и два леви крака. Ана беше съвършена. Нямаше да приеме никоя друга.
	Александрос и Елефтерия Вандулакис гледаха как синът им ухажва тази жена, но не бяха единствените. Антонис седеше на маса с приятелите си и се напиваше до безчувственост, след като осъзна какво се разиграва пред него. Мъжът, за когото работеше, съблазняваше момичето, по което копнееше. Колкото повече пиеше, толкова по-окаян ставаше. Не се беше чувствал толкова потиснат дори когато беше спал по откритите хълмове през войната, шибан от бурите и хапливите ветрове. Каква надежда имаше да задържи Ана за себе си, когато си съперничеше с мъжа, който щеше да наследи порядъчно голямо парче от Ласити?
	В далечния ъгъл на площада Гиоргис седеше и играеше на табла в група от по-стари хора. Очите му се стрелкаха между дъската и площада, където Ана продължаваше да танцува с най-добрата партия отсам Агиос Николаос.
	Накрая семейство Вандулакис станаха да си ходят. Майката на Андреас инстинктивно знаеше, че синът й няма да иска да се прибере с тях, но в интерес на порядъчността и името на тази селска красавица, която толкова го привличаше, беше важно да го направи. Синът й не беше глупав. Ако искаше да наруши традицията и да бъде свободен да си избере жена, вместо да бъде принуден да приеме избора на родителите си, трябваше да ги има на своя страна.
	— Виж — каза той на Ана, — сега трябва да вървя, но искам да те видя отново. Утре ще ти изпратя бележка. В нея ще пише кога можем да се видим пак.
	Говореше като човек, който е свикнал да дава заповеди и очаква да се изпълняват. Ана не възрази, защото веднага осъзна, че съгласието бе правилният отговор. В крайна сметка, това може би беше нейният начин да излезе от Плака.


>>	Единадесета глава

	— Хей! Антонис! Я ела за малко!
	Повикването беше небрежно, с господарски тон. Андреас бе спрял камиона си на известно разстояние от мястото, където Антонис сечеше няколко стари и вече безплодни маслинови дървета, и му махаше да се приближи. Антонис спря работа и се подпря на брадвата си. Още не беше свикнал да бъде изцяло на разположение на младия си господар. Скитанията от последните няколко години, макар и безкрайно тежки и неприятни, му бяха давали радостното усещане за свобода и сега му беше трудно да свикне и с разписанието на деня, и с идеята, че трябва да се завтича с готовност при всяка заповед на шефа си. Не беше само това, имаше и по-специална причина да негодува срещу този мъж, който стоеше и му викаше от седалката на камиона си. Заради нея му се искаше да забие брадвата си във врата на Андреас Вандулакис.
	Антонис лъщеше от пот. Капчици бяха нашарили челото му, а ризата му бе залепнала за гърба. Беше едва краят на май, но температурите вече бяха високи. Нямаше да се завтече, поне не веднага. Издърпа безучастно тапата на кратунката в краката си и отпи голяма глътка вода.
	Ана… До миналата седмица Антонис почти не я беше забелязвал и определено не беше се замислял за нея, но в нощта на църковния празник тя бе събудила у него страст, която не му даваше да спи. Отново й отново преживяваше момента на прегръдката им. Беше траял десет кратки минути, може би дори по-малко, ала за Антонис всяка секунда се бе проточила колкото цял ден. После всичко бе свършило. Пред очите му възможността за любов му бе отнета. Беше наблюдавал Андреас Вандулакис от момента на пристигането му и го бе видял да танцува с Ана. Тогава, още преди битката да е започнала, разбра кой е спечелил войната. Всички шансове бяха против него.
	Антонис се помъкна към Андреас, който не забелязваше нюансите на поведението му.
	— Ти живееш в Плака, нали? — каза Андреас. — Искам да предадеш това от мое име. Днес.
	Подаде му плик. Антонис нямаше нужда да го поглежда, за да познае чие име е написано върху него.
	— Ще го занеса по някое време — каза той престорено безразлично, като сгъна писмото на две и го пъхна в задния джоб на панталона си.
	— Искам да се достави днес — каза строго Андреас. — Да не забравиш.
	Двигателят на камиона му заработи шумно и Андреас бързо излезе от нивата на задна скорост, вдигайки сухата пръст в мръсен облак, който се задържа във въздуха и напълни с прах дробовете на Антонис.
	— Защо да нося проклетото ти писмо? — изкрещя Антонис, щом Андреас се скри от поглед. — Дяволите да те вземат!
	Знаеше, че това писмо ще подпечата собственото му нещастие, но знаеше и че няма друг избор, освен да се постарае да го предаде невредимо. Ако не изпълнеше тази задача, Андреас Вандулакис бързо щеше да научи и тогава щеше да му го изкара през носа. Твърдият плик остана в джоба му през целия ден. При всяко сядане на Антонис хартията проскърцваше и той се измъчваше, представяйки си как го разкъсва, смачква го на малка топка и го хвърля в някоя пропаст или го наблюдава как бавно изгаря на малкия огън, запален, за да разчисти част от останките от сеченето на дърва. Единственото, което не го изкушаваше, бе да отвори писмото. Не можеше да понесе да го прочете. Не че имаше нужда. Беше напълно ясно какво пишеше вътре.
	Ана се изненада да види Антонис на прага си в тази ранна вечер. Беше почукал на вратата с надеждата да не я завари вкъщи, ала ето че тя стоеше там, със същата широка усмивка, която тъй безразборно хвърляше на всеки, който се изпречеше на пътя й.
	— Нося ти писмо — заговори Антонис, преди тя да успее да каже нещо. — От Андреас Вандулакис. — Думите засядаха в гърлото му, но той се овладя и ги произнесе без никаква емоция, което му донесе някакво извратено задоволство. Очите на Ана се разшириха от нескрито вълнение.
	— Благодаря — каза тя и взе от него плика, който вече бе омекнал и смачкан, като внимаваше да не среща погледа му. Сякаш бе забравила жарката им прегръдка. „Нима не беше означавала нищо за нея?“ — зачуди се Антонис. Тогава му бе изглеждала като начало на нещо, ала сега виждаше, че целувката, която за него бе изпълнена с толкова надежда и очакване, за нея е била само начин да улови един миг на удоволствие.
	Ана пристъпи от крак на крак и той разбра, че няма търпение да отвори писмото и иска той да си върви. Тя отстъпи назад, каза му „довиждане“ и затвори вратата. Звукът от затръшването й беше като плесница.
	Вътре в къщата Ана седна на ниската маса и с разтреперани ръце отвори плика. Искаше да се наслади на момента. Какво щеше да намери? Изразително страстно излияние? Думи, избухващи на страницата като фойерверки? Чувства, тъй трогващи, както гледката на падаща звезда в ясна нощ? Като всяко осемнадесетгодишно момиче, очакващо подобна поетичност, тя със сигурност щеше да се разочарова от писмото на масата пред нея:
C>
	Скъпа Ана,
	Искам да те видя отново. Моля те, заповядай с баща си на обяд следващата неделя. Майка ми и баща ми очакват с нетърпение да се запознаят с вас.
@	Твой: Андреас Вандулакис
C$
	Въпреки че съдържанието я развълнува, приближавайки я с още една стъпка към бягството от Плака, официалността на писмото я попари. Ана мислеше, че при доброто си образование Андреас ще владее изкусно думите, ала в тази набързо надраскана бележка имаше горе-долу толкова чувства, колкото в скучните учебници по древногръцка граматика, които с удоволствие бе оставила зад гърба си заедно с училищните си дни.


	Обедът се състоя своевременно, а след него и много други. Ана винаги бе придружавана от баща си в съответствие със строгия етикет, спазван и от бедни, и от богати в тези ситуации. При първите пет-шест посещения някой прислужник идваше по обяд да вземе бащата и дъщерята с колата на Александрос Вандулакис, закарваше ги до импозантната градска къща с портик на входа в Неаполи и ги връщаше отново у дома точно в три и половина. Схемата винаги беше една и съща. При пристигането им ги въвеждаха в просторна приемна, където всяка мебел бе покрита с богато и сложно избродирани бели дантелени покривки, а в един огромен бюфет блестеше колекция от изящен, почти прозрачен порцелан. Тук Елефтерия Вандулакис често им предлагаше чинийка със сладко и чашка с ликьор, като изчакваше да оставят празните съдове на поднос, щом приключеха. След това всички отиваха в мрачната трапезария, където маслени картини на страховити мустакати прадеди ги гледаха втренчено от облицованите с ламперия стени. Дори тук официалностите продължаваха. Александрос се появяваше, прекръстваше се и казваше „добре дошли“, на което посетителите отговаряха в един глас с думите „драго ни е да сме с вас“. Беше едно и също всеки път, докато накрая Ана знаеше почти по минути как ще протече срещата им.
	Гостуване след гостуване те сядаха на изкусно резбованите столове с високи облегалки пред тъмната, полирана до блясък маса и учтиво приемаха всяко ястие, което им поднасяха. Елефтерия правеше каквото беше по силите й, за да накара гостите си да се отпуснат. Много години преди това тя бе минала през същото изпитание, когато предишното поколение на фамилията Вандулакис бе проучвало дали е подходяща за съпруга на Александрос, и помнеше непоносимата скованост на всичко, все едно бе ставало вчера. Ала въпреки сърдечните й усилия разговорът не вървеше и Гиоргис и Ана болезнено осъзнаваха, че ги изпитват. Това трябваше да се очаква. Ако това беше ухажване — а все още никой не го беше формулирал по този начин — трябваше да определят правилата за действие.
	Към момента на седмата среща семейство Вандулакис се бяха изнесли към разпростряната къща в голямото имение в Елунда, където прекарваха месеците между септември и април. Ана започваше да губи търпение. Не беше оставала насаме с Андреас от онзи танц през май и тя се оплака една вечер на Фотини и майка й:
	— Не може да се каже, че и тогава бяхме сами, цялото село ни гледаше! Защо всичко става толкова бавно?
	— Защото, ако това е правилното и за двама ви, и за семействата ви, няма нужда да се бърза — отвърна мъдро Савина.
	Ана, Мария и Фотини бяха в къщата на Ангелопулос, под предлог, че се упражняват в ръкоделие. Всъщност се бяха събрали, за да обсъдят „положението с Вандулакис“, както го наричаха. Ана вече се чувстваше като животно на пазара, за което преценяват доколко е подходящо. Може би все пак не трябваше да се цели толкова високо. Ала тя бе решена да не остави ентусиазма си да угасне. Беше навършила осемнадесет, училището отдавна беше зад гърба й и тя имаше само една амбиция: да се омъжи изгодно.
	— Просто ще приема следващите няколко месеца като състезание по търпеливост — каза тя. — И във всеки случай, през това време имам татко, за когото да се грижа.
	Естествено, Мария беше тази, която всъщност се грижеше за Гиоргис и която знаеше, че ще бъде вкъщи още дълго, оставяйки настрана собствената си мечта да стане учителка. Но тя си замълча. Дори в най-подходящите моменти не беше добра идея да се противопоставя на Ана.
	Едва през пролетта на следващата година Александрос Вандулакис се убеди, че въпреки разликите в богатството и положението им няма да бъде грешка, ако синът му вземе Ана като своя невеста. В крайна сметка тя беше извънредно красива, достатъчно умна и явно предана на Андреас. Един ден, след поредния обяд, двамата бащи се върнаха в приемната сами. Александрос Вандулакис заговори направо:
	— Наясно сме с неравенството на този потенциален съюз, но сме уверени, че той няма да доведе до нежелани последствия за двете страни. Съпругата ми ме убеди, че Андреас ще бъде по-щастлив с дъщеря ти, отколкото с всяка друга жена, която някога е срещал, така че стига Ана да изпълнява дълга си като съпруга и майка, не намираме истински възражения.
	— Не мога да ви предложа кой знае каква зестра — каза Гиоргис, изтъквайки очевидното.
	— Много добре знаем това — отговори Александрос. — Нейната зестра ще бъде обещанието й да бъде добра съпруга и да помага с каквото може при управлението на имотите ни. Това е важна задача и има нужда от добра жена зад кулисите. След няколко години ще се оттегля и върху Андреас ще падне голям товар.
	— Сигурен съм, че ще се старае с всички сили — каза просто Гиоргис. Чувстваше се в небрано лозе. Размерите на богатството и властта на това семейство го плашеха, отразени във всичко, с което бяха заобиколени: големите тъмни мебели, пищните килими и гоблени и ценните икони, които висяха по стените като израз на авторитета на тази фамилия. Но си напомни, че нямаше значение дали той се чувства у дома си тук. Важното беше дали Ана наистина можеше да привикне към такова великолепие. Тя с нищо не показваше, че в дома на Вандулакис се чувства по друг начин, освен точно на мястото си, въпреки че за него тази къща беше като чужда страна. Ана умееше да отпива деликатно от чаша, да се храни изискано и да казва каквото трябва, все едно беше родена за това. Разбира се, той знаеше, че тя просто играе роля.
	— Важното е, че основното й образование е добро. Съпругата ви я е изучила добре, кирие Петракис.
	Гиоргис запази мълчание при споменаването на Елени. Семейство Вандулакис знаеха, че майката на Ана е починала преди няколко години, но той не смяташе да им разкрива нещо повече от това.
	Когато се върнаха вкъщи този следобед, Мария ги чакаше. Сякаш знаеше, че тази среща е била решителна.
	— Е? — каза тя. — Предложи ли ти?
	— Още не — отговори Ана. — Но знам, че ще се случи, просто го знам.
	Мария знаеше, че сестра й иска да стане Ана Вандулакис повече от всичко на света и също й го пожелаваше. Това щеше да я изведе от Плака и да я пренесе в другия свят, за който винаги си бе мечтала, където нямаше да се налага да готви, чисти, кърпи или преде.
	— Нямат никакви илюзии — каза Ана. — Знаят в каква къща живеем и знаят, че няма да донеса богатство със себе си, само няколко бижута от майка ни, това е всичко…
	— Значи знаят за мама? — прекъсна я невярващо Мария.
	— Знаят само, че баща ни е вдовец — сряза я Ана. — И това е всичко, което ще узнаят.
	Темата бе затворена, все едно беше кутия с капак на пружина.
	— И какво следва сега? — попита Мария, отдалечавайки ги от опасността.
	— Ще чакам — каза Ана. — Ще чакам, докато ми предложи. Но междувременно това е мъчение и ще умра, ако не го направи скоро.
	— Ще го направи, сигурна съм. Явно е, че те обича. Всички казват така.
	— Кои всички? — запита остро Ана.
	— Не знам, но според Фотини всички в имението смятат така.
	— И какво знае Фотини?
	Мария разбра, че се е изпуснала. Въпреки че в отминалите дни между момичетата не бе имало много тайни, през последните месеци това се бе променило. Фотини бе споделила с Мария как брат й е влюбен в Ана и колко се дразни, когато работниците в имението говорят само за предстоящия годеж между сина на господаря и селското момиче. Горкият Антонис.
	Ана не остави Мария на мира, докато не й го каза.
	— Антонис е. Той е обсебен от теб, не може да не го знаеш. Разказва на Фотини всички клюки от имението и всички казват, че Андреас ще те помоли да се омъжиш за него.
	За момент Ана бе погълната от удоволствие, като разбра, че около нея се въртят разговори и предположения. Харесваше й да знае, че е център на внимание и искаше да научи повече.
	— Какво още казват? Продължавай, Мария, кажи ми!
	— Казват, че си взима жена, която е по-долу от него.
	Това не беше каквото Ана очакваше и определено не беше онова, което искаше да чуе. Тя отговори разпалено:
	— Какво ме е грижа какво мислят? Защо да не се омъжа за Андреас Вандулакис? Определено не бих се омъжила за някого като Антонис Ангелопулос. Той няма нищо освен ризата на гърба си!
	— Не говори така за брата на най-добрата ни приятелка — и освен това, причината да няма нищо е, че беше заминал да се бие за тази страна, докато други си останаха у дома и си напълниха джобовете.
	Прощалният изстрел на Мария с този хаплив коментар дойде твърде много на Ана. Тя се нахвърли върху сестра си, която, както винаги, когато се оказваше въвлечена в спор с необузданата Ана, избра да не й отвръща. Тя избяга от вкъщи и тъй като бягаше по-бързо от Ана, скоро се изгуби от погледа й в лабиринта от улички в далечния край на селото.
	Мария беше господарка на самообладанието. За разлика от нестабилната си сестра, чиито емоции, мисли и действия винаги бяха на показ, тя беше внимателна. Обикновено запазваше чувствата и мнението си за себе си, забелязвайки, че хората често съжаляват за изблиците на емоции или невнимателни думи. През последните няколко години се беше научила да владее чувствата си по-добре от всякога. По този начин даваше вид, че е доволна, главно за да предпази баща си. Понякога обаче си позволяваше лукса на спонтанното избухване и когато то дойдеше, действаше като гръм от ясно небе.
	Въпреки мненията на работниците от имението и остатъчните опасения на Александрос Вандулакис, годежът се състоя през април. Младата двойка беше оставена насаме в мрачната дневна след вечерята, която бе още по-скована от обикновено. Ана толкова бе чакала годежа, че когато моментът най-после настъпи и Андреас поиска ръката й, тя не изпита силни чувства. Беше разигравала тази сцена в ума си толкова често, че когато наистина се случи, беше като актриса на сцена. Чувстваше се вцепенена, неискрена.
	— Ана — каза Андреас, — искам да те попитам нещо.
	Нямаше нищо романтично, бленувано или дори бегло магично в това предложение. Беше практично като дъските, върху които бяха стъпили.
	— Ще се омъжиш ли за мен?
	Ана беше достигнала целта си, бе спечелила облога със самата себе си и бе показала подигравателен жест на всички, които смятаха, че не е достойна да влезе в семейство на земевладелци. Това бяха първите й мисли, когато прие ръката на Андреас и за пръв път го целуна истински и страстно по устните.
	Както беше обичайно по време на годеж, бъдещите роднини на Ана започнаха да я отрупват с подаръци. Купуваха й красиви дрехи, копринено бельо и скъпи дрънкулки, така че, когато най-после дойдеше време да стане Вандулакис, да не й липсва нищо, при все че баща й не можеше да й даде много.
	— Сякаш всеки ден е празник — каза Ана на Фотини, която бе дошла да види най-новата партида луксозни неща, доставени от Ираклион. Малката къща в Плака бе изпълнена с аромата на разточителството и в този следокупационен период, когато чифт копринени чорапи бе достижим само за най-богатите жени, чеизът на Ана беше гледка, за която всички момичета се бяха наредили на опашка. Светлобежовите сатенени камизоли и нощници, които лежаха в кутии между слоеве от крепирана хартия, бяха като извадени от холивудски филм. Когато вдигнеше някоя дреха, за да я покаже на приятелките си, тъканта струеше между пръстите й като вода, изливаща се в басейн. Надхвърляше дори собствените й най-разюздани фантазии.
	Седмица преди самата венчавка в Плака започнаха работа върху традиционната погача венец. Голям кръг от седмолистно тесто беше украсен със сложни шарки във вид на стотици цветя и папратови листа, а на последния етап от изпичането му бе глазиран до златистокафяво. Непрекъснатият кръг символизираше намерението на невестата да остане със съпруга си от началото до края. Междувременно в дома на Вандулакис сестрите на Андреас започнаха да украсяват брачното ложе в бъдещия дом на двойката с копринени тъкани и бръшлянови венци, нарове и лаврови листа.
	Годежът бе отпразнуван с охолно тържество, а за самата сватба през март на следващата година не бе скъпено нищо. Преди службата, която трябваше да се състои в Елунда, гостите пристигнаха в дома на Вандулакис. Бяха странна смесица. Богаташи от Елунда, Агиос Николаос и Неаполи се бяха разбъркали с работниците от имението и десетки хора от Плака. Когато зърнаха Ана, хората от старото й село зяпнаха. На гърдите й подрънкваха достатъчно златни монети за цял трезор, а от ушите й висяха обици, отрупани със скъпоценни камъни. Тя блестеше на пролетната светлина и с наситеночервената си традиционна сватбена премяна беше като излязла от „Приказки от хиляда и една нощ“.
	Гиоргис я гледаше с гордост и известно объркване и се учудваше, че това е собствената му дъщеря. Беше почти неузнаваема. В този момент повече от всякога му се искаше Елени да е там, за да види първородната им дъщеря толкова красива. Запита се какво ли би си помислила за това, че Ана отива в такова видно семейство. Дъщеря му приличаше много на съпругата му, но една част от Ана му беше напълно непозната. Струваше му се невъзможно той, скромният рибар, да има нещо общо с това видение.
	Мария бе помогнала на Ана да се приготви сутринта. Ръцете на сестра й трепереха толкова силно, че се наложи да закопчае всяко копче вместо нея. Знаеше, че това беше желанието на Ана и че така постигаше най-голямата си цел. Беше уверена, че сестра й толкова често е репетирала ролята на грандама в мечтите си, че няма да й е трудно да свикне с реалността.
	— Кажи ми, че това наистина се случва — каза Ана. — Не мога да повярвам, че наистина ще бъда кирия Вандулакис!
	— Истина е — увери я Мария, питайки се в същото време какво щеше да означава в действителност за сестра й да живее в онази величествена къща. Надяваше се да е нещо повече от изящни бижута и елегантни дрехи. Дори за Ана тези неща можеха да имат граници.
	Смесицата от гости правеше събитието необикновено, ала още по-нетрадиционно бе предсватбеното тържество, което се проведе в дома на младоженеца, а не на булката, както бе по традиция. Всички разбираха причините за това. Нямаше нужда да ги произнасят на глас. Що за гощавка можеха да им предложат в дома на Гиоргис Петракис? Елегантните дами от Неаполи започваха да се кискат само при мисълта за това, точно както бяха направили, когато бяха чули, че момчето на Вандулакис се жени за дъщерята на беден рибар. „Какво за бога си мислят в това семейство?“, бяха се подсмихвали. Каквото и да си мислеха хората за този брак, всички дойдоха, за да се насладят на изискания обяд от печено агнешко, сирене и вино от собствената реколта на Вандулакис и когато двестата стомаси се напълниха, дойде време за сватбената церемония. Накрая през Елунда премина разнородна процесия от коли, камиони и магарета, впрегнати в каруци.
	И за бедните, и за богатите критяни ритуалите на сватбената церемония бяха едни и същи. Два _стефана_, простите сватбени венци, направени от изсушени цветя и треви, се свързваха с панделка, полагаха се на главите на двойката от свещеника и се разменяха три пъти, за да скрепят съюза. След това свекървата на Ана щеше да ги сложи в рамка и да ги окачи над семейното легло, така че, както беше поговорката, никой да не потъпче брака. През повечето време думите на свещения ритуал се губеха сред бърборенето на присъстващите, но когато булката и женихът най-накрая подадоха ръце на свещеника, църквата притихна. Тръгнаха в спокоен танц около олтара, танцът на Исая, и гостите знаеха, че скоро ще излязат навън на слънце.
	Следвайки младоженците, които се возеха в карета, всички отново се стекоха в дома на Вандулакис, където бяха наредени маси за още един пир. Хората ядоха, пиха и танцуваха до късна доба, а точно преди изгрева беше изстрелян пушечен залп, с който бе отбелязан краят на празненството.


	След сватбата Ана повече или по-малко изчезна от живота на Плака. Идваше веднъж седмично да види баща си, но с течение на времето започна вместо това да изпраща кола, която да го вземе, и така появите й в Плака намаляха и се разредиха. Като съпруга на бъдещия собственик на имението тя се оказа с много променено социално положение. Но това не беше проблем за нея. Беше точно каквото искаше — разрив на връзката с миналото.
	Ана се хвърли в новата си роля и скоро откри, че задълженията й като снаха бяха не по-малко тежки от тези на съпруга. Прекарваше всеки ден в компанията на Елефтерия и приятелките й, като или ги посещаваха, или ги приемаха в дома си, и точно както се бе надявала, всички те се радваха на свобода, която граничеше с безделието. Основното й задължение бе да помага в управлението на домакинството на Вандулакис, което в общи линии означаваше да се погрижи прислужницата да е подредила обилна трапеза за мъжете, когато се върнеха вечер.
	Тя жадуваше да направи промени в двете семейни къщи, да махне тъмните драпирани завеси и мрачната мебелировка. Не спря да опява за това на Андреас и накрая той дръпна майка си настрани, за да я помоли за разрешение, а Елефтерия на свой ред се допита до истинския глава на семейството. Всичко трябваше да се прави по този начин.
	— Не искам голямата къща да се променя твърде много — каза Александрос Вандулакис на жена си, имайки предвид къщата в Елунда. — Но Ана може да удари една боя на къщата в Неаполи, ако иска.
	Младоженката се посвети на тази задача и скоро бе завладяна от ентусиазъм за тъкани и тапети, като се отбиваше непрекъснато при един вносител на изтънчени френски и италиански стоки, който имаше елегантен магазин в Агиос Николаос. Това й даваше занимание и поглъщаше вниманието й и Андреас беше облагодетелстван, защото в края на всеки ден я намираше оживена и весела.
	Друго от задълженията й бе да надзирава тържествата за _панегирия_, които семейство Вандулакис уреждаше за работниците си. Ана беше майсторка на преструвките. На тези празненства понякога усещаше по себе си очите на Антонис Ангелопулос и вдигаше очи, за да срещне суровия му поглед. Понякога той дори говореше с нея.
	— Кирия Вандулакис — казваше той с преувеличена почтителност и твърде нисък поклон. — Как сте?
	Държанието му караше Ана да трепне и тя отговаряше съответстващо рязко.
	— Добре, благодаря.
	С тези думи му обръщаше гръб. И погледът, и държанието му оспорваха правото й да бъде там като по-високо поставена от него. Как смееше?
	Бракът на Ана промени не само нейния статус, заминаването й означаваше и промяна в положението на Мария. По-малката сестра сега безспорно придоби ролята на господарка в собственото си домакинство. Мария бе влагала много от енергията си да задоволява и да укротява сестра си и от това, че Ана вече я нямаше, товарът й стана по-лек. Тя вложи обновената си енергия във въртенето на домакинството на Петракис и вече често ходеше с баща си да прави доставки до Спиналонга.
	За Гиоргис, който не можеше да оставя цветя на гроба на Елени, всяко посещение на острова беше възможност да си спомни за нея. Той продължаваше да отива и да се връща с доктор Лапакис и в добро, и в бурно време и при тези пътувания лекарят говореше за работата си, разкривайки на Гиоргис колко от прокажените бяха близо до смъртта сега и колко му липсваха посещенията на доктор Кирицис.
	— Той носеше намек за нещо хубаво в бъдещето — бе казал Лапакис уморено. — Самият аз не вярвам много в това, но видях как вярата може да бъде нещо хубаво, цел сама по себе си. За някои от прокажените бе достатъчно да вярват, че Кирицис може да ги излекува, за да спрат да искат да умрат. Много от тях сега чувстват, че не им е останало за какво да живеят.
	Лапакис бе получил няколко писма от стария си колега, в които той обясняваше отсъствието си и изразяваше дълбоко съжаление. Кирицис все още бе зает с възстановяването на пострадалата болница в Ираклион и в момента не можеше да пожертва време, за да продължи изследванията си. Вътрешно Лапакис започна да се отчайва и изливаше душата си пред Гиоргис. Повечето хора биха се молили на Бог с превити колене, но при липсата на вяра Лапакис се опираше на верния си лодкар, чието страдание винаги щеше да бъде по-голямо от неговото.
	Въпреки че хората продължаваха да умират от болестта, за онези с по-леката разновидност животът на Спиналонга все още бе изпълнен с неочаквани неща. След края на войната имаше по две филмови прожекции седмично, пазарът бе по-добър от всякога, а вестникът процъфтяваше. Димитри, който сега беше на седемнадесет, вече бе започнал да преподава на пет и шестгодишните, докато по-опитен учител пое по-големите деца. Той продължаваше да живее в къщата на Контомарис, уговорка, която носеше голямо щастие и на двете страни. Доколкото това беше възможно, островът бе обхванат от принципно чувство на задоволство. Дори Теодорос Макридакис вече нямаше желание да създава неприятности. Той обичаше хубавите спорове в кръчмата, но отдавна се бе отказал от идеята да завземе позицията на върховна власт. Никос Пападимитриу се справяше със задачата твърде добре.


	Мария и Фотини бяха заети с рутинните ежедневни задачи, които ги пренесоха през следващата година като танц, с безкрайно повтаряща се поредица от стъпки. С тримата си синове Савина Ангелопулос се нуждаеше от помощта на своята силна и способна дъщеря, за да изхранва мъжете в къщата и да се грижи за тях, така че и Фотини, подобно на Мария, имаше домашни задължения, които я задържаха в Плака.
	Дори ако Елени бе искала нещо по-добро за дъщеря си от това да остане в селото, не би могла да мечтае за по-съвестно дете от Мария. В ума на момичето нямаше никакво съмнение дали би трябвало да прави нещо друго, вместо да се грижи за баща си, дори ако някога бе мечтала да стои пред свои ученици с тебешир в ръка, както бе правила майка й. Подобно на щампованите мотиви по старите им завеси, всички такива стремежи отдавна бяха избледнели.
	Двете момичета споделяха радостите и ограниченията на това съществуване няколко години и през цялото време, в което изпълняваха задълженията си, не си помислиха, че имат истинска причина да се оплакват. Имаше да се носи вода от селската чешма, да се събират дърва за печките, да се мете, да се преде, да се готви и да се тупат килими. Мария редовно събираше мед от своите кошери на покрития с мащерка хълм над Плака. Той бе толкова наситено сладък, че няколко години не бе имало нужда да купува и един грам захар. В задните дворове на къщите им стари тенекии от зехтин преливаха от босилек и мента, а пропуканите и вече неизползваеми питои*, големи делви, някога използвани за съхранение на вода и течно масло, ставаха прекрасен дом на внимателно гледани здравец и лилии.
	[* Ед.ч. питос — голям объл глинен съд с остро дъно и широко гърло. — Бел.прев.]
	Момичетата бяха наследници на хилядолетна тайно развила се народна традиция и вече ги смятаха за достатъчно пораснали, за да ги научат на занаятите и уменията, които се бяха предавали на поколенията без писмен запис. Бабата на Фотини беше забележителен източник на такива знания и им показваше как да боядисват вълна с извлек от листенца на ирис, хибискус и хризантема и как да сплитат оцветени треви в изкусно изработели кошници и рогозки. Други жени им предаваха знанията си за вълшебните ползи от местните билки и те често ходеха надалече в планината, за да търсят дива салвия, лавдан и лайка заради лечебните им свойства. В спорните дни се връщаха с пълна кошница от най-ценната билка, ориганум диктамнус*, за който казваха, че лекува рани, възпалено гърло и стомашни проблеми. Мария винаги имаше точната отвара за баща си, ако се разболееше, и скоро стана известна в селото с полезните си лекове.
	[* Диктамнус или критски риган. — Бел.прев.]
	При дългите си походи в планината събираха и хорта* — богатите на желязо планински треви, които бяха основна част от всяка диета. Някогашните им детски игри на брега, при които си правеха питки от пясък, бяха заменени от по-зрели развлечения, при които ги правеха от тесто и подправки.
	[* Събирателно наименование на различни видове диворастящи ядливи треви и растения като глухарче, киселец, копър, див праз и др. — Бел.прев.]
	Една от най-важните задачи на Мария от късна есен до ранна пролет бе да поддържа огъня вкъщи. Той не само осигуряваше топлина и уют, докато навън виеха зимните ветрове, а и поддържаше жив духа на къщата. _Спити_ — гърците използваха една и съща дума за „дом“ и „къща“ — беше божествен символ на единството, а техният се нуждаеше от постоянни грижи повече от другите.
	Колкото и обременителни да изглеждаха домашните задължения на Мария в очите на някой градски жител — или дори за Ана, която сега живееше в известен лукс — винаги имаше време за бъбрене и сплетни. Къщата на Фотини беше център на това. Тъй като безделието се смяташе за грях, сериозното занимание клюкарстване се осъществяваше в невинната обстановка на шиене и бродиране. Това не само намираше работа на ръцете на момичетата, но и им даваше възможност да се подготвят за бъдещето. Всяка калъфка, възглавничка, покривка и покривало в дома на една омъжена жена бяха изтъкани или избродирани от нея самата, майка й или майката на майка й. Ана беше изключение. През няколкото години, в които бе седяла в компанията на шивачките, до много по-стари и по-мъдри жени от нея, тя беше завършила само малък ъгъл от една калъфка. Това беше симптом на постоянния й бунт. Инатът й беше прикрит. Докато другите момичета и жени шиеха и си говореха, пръстите й бездействаха. Тя размахваше иглата си, жестикулираше и правеше шарки с конеца си във въздуха, но рядко пробождаше плата. За късмет се бе омъжила в семейство, в което всичко беше осигурено.
	В определени моменти от годината момичетата се заемаха със сезонни задачи, които изискваха да са навън. Присъединяваха се в боричкането при гроздобера и първи влизаха в коритото да мачкат преливащите от сок плодове. След това, точно преди есента да се обърне на зима, се включваха в тълпата, която брулеше маслиновите дървета, за да се изсипят плодовете в отворените кошове под тях. Такива дни бяха изпълнени със смях и закачки и завършването на общата работа често се отбелязваше с танци и веселба.
	Една по една, членките на този безгрижен, но зает кръг от млади жени напускаха групата. Намираха си съпрузи, или, както ставаше по-често, им ги намираха. Като цяло те бяха младежи от Плака или от някое съседно село като Врухас или Селес. Родителите им обикновено се познаваха от години и понякога планираха съюза между децата си още преди да са се научили да броят или да пишат имената си. Когато Фотини обяви собствения си годеж, Мария усети как светът й свършва. Ала тя изрази единствено удоволствие и радост, упреквайки се мълчаливо за завистта, която изпитваше, докато си представяше как ще прекара остатъка от живота си на прага със старите овдовели гарги, плетейки дантели по залез.
	Фотини, също като Мария, вече беше на двадесет и две години. Баща й доставяше риба на таверната на брега от много години и собственикът, Ставрос Даварас, освен надежден клиент му беше и добър приятел. Синът му Стефанос вече работеше при баща си и един ден щеше да поеме заведението, в което през делничните дни посетителите се точеха полека, а на празник и в неделя прииждаха като река. Павлос Ангелопулос възприемаше Стефанос като добра партия за дъщеря си, а на вече установената взаимна обвързаност на семействата се гледаше като на добра основа за този брак. Двамата се познаваха от деца и вярваха, че между тях ще възникнат чувства, които ще придадат искра на онова, което в крайна сметка беше просто уговорка. Беше уредена скромна зестра и щом годежът изтече по обичайния начин, се състоя сватбата. Голямата утеха на Мария бе фактът, че Фотини нямаше да живее по-далеч от нея, отколкото преди. Въпреки че Фотини сега имаше по-различни, по-трудни задължения — работа в таверната освен воденето на домакинството и маневрирането из минното поле на живота при родителите на мъжа си — двете жени продължаваха да се виждат всеки ден.
	Решена да не издава тревогата си от това, че се бе оказала последната от топящата се група, Мария се хвърли по-ентусиазирано от всякога в синовните си задължения, като все по-често придружаваше баща си при пътуванията му до Спиналонга и се стараеше къщата й винаги да е изрядно подредена. За една млада жена това далеч не беше задоволяващо. В селото се възхищаваха на отдадеността й към Гиоргис, но в същото време липсата на съпруг я поставяше в по-ниско положение. Животът на стара мома се смяташе за проклятие, а да остане без мъж в село като Плака, означаваше ежедневни публични унижения. Ако остарееше още, без да си намери годеник, уважението за преданото й държание бързо можеше да се превърне в презрение. Проблемът сега беше, че в Плака нямаше много подходящи мъже, а Мария не желаеше да помисли за мъж от друго село. Беше немислимо Гиоргис да се откъсне от Плака и следователно и за Мария преместването беше немислимо. Понякога тя смяташе, че шансовете да се омъжи не са по-големи от тези да види обичната си майка да влиза в стаята.


>>	Дванадесета глава

	_1951 г._
	Ана вече бе омъжена от четири години и цъфтеше в новото си положение. Обичаше Андреас предано и охотно отвръщаше на страстта му. За околните Ана изглеждаше като безупречна съпруга. Ала тя знаеше, че семейството очаква да бъде обявена бременност. Липсата на бебе изобщо не я тревожеше. Щеше да има много време за деца, а тя се наслаждаваше на тези безгрижни дни твърде много, че да иска да ги изгуби заради майчинството. Елефтерия бе подхванала темата един ден, когато обсъждаха интериора на една от свободните спални в Неаполи.
	— Преди това беше детската стая — каза тя, — когато момичетата бяха малки. В какъв цвят би искала да я боядисаш?
	Елефтерия мислеше, че дава идеалната възможност на снаха си да сподели нещо за плановете и надеждите си да стане майка и беше разочарована, когато Ана заяви, че предпочита бледозеленото.
	— Ще отива на дамаската, която съм поръчала за мебелите — каза тя.
	Ана и Андреас заедно с родителите му през част от летните месеци живееха във внушителната неокласическа вила на семейството в Неаполи, която Ана бе подновила основно. Елефтерия смяташе ефирните завеси и крехките мебели за много непрактични, но изглежда не можеше да се изправи на пътя на младата жена. През септември семейството започна да се изнася към главната къща в Елунда, която Ана също постепенно преобразяваше по собствения си вкус, въпреки пристрастието на свекъра й към мрачния стил, предпочитан от неговото поколение. Често я возеха до Агиос Николаос да пазарува и през един есенен ден тя се върна от една такава разходка, на която бе отишла да се види с тапицера си и да провери как вървят най-новите завеси. Втурна се в кухнята и целуна по темето човека, който седеше на масата.
	— Здравей, скъпи — каза тя. — Как беше пресата днес?
	Беше първият ден от пресоването на маслините, важна дата в календара, когато пресата се пускаше за пръв път от много месеци и винаги имаше риск как ще работи машината. Хиляди литри зехтин трябваше да бъдат извлечени от безбройните кошове с маслини, които чакаха да бъдат смачкани, и беше жизненоважно всичко да мине добре. Златистата течност, която се изливаше от пресата в питосите, бе основата на семейното богатство и, както го виждаше Ана, всяка делва бе още един метър плат, още една ушита рокля, пригодена на ръка към извивките й, с набори и пенсове, които оформяха материята плътно около тялото й. Тези дрехи повече от всичко илюстрираха отделянето й от селските жени, чиито безформени набрани поли не се различаваха от онези, които бабите им бяха носили преди сто години. Днес, за да държи надалеч хапещия ноемврийски вятър, Ана носеше изумруденозелено палто, което обхващаше бюста и ханша й като прегръдка, преди да се спусне надолу с екстравагантно завихряне на плата. По врата й се вдигаше кожена яка, за да топли ушите и да гали бузите й.
	Докато крачеше из стаята и копринената подплата на палтото шумолеше, щом се отъркаше в краката й, тя бъбреше за дребните подробности от деня си. Слагаше вода да си направи кафе, когато мъжът на масата се надигна от стола си. Ана се обърна и изпищя изненадано.
	— Кой си ти? — попита задавено. — Мислех… мислех, че си съпругът ми.
	— Така и подразбрах — мъжът се усмихна, очевидно развеселен от объркването й.
	Застанала лице в лице с мъжа, когото бе поздравила толкова нежно, Ана видя, че макар очевидно да не беше нейният съпруг, той по всичко приличаше на него. Широките му рамене, косата и сега, когато се бе изправил, дори ръстът му сякаш напълно съответстваше на този на Андреас. Характерният издаден нос на Вандулакис беше същият, а леко притворените очи бяха необичайно подобни. Когато той заговори, устата на Ана пресъхна. Що за трик беше това?
	— Аз съм Маноли Вандулакис — каза той, протягайки ръка. — Ти трябва да си Ана.
	Ана знаеше, че Андреас има братовчед и бе чувала името на Маноли да се споменава няколко пъти, но само толкова. Никога не си го беше представяла като съвършено копие на съпруга си.
	— Маноли — повтори името тя. Харесваше й. Сега трябваше да си върне контрола над ситуацията, чувствайки се глупаво, че бе направила такава грешка, и без да мисли бе прегърнала напълно непознат човек.
	— Андреас знае ли, че си тук? — попита тя.
	— Не, пристигнах преди час и реших да изненадам всички. С теб определено успях! Изглеждаш все едно си видяла призрак.
	— Така се чувствам — отвърна Ана. — Приликата между вас е необикновена.
	— Не съм виждал Андреас от десет години, но преди много си приличахме. Хората винаги ни смятаха за близнаци по погрешка.
	Ана виждаше това, но забелязваше и много други неща, които в действителност правеха тази версия на съпруга й много различна от оригинала. Въпреки че Маноли имаше същите широки рамене като Андреас, всъщност той бе по-слаб и тя можеше да види костеливите му плешки, които стърчаха през ризата. Имаше смях в очите му и дълбоки бръчки около тях. Той мислеше за страхотна шега това, че тя го бе объркала с братовчед му, и тя доста бързо осъзна, че е инсценирал този момент. Животът бе, за да му се наслаждаваш, можеше да го види в усмивката му.
	В този момент Андреас и баща му се върнаха и възкликнаха с радост и удивление, когато видяха Маноли да стои там. Скоро тримата мъже седнаха на бутилка ракия, а Ана се оттегли, за да подготви вечерята. Когато Елефтерия се прибра около час по-късно, втората бутилка ракия вече беше пресушена и двамата с Маноли проляха сълзи от радост, когато се прегърнаха. Веднага изпратиха писма до сестрите на Андреас и следващата неделя вдигнаха голямо празненство за цялото семейство, за да отбележат завръщането на Маноли след десетилетното му отсъствие.
	Маноли Вандулакис беше младеж със свободен дух, който бе прекарал последните десет години предимно из континентална Гърция, прахосвайки голямото си наследство. Майка му бе починала при раждането, а баща му си бе отишъл пет години по-късно на тридесет години от сърдечен удар. Маноли бе израснал, слушайки мрачното мърморене как баща му е умрял от разбито сърце и независимо дали беше вярно или не, това го бе накарало да се закълне да живее така, сякаш всеки ден може да му е последен. Разбираше идеално тази философия и дори чичо му Александрос, който след смъртта на Янис Вандулакис бе станал негов настойник, не можеше да го спре. Като дете Маноли бе забелязал, че всички, които го заобикаляха, изпълняваха безкрайна върволица от задачи и задължения и се забавляваха само когато им позволяваха — на църковни празници и в неделя. Той искаше удоволствия във всеки ден от живота си.
	Въпреки че спомените за родителите му избледняваха с времето, той често чуваше, че те са живели добре и отговорно. Ала каква истинска полза бяха получили от образцовото си поведение? Не бе ги предпазило от смъртта, нали? Съдбата ги бе отмъкнала като орел, който вдига беззащитната си плячка от гола скала. По дяволите всичко, мислеше си той, ако не можеше да надхитри съдбата, поне можеше да види какво още му предлага животът освен няколко десетилетия сред критските хълмове и после погребение под тях.
	Преди десет години бе напуснал дома си. Освен редките писма до леля си и чичо си — някои от Италия, някои от Югославия, но повечето от Атина — за да ги успокои, че още е жив, той рядко бе общувал със семейството. Александрос знаеше, че ако по-големият му брат Янис не беше починал толкова млад, сега Маноли щеше да бъде наследник на имотите на Вандулакис, а не собственият му син. Но тези размисли бяха хипотетични. Вместо обещаната земя, когато навърши осемнадесет години, Маноли получи малко състояние в брой. Бе пилял щедро тези пари из Рим, Белград и Атина.
	— Добрият живот си имаше добра цена — сподели той на Андреас скоро след завръщането си. — Най-добрите жени бяха като хубаво вино — скъпи, но си заслужаваха всяка драхма.
	Сега обаче европейките му бяха измъкнали всичко, което притежаваше, и беше останал само с няколко монети в джоба и обещанието на чичо си, че ще му даде работа в имението.
	Завръщането му донесе голямо вълнение не само на чичо му и леля му, но и на самия Андреас. С разлика само от шест месеца двамата бяха на практика близнаци. Като деца почти си четяха мислите и усещаха болката на другия, но щом станаха на осемнадесет, житейските им пътища поеха в толкова различни посоки, че бе трудно да си представи как щяха да се разбират сега, когато Маноли се бе върнал.
	Ала това бе станало точно навреме. Александрос Вандулакис планираше да се оттегли през следващата година и Андреас имаше нужда от помощник в управлението на имотите. Всички смятаха, че ще е по-добре Маноли да поеме тази роля, вместо да наемат външен човек, и макар че Александрос имаше някои съмнения дали племенникът му ще се захване сериозно с тази работа, той беше склонен да ги пренебрегне. В крайна сметка Маноли беше от семейството.
	В продължение на няколко месеца Маноли живя в къщата на имението в Елунда. Имаше много стаи, които не се използваха, така че присъствието му не затрудняваше никого, но през декември Александрос му даде собствена къща. Маноли с удоволствие бе изпитал вкуса на семейния живот и това да бъде част от династията, от която бе избрал да се отдели преди десет години, но чичо му очакваше той да се ожени в бъдеще и затова настоя Маноли да живее в собствен дом.
	— Ще си късметлия, ако намериш момиче, готово да живее в къща, където вече има две господарки — каза той на племенника си. — Да доведеш трета жена в една къща, означава сам да си търсиш неприятностите.
	Къщата на Маноли бе принадлежала на управителя на имението в дните, когато Александрос бе плащал на външен човек за тази работа. Беше разположена в края на къса алея на километър от главната къща и със своите четири спални и голяма дневна се смяташе за просторен дом за един ерген. При все това Маноли продължаваше редовно да посещава голямата къща. Искаше да го хранят и глезят също като Александрос и Андреас и ето че разполагаше с две жени, които да го правят. Всички обичаха веселите му разговори и го посрещаха с желание, но Александрос винаги настояваше, че накрая трябва да си отиде вкъщи.
	Досега Маноли бе живял непостоянно, прехвърчайки като пеперуда от едно място на друго. И навсякъде след себе си оставяше диря от неспазени обещания. Дори като дете той бе изпитвал границите. Веднъж, само заради едно предизвикателство, бе задържал ръката си в пламъка, докато кожата не бе започнала да се топи, а друг път бе скочил от най-високата скала на брега на Елунда и бе одрал гърба си толкова лошо, че морето около него бе почервеняло. В чуждите европейски столици се случваше да залага, докато остане гол като пушка, а после да си върне всичко с гръм и трясък. Просто такава беше природата му. Той усети, че без да е възнамерявал, играе същата игра в Елунда, но разликата тук беше, че сега бе задължен да остане. Вече не можеше да си позволи да избяга, дори да искаше.
	За изненада на Александрос, Маноли работеше много упорито, макар и да не беше така отдаден както своя братовчед. Андреас винаги си носеше обяд на полето, за да спести времето, което му отнемаше да се върне вкъщи, ала Маноли предпочиташе да се скрие от жестокия пек само за няколко часа и бе придобил навика да идва да обядва на голямата маса в кухнята на Вандулакис. Ана не възразяваше. Тя се радваше на присъствието му в къщата.
	Общуването им не беше толкова разговор, колкото флирт. Маноли я разсмиваше, понякога до сълзи, а това, че тя оценяваше хапливите му шеги, и начинът, по който разширените й зеници проблясваха, когато го гледаше в очите, бяха достатъчни, за да го задържат далеч от маслиновите гори до късен следобед.
	Понякога Елефтерия беше там вместо в Неаполи и се страхуваше, че племенникът й не поема своя дял от работата в имението.
	— Мъжете не би трябвало да се въртят в къщата през деня — отбеляза веднъж тя пред Ана. — Това е женска територия. Тяхната е навън.
	Ана не обърна внимание на неодобрителния коментар на свекърва си и посрещна Маноли по-възторжено от всякога. Според нея близкото родство между тях позволяваше приятелството им. Беше обичайно жената да се радва на много по-голяма волност след сватбата си, отколкото й се позволяваше като неомъжена, така че в началото никой не поставяше под съмнение свободата на Ана да прекарва всеки ден по час, а понякога дори повече, със своя „братовчед“. Но някои хора започнаха да забелязват честотата на посещенията на Маноли и се понесоха приказки.
	Един обяд през тази пролет Маноли се бе забавил още повече от обикновено. Ана усещаше безразсъдството му и за пръв път потръпна при мисълта за опасността, на която се излагаше. Напоследък, когато си тръгваше, той задържаше ръката й и я целуваше по абсурдно театрален начин. Можеше да го пренебрегне като фриволен жест, ала начинът, по който той притискаше средния си пръст в самия център на дланта й и го задържаше там, я караше да потръпва. По-важното, той докосваше косата й. Това бе мъртва тъкан, казваше Маноли със смях, и освен това тяхното познанство бе започнало, дразнеше я той, когато тя целуна напълно непознат мъж… по косата. И така нещата продължаваха. Този ден той бе набрал полски цветя и й поднесе букет ярки, макар и пооклюмали макове. Беше романтичен жест и тя беше очарована, особено когато той измъкна едно цвете от китката и внимателно го постави в деколтето на блузата й. Докосването му беше неуловимо и за момент тя не беше напълно сигурна дали допирът на загрубялата му ръка до гладката й кожа е бил случаен, или той съвсем преднамерено е погалил гърдата й с пръсти. Миг по-късно, когато почувства нежното му докосване по шията си, съмнението бе изчезнало.
	Ана беше достатъчно пламенна жена, но нещо я спря. „Боже мой — помисли си тя, — това граничи с лудостта. Какво правя?“. Тя се видя отстрани как стои в тази голяма кухня почти допряла нос с мъж, който не беше съпругът й, въпреки че толкова приличаше на него. Видя ситуацията, както би изглеждала на някого, който поглежда през отворения прозорец, и, колкото и да се опитваше да се убеди, знаеше, че няма да изглежда неясно. Само секунда я делеше от целувката. Все още имаше избор.
	В брака й с Андреас не липсваше нищо. Той бе сърдечен, обожаваше я и й беше дал пълна свобода да прави промени в домовете им, когато пожелаеше, дори се разбираше приемливо добре с родителите му. Ала двамата бързо бяха навлезли в рутина, както се случваше при такива бракове, и животът бе добил предвидимост, която изключваше всякакви истински изненади през следващия половин век. След цялото очакване и вълнение, с които бе започнала новия си живот, Ана откриваше, че той може да бъде също толкова скучен, колкото стария. Липсваше й възбудата от скришното, тръпката от непозволеното. Дали си струваше да рискува всичко заради такива неща — не беше съвсем сигурна.
	„Трябва да спра това — помисли си. — Иначе мога да изгубя всичко“. Тя се обърна към Маноли с обичайното си високомерие. Това беше тяхна игра, този начин, по който винаги му говореше. Докато той бе прекалено фамилиарен, тя се отнасяше към него като към някой по-низш.
	— Виж, млади човече — каза тя. — Както знаеш, вече съм заета. Можеш да занесеш цветята си другаде.
	— Мога ли наистина? — отговори Маноли. — И къде точно да ги занеса?
	— Ами, сестра ми все още е свободна. Можеш да ги дадеш на нея — тя чу един глас да произнася думите, сякаш истинската Ана бе някъде много далеч: — Ще я поканя на обяд следващата неделя. Ще я харесаш.
	Следващата неделя бе празникът на Агиос Гиоргис, така че това бе идеалното оправдание да покани Мария и баща си на гости. Беше по-скоро задължение, отколкото особено удоволствие да ги види. Чувстваше, че няма нищо общо със скучната си по-малка сестра и че няма какво да каже на баща си. През останалата част от седмицата Ана бленуваше за продължителното докосване на Маноли и очакваше с нетърпение момента, когато отново можеха да са сами, но преди това, разсъждаваше тя, трябваше да се осъществи семейният обяд.
	По това време много храни все още не достигаха на Крит, но това сякаш никога не засягаше домакинството на Вандулакис, особено на църковен празник, когато пируването удобно се смяташе за религиозен дълг. Гиоргис много се зарадва на поканата.
	— Мария, виж! Ана ни е поканила на обяд.
	— Много любезно от страна на нейно благородие — каза Мария с несвойствен за нея сарказъм. — Кога?
	— В неделя. След два дни.
	Мария тайно се радваше, че са поканени. Тя копнееше да заздрави връзката си със сестра си, знаейки, че това би искала майка им, но и усещаше някакво безпокойство с наближаването на уречения ден. Гиоргис, който най-после започваше да се отърсва от дългата си скръб, беше щастлив, че ще види голямата си дъщеря.
	Ана се сви, когато чу кашлянето на наскоро придобития камион на баща си откъм алеята и без особен ентусиазъм бавно слезе по голямото стълбище, за да ги посрещне. Маноли, който вече беше дошъл, стигна до входната врата много преди нея и я отвори.
	Мария изобщо не беше такава, каквато бе очаквал. Имаше най-големите кафяви очи, които някога бе виждал, и те го гледаха, разширени от изненада.
	— Аз съм Маноли — каза той, пристъпвайки към нея с протегната ръка, и прибави — братовчед на Андреас.
	Ана бе пренебрегвала писмата до тях дотолкова, че Мария и Гиоргис не бяха чули нищо за пристигането на отдавна изгубения роднина.
	Маноли винаги беше в стихията си до хубаво момиче, но най-много с някое като това, което съчетаваше невинност с подобна сладка красота. Той съзерцаваше всяка подробност: тънката талия, изящната гръд и силните ръце, оформени от годините на тежък физически труд. Тя беше едновременно крехка и силна.
	В един часа всички седнаха на масата. С Александрос, Елефтерия, двете им дъщери и техните семейства сътрапезниците наброяваха поне дузина. Разговорът беше шумен и оживен.
	Маноли предварително бе решил, че ще флиртува с по-малката сестра на Ана. Опитен донжуан като него го правеше по навик. Не бе очаквал обаче, че Мария ще бъде толкова хубава и толкова лесно поддаваща се на закачки. По време на обяда той я бе обсебил с игривите си коментари и въпреки че не бе привикнала с такава фриволност, тя го парираше с остроумни забележки. Със своята непрестореност тя беше толкова различна от повечето жени, с които бе свикнал, че накрая той се усети как смекчава задявките си и започна да й задава въпроси за самата нея. Откри, че тя познава планинските билки и лечебната им сила, и двамата си поговориха сериозно за мястото си в света, в който науката непрекъснато тласкаше границите по-надалеч. Мария и Ана бяха така различни както необработен бисер и шлифован диамант. Едното имаше естествен блясък и собствена уникална, неправилна форма. Блестящата красота на другото бе постигната с изрязване и шлифоване. Маноли обичаше и двете скъпоценности и това кротко момиче с нежен поглед, което бе така явно отдадено на баща си, го привличаше силно. Тя беше чистосърдечна и притежаваше наивност, която той намираше за неочаквано пленителна.
	Ана гледаше как Маноли увлича Мария в своето магнитно поле, като й разказва истории и я разсмива. Видя как сестра й се стопява в топлината му. Преди обядът да свърши, Ана осъзна какво бе сторила. Беше се отказала от Маноли, беше го поднесла на сестра си опакован като подарък, а сега си го искаше обратно.


>>	Тринадесета глава

	През следващата седмица Маноли беше изнервен.
	Това не беше обичайно за него. Как можеше да спечели Мария? Тя не приличаше на никоя от жените, които бе срещал при пътуванията си. Освен това, приетите модели и начини на общуване между мъжете и жените в Плака бяха много различни от онези, които управляваха подобни отношения в градовете, където беше живял. Тук, в провинциален Крит, всяко движение, всяка дума подлежеше на щателно разглеждане. Беше схващал прекрасно това, когато бе посещавал Ана всичките тези пъти, и въпреки че винаги бе внимавал да не пресича определени граници, бе осъзнавал, че си играе с огъня. В Ана бе видял отегчена, изолирана жена, разграничила се от селото, където е израснала, и постигнала амбицията си да бъде в положение, при което някой плаща на други хора да вършат онези задачи, с които би се занимавала иначе. Беше се издигнала, ала сега се носеше в социален вакуум без приятели, в който Маноли с радост я бе забавлявал. Жена, чиито очи тъй жадно търсеха неговите и чиито устни се разтваряха в щедра усмивка: би било неучтиво да я пренебрегне.
	Мария беше много различна. Не само че не таеше амбициите на сестра си да се омъжи извън селото, а сякаш изобщо не желаеше да се омъжва. Живееше в малка къща с овдовелия си баща, явно доволна и въпреки това така необикновено готова за брак. Маноли не би го признал пред себе си, но до голяма степен го привличаше именно липсата й на интерес. Той обаче разполагаше с всичкото време на света и щеше да прояви търпение, сигурен, че рано или късно ще я спечели. На мъжете от семейство Вандулакис не им липсваше увереност. Рядко им хрумваше, че може да не получат онова, което желаят. Маноли имаше много неща на своя страна. Може би най-важният фактор бе, че Фотини бе предпазила Мария от клюките за него и Ана. Източникът на неспирно извиращите истории беше нейният брат. Бяха минали повече от пет години от онази целувка, която не бе означавала нищо за Ана и твърде много за Антонис, но горчивината от отхвърлянето все още го измъчваше. Той презираше Ана и с жлъчно задоволство бе наблюдавал посещенията на братовчеда на съпруга й, които бяха зачестили сега, когато Елефтерия и Александрос Вандулакис прекарваха повече време в Неаполи и по-малко в Елунда. Антонис докладваше на Фотини всеки път, когато се отбиеше за вечеря в крайбрежната таверна, която вече беше нейният дом.
	— Един ден миналата седмица беше там на обяд поне два часа — злорадстваше той.
	— Не искам да слушам твоите истории — отряза го Фотини, докато му наливаше ракия. — И най-вече не искам Мария да ги чува.
	— Защо не? Сестра й е пачавра. Не мислиш ли, че вече го знае? — озъби се Антонис.
	— Естествено, че не го знае. И ти също не знаеш. И какво, ако братовчедът на мъжа й ходи на гости? Той й е роднина, защо не?
	— По някое посещение от време на време е едно, но той е там едва ли не всеки ден. Дори роднините не си правят труд да си гостуват толкова често.
	— Е, каквото и да си мислиш, Мария не трябва да научава — нито пък Гиоргис. Достатъчно е страдал. Да види Ана омъжена за богаташ, беше най-доброто, което можеше да му се случи — така че си дръж устата затворена. Сериозно ти говоря, Антонис.
	Фотини наистина не се шегуваше. Тя тръшна бутилката на масата пред брат си и го изгледа заплашително. Защитаваше Гиоргис и Мария Петракис, сякаш бяха нейна плът и кръв и искаше да скрие тези злобни и вредни слухове от тях. Така или иначе част от нея не можеше да им повярва. Защо Ана, чийто живот се бе преобърнал в нощта, когато се бе запознала с Андреас, би рискувала да захвърли всичко на вятъра? Самата мисъл беше озадачаваща, дори нелепа, и освен това тя таеше надежда, че Маноли, обектът на циничните приказки на Антонис, можеше един ден да забележи Мария. От онзи обяд по случай деня на Агиос Гиоргис, Мария непрекъснато говореше за братовчеда на Андреас, повтаряйки всяка подробност от срещата им в дома на Вандулакис.
	Маноли се появи няколко пъти в селото. Понеже беше свързан с Гиоргис, той намери сърдечен прием сред мъжете в Плака и скоро стана редовен посетител в кръчмата. Виждаха го там много често как играе на табла, подава на съседа силна цигара и обсъжда политиката на острова в гъст облак дим. Дори в това малко село, разположено на път, който водеше единствено към още по-малки села, неотложните проблеми на световната политика бяха начело на дневния ред. Въпреки отдалечеността си, събитията от континентална Гърция редовно възбуждаха и вълнение, и ярост.
	— Комунистите са виновни! — възкликна Лидаки, стоварвайки юмрука си върху бара.
	— Как можа да го кажеш? — отговори друг глас. — Ако не беше монархията, кашата на континента щеше да е наполовина по-малка. — И така те продължаваха, понякога до малките часове. „Двама гърци — един спор“, казваше поговорката, а тук през повечето делнични вечери имаше двайсет и повече селяни и толкова спорове, колкото са маслините в една делва.
	Маноли имаше по-широки разбирания от повечето хора в кръчмата — мнозина не бяха пътували по-далеч от Ираклион, а по-голямата част от тях никога не бяха стигали до Ханя — и внасяше нов поглед в диспутите и разговорите. Въпреки че внимаваше да не се хвали със случайните завоевания, които редовно бяха придружавали пътуванията му, той забавляваше всички с истории за италианци, югославяни и братята им в континентална Гърция. Беше духовит и всички го харесваха, радваха се на настроението, което донасяше в кръчмата. Поспреше ли дискусията, Маноли винаги имаше анекдот или два за разказване и събралата се компания с удоволствие го слушаше. Разказите му за стария турски квартал в Атина, за испанските стълби в Рим и кръчмите на Белград бяха хипнотизиращи и докато говореше, наставаше тишина, само от време на време подрънкваше някоя броеница. Нямаше нужда да украсява фактите, за да развлича слушателите. Историите за краткото му пребиваване в затвора, за дрейфуващия кораб насред Средиземно море и дуела в задните улички на едно югославско пристанище бяха до една достатъчно истински. Това бяха разказите на мъж, който се бе скитал без отговорности и в началото без грижи. Те го показваха като склонен към авантюри, но не безсърдечен човек, а докато говореше, Маноли съзнаваше, че не иска да го възприемат като неподходяща партия за дъщерята на Гиоргис и съответно смекчаваше историите си.
	Дори Антонис, който бе престанал да се крие в ъгъла, щом се появеше разпуснатият братовчед на работодателя му, сега го поздравяваше топло. Музиката беше онова, което ги свързваше, както и фактът, че и двамата бяха прекарали няколко години далеч от тази провинция — макар и с десетилетия по-млади от прошарените мъже, с които пиеха, в някои отношения те бяха много по-опитни, отколкото по-старите от тях щяха някога да бъдат. Като дете Маноли се бе научил да свири на лира и по време на пътуванията тя му беше и другар, и сигурност, а в един момент единствено тя го бе спасявала от глада. Често се бе налагало да свири и да пее за вечерята си и лирата беше единственото му ценно притежание, което не беше пропилял на хазарт. Този скъпоценен инструмент сега висеше на стената зад бара и когато ракията в бутилката останеше малко, той я сваляше от куката й и засвирваше, а лъкът изпращаше трептящия звук от вибриращите й струни в нощния въздух.
	По подобен начин дървената флейта на Антонис, неговата _тиаболи_, беше негов верен спътник през годините далеч от дома. Меките й звуци бяха изпълвали стотина различни пещери и овчарски колиби, нотите бяха успокоявали сърцата и душите на другарите му и което бе по-прозаично, им бяха помагали да убиват всички онези часове, които бяха прекарали в наблюдение и изчакване. Колкото и различни да бяха Маноли и Антонис, музиката беше неутрално пространство, където богатството и йерархията не играеха роля. Двамата често свиреха в кръчмата около час, а завладяващите им мелодии омайваха публиката и онези, които улавяха през отворените си прозорци изплъзващите се звуци, докато се носеха в тишината.
	Въпреки че всички знаеха за голямото богатство, на което се бяха радвали родителите на Маноли, и за състоянието, което самият той бе прахосал, повечето от селяните сега го приемаха като някой също като тях, който трябваше да работи здраво за прехраната си и който, съвсем естествено, искаше да има жена и семейство. За Маноли простотата на този по-уседнал живот си имаше своите предимства. Дори без възможността да вижда Мария, заради която първоначално бе посетил Плака, той намираше в това село много неща, които харесваше. Връзките между приятелите от детинство, лоялността към семейството и начинът на живот, който не бе имало нужда да се променя от векове, всичко това беше много привлекателно. Ако можеше да се сдобие с жена като Мария или може би дори някоя от другите красавици в селото, това щеше да попълни усещането му, че е на мястото си. Освен честванията на църковните празници в селото обаче нямаше много други допустими случаи да я срещне.
	Формалностите, които все още се спазваха в селата като Плака, го подлудяваха. Въпреки че смяташе запазените традиции за част от привлекателността на мястото, неяснотата на ритуалите по ухажването му се струваше най-малкото нелепа. Знаеше, че не може да спомене за намеренията си пред Ана, а освен това вече не я посещаваше толкова често. Беше схема, която той знаеше, че трябва да разчупи, ако искаше да постигне планираното покоряване на Мария. При последното му гостуване Ана се бе държала предвидимо язвително.
	— Е, благодаря, че дойде да ме видиш — каза рязко тя.
	— Виж — каза Маноли, — не мисля, че мога да продължа да идвам за обяд. Хората започват да говорят, че не се старая достатъчно в работата.
	— Както искаш — сопна се тя, а очите й се напълниха с ядни сълзи. — Очевидно си приключил малката си игричка с мен. Предполагам, че сега я играеш с друга.
	С тези думи тя се втурна навън и вратата се затръшна след нея с гръмотевичен звук.
	На Маноли щеше да му липсва интимността им и блясъкът в очите на Ана, но това беше цена, която бе готов да плати.
	Тъй като в дома му нямаше кой да му готви, Маноли често се хранеше в една от таверните в Елунда или в Плака. Всеки петък той отиваше в таверната на Фотини, която тя и Стефанос сега бяха поели от родителите му. При едно посещение през юли той седеше там и гледаше към морето и към Спиналонга. Островът, оформен като голямо, наполовина потопено яйце, му беше станал толкова познат, че едва му обръщаше внимание. Като всички останали понякога се чудеше какъв ли е животът там, но не се замисляше прекалено дълго върху това. Спиналонга просто беше там, едно парче скала, населено от прокажени.
	Чиния с мънички _скариди_ седеше на масата пред Маноли и докато ги пробождаше с вилицата си, нещо привлече погледа му. В мъглявия полумрак една малка лодка се задаваше с пухтене откъм острова и оставяше широка триъгълна следа при врязването си в плътната вода. В нея имаше двама души и щом лодката влезе в пристанището, той видя, че единият от тях много прилича на Мария.
	— Стефанос! — извика той. — Това Мария и Гиоргис ли са? Обикновено не се вижда жена да лови риба, нали?
	— Не са ходили за риба — отговори Стефанос. — Отишли са да направят една от доставките си до колонията на прокажените.
	— О — каза Маноли, дъвчейки бавно и замислено. — Предполагам, че някой трябва да го прави.
	— Гиоргис го прави от години. Взима по-добри пари, отколкото от рибата — и по-сигурни — каза Стефанос, слагайки чиния с пържени картофи на масата на Маноли. — Но той го прави най-вече заради…
	Фотини, която се въртеше отзад, видя докъде може да доведе този разговор. Тя знаеше, че дори без да иска, Стефанос вероятно щеше да забрави за желанието на Гиоргис да скрие от семейство Вандулакис истината за трагичната смърт на Елени от проказа.
	— Заповядай, Маноли! — Тя се втурна с чиния нарязани патладжани. — Прясно приготвени са с чесън. Надявам се да ти харесат. Ще ни извиниш ли за момент?
	Тя сграбчи ръката на съпруга си и го заведе обратно в кухнята.
	— Трябва да внимаваш! — възкликна. — Всички трябва да забравим, че майката на Ана и Мария някога е била на Спиналонга. Това е единственият начин. Ние знаем, че не е нещо, от което да се срамуват, но Александрос Вандулакис може да не го възприеме така.
	Стефанос се смути.
	— Знам, знам. Понякога ми излиза от ума, това е всичко. Беше наистина глупаво от моя страна — измънка той. — Маноли идва тук толкова често, че чак забравям, че е роднина на Ана.
	— Не се тревожа само за положението на Ана — призна Фотини. — Мария има чувства към Маноли. Срещнали са се само веднъж, в дома на Ана, но оттогава не е спряла да говори за него, поне пред мен.
	— Наистина ли? Бедното момиче има нужда от мъж, но той ми се вижда малко нещо нехранимайко — отговори Стефанос. — Предполагам, че тук няма голям избор, нали така.
	Стефанос виждаше нещата само в черно–бяло. Той разбираше какво му намеква съпругата му и осъзна, че той и Фотини трябва да изиграят роля за сближаването на двамата.
	Точно една седмица по-късно се яви възможност да нагласят среща между Мария и Маноли. Когато братовчедът на Андреас се появи в този петъчен ден, Фотини се измъкна през страничната врата и изтича до къщата на Петракис. Гиоргис се бе нахранил и бе отишъл в кръчмата да играе табла и Мария сега седеше и се мъчеше да чете на чезнещата светлина.
	— Мария, той е тук — каза задъхано Фотини. — Маноли е в таверната. Защо не дойдеш да се видиш с него?
	— Не мога — каза Мария. — Какво ще си помисли татко?
	— За бога — отвърна Фотини. — Ти си на двадесет и три години. Бъди смела. Баща ти дори няма нужда да научава.
	Тя задърпа приятелката си за ръката. Мария се съпротивляваше, но съвсем слабо, в сърцето си жадуваше да отиде.
	— Какво да му кажа? — запита трескаво тя.
	— Не се тревожи — успокои я Фотини. — Мъжете като Маноли никога не те оставят да се безпокоиш за това, поне не за дълго. Той ще има много за казване.
	Фотини беше права. Когато пристигнаха в таверната, Маноли веднага взе ситуацията в свои ръце. Не попита защо Мария е там, а я покани да се присъедини на масата му, като се поинтересува какво е правила след последната им среща и как е баща й. След това, по-дръзко, отколкото един мъж обикновено говореше в такива ситуации, той каза:
	— В Агиос Николаос са отворили ново кино. Искаш ли да отидем заедно?
	Мария, която вече бе зачервена от вълнението да види отново Маноли, пламна още повече. Тя сведе поглед в скута си и не намираше какво да отговори.
	— Това би било много приятно — каза накрая. — Но по тези места не се прави така… да отидеш на кино с човек, когото почти не познаваш.
	— Виж какво, ще поканя и Фотини и Стефанос да дойдат. Ще ни бъдат като придружители. Хайде да отидем в понеделник. В този ден таверната затваря, нали?
	И така, преди да го осъзнае и да има време да се притеснява и да помисли за всички противни доводи, срещата беше уговорена. Само след три дни всички щяха да отидат до Агиос Николаос.
	Маниерите на Маноли бяха безупречни и разходките им станаха ежеседмични. Всеки понеделник четиримата тръгваха около седем часа, за да прекарат вечерта с най-новия филм, последван от вечеря.
	Гиоргис бе възхитен да види дъщеря си ухажвана от този красив и чаровен мъж, човек, когото бе започнал да харесва много месеци преди дъщеря му да го опознае. Въпреки че беше много модерен подход — всичките тези излизания още преди да са направили някаква официална уговорка — все пак те навлизаха в модерната епоха, а и фактът, че Мария имаше ескорт, помагаше да се ограничат неодобрителните мърморения от старите жени в селото.
	Четиримата се радваха на компанията си, а разходките извън Плака променяха тъканта и модела на иначе шаблонния им живот. Над времето, което прекарваха заедно, господстваше смехът и те често се превиваха на две, развеселени от шегите и лудориите на Маноли. Мария започна да си позволява лукса да мечтае и да си представя, че би могла да прекара остатъка от дните си, гледайки това красиво, набръчкано лице, състарено от живота и смеха. Понякога, когато я поглеждаше право в очите, тя чувстваше как невидимите косъмчета по тила й настръхват и дланите й се изпотяват. Дори в топла вечер усещаше как неволно потреперва. Беше ново за нея някой да я ласкае и закача по този начин. Какво светло разнообразие бе Маноли в сравнение с безцветния фон на останалата част от живота й! Имаше моменти, в които се чудеше дали той всъщност е способен да приеме нещо сериозно. Въздушните мехури на неговото въодушевление се разпростираха до всички, които го заобикаляха. Мария никога не се беше радвала на такова безгрижно щастие и започна да мисли, че тази еуфория е любов.
	На съвестта й обаче постоянно тежеше въпросът какво ще стане с баща й, ако се омъжи. При повечето бракове момичето напускаше собственото си семейство и се преместваше при родителите на мъжа си. Това явно нямаше да стане с Маноли, тъй като той нямаше родители, но идеята той да се нанесе в малката им къща в Плака беше също толкова невъзможна. С неговия произход това беше немислимо. Проблемът се въртеше до безкрай в ума й и нито веднъж не й се стори абсурдно, че Маноли дори още не я е целунал.
	Маноли се държеше примерно и отдавна бе решил, че може да спечели Мария само ако поведението му е безупречно. Колко абсурдно му изглеждаше понякога това, че в друга страна би могъл да заведе някое момиче в леглото само след размяна на имената, а въпреки това бе прекарал десетки часове с Мария и още не я бе докоснал. Страстта му към нея беше силна, но чакането беше нещо ново, което му се услаждаше. Беше сигурен, че търпението му ще бъде възнаградено и чакането само го караше да я иска още повече. През първите месеци на това ухажване, когато се вгледаше в бледото й овално лице, обрамчено от ореола на тъмната сплетена коса, тя свенливо свеждаше очи, страхувайки се да срещне взора му. С течение на времето обаче той видя как тя става по-смела и започва да отвръща на неговия поглед. Ако се вгледаше добре, би изпитал удоволствието да види как туптенето на красивата й шия се ускорява, преди изящните й черти да се разтеглят в усмивка. Ако се възползваше от тази девица сега, той знаеше, че ще бъде принуден да напусне Плака. Въпреки че в миналото си бе дефлорирал десетки момичета, дори той не можеше да опозори прекрасната Мария и, по-важното, един глас вътре в него го увещаваше да се въздържи. Беше време да улегне.
	Наблюдавайки отдалеч, Ана кипеше от завист и негодувание. Маноли почти не я беше посещавал, откакто Гиоргис и Мария бяха дошли на обяд и бе пропуснал да се появи на няколко семейни събирания. Как смееше да се отнася с нея по този начин? Скоро тя научи от баща си, че Маноли ухажва Мария. Дали го правеше само за да я предизвика? Само ако можеше да му покаже, че наистина не я е грижа. Но нямаше такава възможност и следователно такъв катарзис. Тя отчаяно се опитваше да не си ги представя заедно и раздразнено се хвърляше във все по-екстравагантни проекти по къщата, за да се разсейва.
	През цялото време знаеше, че в Плака събитията се развиват неумолимо, но нямаше с кого да сподели и яростта се събираше в нея като пара в тенджера под налягане.
	Андреас, слисан от странното й настроение, постоянно я питаше какво има и получаваше отговор да я остави на мира. Той се предаде. От известно време бе усещал, че безметежните дни на ранния брак с любящите погледи и милите думи са си отишли, и сега все повече се посвещаваше на работата в имението. Елефтерия също забеляза промяната. Ана бе изглеждала толкова щастлива и жизнена само преди няколко месеца, а сега сякаш бе постоянно ядосана. За Ана да крие чувствата си по такъв начин беше пълната противоположност на всичко, което идваше естествено за нея. Искаше да крещи, да вика, да скубе косата си от корените на кичури, ала когато баща й и Мария я посещаваха от време на време, тя никога не споменаваше Маноли.
	Благодарение на някакъв инстинкт Мария усещаше, че приятелството й с Маноли може би е навлязло в територията на сестра й и че може би тя смяташе семейство Вандулакис за свое владение. Защо да влошава нещата, като говори за това? Тя нямаше представа за силата на терзанията на Ана и предполагаше, че неопределеното й държание имаше нещо общо с факта, че все още не беше успяла да зачене дете.
	През една февруарска вечер, шест месеца след началото на седмичните им излизания, Маноли намери Гиоргис в кръчмата. Старият мъж седеше сам и четеше местния вестник. Той вдигна поглед, когато Маноли приближи, а над главата му се завъртя струйка дим.
	— Гиоргис, може ли да седна? — попита учтиво Маноли.
	— Да — отговори Гиоргис, връщайки се към вестника си. — Това място не е мое, нали?
	— Искам да те попитам нещо. Ще говоря направо. Бих искал да се оженя за дъщеря ти. Съгласен ли си?
	Гиоргис внимателно сгъна вестника и го остави на масата. На Маноли му се стори, че измина цял век, докато отговори.
	— Дали съм съгласен? Разбира се, че съм съгласен! Повече от половин година ухажваш най-красивото момиче в селото — вече мислех, че може никога да не попиташ. Време беше!
	Напереният отговор на Гиоргис прикриваше абсолютния му възторг от новината. Не само едната, а вече и двете му дъщери щяха да станат част от най-влиятелното семейство в провинцията. В основата на това чувство нямаше снобизъм, само чисто облекчение и удоволствие, че бъдещето и на двете вече беше гарантирано. Това беше най-доброто, на което един баща можеше изобщо да се надява за децата си, особено прост рибар като него. Зад главата на Маноли, през наполовина затворените кепенци на кръчмата, Гиоргис виждаше блещукащите светлини на Спиналонга. Само ако можеше Елени да сподели този момент.
	Той протегна ръка, за да хване дланта на Маноли, за момент изгубил дар слово. Изражението му казваше достатъчно.
	— Благодаря ти. Ще се грижа за нея, но заедно ще се грижим и за теб — каза Маноли, който напълно разбираше колко самотен можеше да се окаже бащата на Мария след сватбата й.
	— Хей! Трябва ни от най-добрата ти _цикудия_! — викна той на Лидаки. — Имаме повод за празнуване. Това е чудо. Вече не съм сирак!
	— Какви ги говориш? — попита Лидаки, домъквайки се с бутилка и две чаши, напълно привикнал със словесните еквилибристики на Маноли.
	— Гиоргис се съгласи да ми стане баща. Ще се оженя за Мария!
	Тази вечер в кръчмата имаше още няколко човека и още преди девойката, за която ставаше въпрос, да научи нещо за станалото, мъжете в селото вдигаха наздравици за бъдещето й с Маноли.
	По-късно вечерта, когато Гиоргис се прибра, Мария се приготвяше да си легне. Когато баща й влезе и затвори бързо вратата, за да задържи февруарския вятър отвън и топлината на огъня вътре, тя забеляза непознато изражение на лицето му. То преливаше от вълнение и удоволствие.
	— Мария — каза той, като се протегна и я сграбчи за раменете, — Маноли поиска ръката ти.
	Тя сведе глава за момент, с удоволствие и болка, някак омесени поравно. Гърлото й се сви.
	— Какъв отговор му даде? — прошепна тя.
	— Онзи, който би искала. Да, разбира се!
	През целия си живот Мария не бе усещала това непознато разбъркване на емоциите. Усещаше сърцето си като котел, пълен със съставки, които отказват да се съединят. Гърдите й се напрегнаха от безпокойство. Какво беше това? Беше ли нормално щастието толкова да прилича на гадене? Точно както не можеше да си представи болката на някого другиго, Мария не знаеше как другите чувстват любовта. Беше съвсем сигурна, че обича Маноли. С неговия чар и остроумие това не беше трудно. Но да изживее цялото си бъдеще с него? Загризаха я куп тревоги. Какво щеше да стане с баща й? Тя веднага изрази гласно притеснението си.
	— Това е чудесно, татко. Наистина е чудесно, но какво ще стане с теб? Не мога да те оставя тук сам.
	— Не се тревожи за мен. Мога да остана тук — не искам да напускам Плака. Все още имам твърде много за вършене тук.
	— Какво искаш да кажеш? — попита тя, въпреки че точно знаеше какво има предвид той.
	— Спиналонга. Островът все още има нужда от мен — и докато имам сили да карам лодката дотам, ще продължавам. Доктор Лапакис разчита на мен, жителите на острова — също.
	Пътуванията до и от колонията на прокажените бяха многобройни както винаги. Всеки месец трябваше да се превозват нови пристигащи и провизии, както и строителни материали за финансираните от правителството обновителни работи, които се осъществяваха. Гиоргис беше много важна част от цялата дейност. Мария разбираше неговата привързаност към острова. Вече рядко говореха за това, но бяха приели, че това е негово призвание и начин да поддържа някаква връзка с Елени.
	И бащата, и дъщерята спаха неспокойно тази нощ и едва дочакаха утрото. Този ден Гиоргис трябваше да заведе Мария в къщата на Маноли в имението на Вандулакис. Беше неделя и Маноли беше там, за да ги посрещне на прага. Мария не беше виждала къщата му преди, а сега тя щеше да стане неин дом. Веднага пресметна, че е поне четири пъти по-голяма от къщата им в Плака и се уплаши при мисълта, че ще живее тук.
	— Добре дошли — каза Маноли и тази едничка фраза я стопли. — Влизайте. Не стойте на студа.
	Това наистина беше най-студеният ден от началото на годината. Задаваше се буря и вятърът сякаш идваше едновременно от няколко посоки, вдигаше вихрушки от опадали листа и ги завърташе в спирали около глезените им. Когато влязоха в къщата, първото впечатление на Мария бе за липса на светлина и обща разхвърляност, която тя не се изненада да намери в дом, който имаше прислужница, но не и господарка. Маноли ги въведе в гостната, която бе малко по-спретната и поддържана, с бродирани дантелени покривки и няколко фотографии по стените.
	— Леля ми и чичо ми ще пристигнат скоро — обясни той, почти нервно, а после се обърна към Мария:
	— Баща ти се съгласи да ми даде ръката ти. Ще се омъжиш ли за мен?
	Тя изчака за момент, преди да отговори. И на двамата им се стори като вечност. Той я погледна с очи, изпълнени с молба, усъмнил се за миг.
	— Да — каза най-накрая тя.
	— Тя каза „да“! — изрева Маноли, внезапно върнал си увереността. Той я прегърна, целуна ръцете й, завъртя я и не я пусна, докато тя не замоли за милост. С Маноли винаги щеше да има изненади. Възторгът му я остави без дъх. Той беше като _пентоцали_ в човешка форма.
	— Ще бъдеш моя жена! — възкликна той. — Чичо и леля очакват с нетърпение да те видят отново, Мария. Но преди да пристигнат, трябва да обсъдим важния въпрос за теб, Гиоргис. Ще дойдеш ли да живееш с нас тук?
	Както обикновено Маноли бе хванал бика за рогата. Да покани Гиоргис да живее с тях, бе възможно най-близкото решение до възстановяването на традиционния модел, според който децата се грижеха за родителите си. Маноли не бе разговарял с Мария за това и не бе наясно с чувствителните проблеми, макар да знаеше, че тя ще иска баща й да е наблизо.
	— Много си любезен, но не бих могъл да напусна селото. Мария ме разбира, нали, Мария? — каза той, обръщайки се към дъщеря си.
	— Естествено, че разбирам, татко. Нямам нищо против, стига да идваш да ни виждаш колкото може по-често — и освен това през повечето дни ние ще идваме в Плака да те видим.
	Гиоргис знаеше, че Мария ще удържи на думата си и че можеше да очаква посещенията й без страх от разочарование. Тя нямаше да бъде като Ана, чиито писма и гостувания на практика бяха пресекнали.
	Маноли не разбираше съвсем привързаността на бъдещия си тъст към старата му къща в селото, но нямаше да настоява. В този момент се чу звукът от гуми по чакъла отвън и след това затръшването на вратите на автомобила. Александрос и Елефтерия бяха на входа и Маноли ги въведе вътре. Размениха се топли ръкостискания. Въпреки че пътищата на Вандулакис и Петракис не се бяха пресичали няколко месеца, те бяха щастливи да се видят. Александрос, като глава на семейството, бе длъжен да каже нещо.
	— Гиоргис и Мария. Ще се радваме отново да ви приветстваме в нашето семейство. Моят брат и съпругата му, скъпите покойни родители на Маноли, биха смятали също като нас, че Мария ще направи племенника ни много щастлив.
	Думите идваха от сърцето му и Мария поруменя от смущение и удоволствие. Александрос и Елефтерия бяха наясно, че подобно на Ана невестата не идваше със зестра, освен чеиза с бродерии и дантели, които щяха да омекотят суровите очертания на спартанския дом на племенника им. Ала нямаше да се замислят твърде много по въпроса, тъй като щяха да спечелят повече от това, че Маноли щеше да улегне и да се свърже с местно момиче. Тази сватба щеше да изпълни обещанието им към бащата на Маноли да осигурят добруването на сина му. Когато момчето бе изчезнало из Европа, Александрос бе изпитал ужасно чувство за провал. Всичко, което бе обещал на Янис, бе останало неизпълнено. През повечето време от този период Александрос дори нямаше представа дали племенникът му е жив или мъртъв и рядко знаеше в коя страна е, но щом Маноли се оженеше за Мария, той щеше да бъде закотвен в Елунда и винаги щеше да е там, за да помага на Андреас в управлението на големите имоти на Вандулакис.
	Петимата пиха за свое здраве.
	— Ясо*! — възкликнаха в хор, когато чашите се удариха.
	[* Наздраве! (гр.). — Бел.прев.]
	Скоро заговориха кога може да стане сватбата.
	— Хайде да се оженим следващата седмица — каза Маноли.
	— Не ставай смешен! — скастри го разтревожено Елефтерия. — Не осъзнаваш какво е нужно за подготовката на една хубава сватба! Ще отнеме поне шест месеца.
	Естествено, Маноли се шегуваше, но продължи да се закача.
	— Със сигурност можем да го направим преди това. Нека да отидем да видим свещеника. Хайде, да отидем сега и да видим ще ни ожени ли днес!
	Една част от него наистина го искаше. Сега беше нетърпелив като тигър, жаден за плячката си. Умът му препускаше в бъдещето. Мария, красива, бледа и изящна, с коса, разпиляна върху възглавницата и лъч лунна светлина, който пресича леглото и осветява съвършеното й тяло, което го очаква. Цели шест месеца. Боже мой, как би могъл да чака толкова дълго?
	— Трябва да направим всичко така, както биха искали родителите ти — каза Александрос. — Както подобава! — прибави той, напълно наясно с буйната страна на племенника си.
	Маноли го стрелна с поглед. Знаеше, че според чичо си има нужда от твърда ръка и въпреки че много обичаше Александрос, си позволяваше да се възползва от загрижеността му.
	— Разбира се, че ще направим всичко както му е редът — каза той, вече с неподправена искреност. — Ще спазим всички правила. Обещавам.


	Веднага щом можеше, Мария се втурна да съобщи новината на Фотини.
	— Само едно нещо ме тревожи — каза тя. — Баща ми.
	— Но ние ще сме тук и ще го наглеждаме, родителите ми също — увери я приятелката й. — Хайде, Мария. Време ти е да се омъжиш. Баща ти го разбира, знам това.
	Мария се опита да не се притеснява, но загрижеността й за Гиоргис, сякаш винаги заставаше между нея и чувството за абсолютно щастие.


>>	Четиринадесета глава

	Годежът на Маноли и Мария бе скрепен с празненство, на което бе поканена цяла Плака. То се проведе месец след предложението на Маноли. И двамата се чувстваха като благословени от съдбата. Толкова много от приятелките на Мария бяха омъжени от бащите си за мъже, които не обичаха и към които се очакваше да развият някаква обич, все едно отглеждат здравец в саксия. В тези времена браковете се сключваха предимно заради удобството, така че Мария бе изненадана и благодарна да открие, че ще се омъжи по любов. Изпитваше известна признателност към сестра си за това, но точният момент и възможност да я изрази така и не се появяваха, тъй като двете се виждаха рядко. За всеобщо удивление и загриженост, Ана дори не дойде на празненството за годежа. Изпрати извиненията си по Андреас, който дойде да се включи в честването заедно с родителите си.
	Маноли харесваше идеята за брака. Чувстваше, че с живота му на скитащ се бохем е свършено завинаги и сега се наслаждаваше на перспективата да бъде обгрижван и може би дори да има деца. За разлика от Мария, която благодареше на Бог, към когото се обръщаше в църквата всяка седмица, той отдаваше късмета си на множество богове, най-вече на Афродита, която му бе поднесла това красиво момиче на златна тепсия. Би предпочел изобщо да не се жени, отколкото да сключи брак без любов и красота и беше облекчен, че бе намерил и двете в равна степен.
	Годежното празненство бе в разгара си и селският площад бе изпълнен с веселящи се хора. Стефанос разнасяше огромни подноси с храна, а Мария и Маноли обикаляха из множеството.
	Маноли придърпа братовчед си настрана.
	— Андреас — попита той, като почти крещеше, за да надвика гюрултията от оркестъра и песните, — ще приемеш ли да ни станеш кум?
	Кумът, _кумбарос_, беше ключова фигура в брака. При самата церемония ролята му беше важна почти колкото тази на свещеника, а с Божията помощ, когато му дойдеше времето, той ставаше кръстник на първото дете.
	Андреас бе очаквал поканата. Щеше да се засегне, ако не го бяха помолили, толкова очевиден кандидат беше. Той и Маноли бяха повече от братя, по-свързани от близнаци, и той беше идеалният избор за човека, който да помогне на двамата да се свържат в брак, особено като се прибави обстоятелството, че вече беше зет на Мария. Но това, че бе очаквал да го помолят, не намали удоволствието му.
	— Нищо няма да ме зарадва повече, братовчеде! За мен ще е чест — каза той.
	Андреас изпитваше странен подтик да защитава Маноли. Помнеше добре как бе починал чичо му и последвалия период, когато Маноли бе дошъл в дома им. Андреас, винаги трезво и доста сериозно дете, и Маноли, по-буйното, недисциплинирано момче, не биха могли да са по-различни. Като деца рядко се бяха карали, за разлика от повечето братя и сестри, и между тях никога не бе имало ревност. През петата година от живота си всеки от тях бе получил наготово брат и другар в игрите. Влиянието на дръзкия, по-безотговорен братовчед бе от полза за Андреас, а нямаше спор, че Маноли се нуждаеше от твърдата ръка на чичо си и леля си. Андреас, който бе шест месеца по-голям, естествено възприе ролята на защитник, макар че Маноли бе онзи, който отклоняваше по-големия си братовчед от правия път и го караше да бъде по-смел и авантюристичен в приключенията им из имението, докато растяха и навлизаха в ранните юношески години.
	Мария получи първите от многото подаръци за чеиза си и веселбата продължи до малките часове, след което селото стана най-тихото място на Крит. Дори кучетата бяха твърде уморени, за да залаят, преди слънцето да се издигне високо над хоризонта.
	Когато Андреас се върна вкъщи, всички бяха заспали. Александрос и Елефтерия си бяха тръгнали преди него и къщата беше зловещо тиха и тъмна. Той се промъкна в спалнята и чу как Ана се размърда.
	— Здравей, Ана — прошепна тихо той, в случай че все още бе заспала.
	Истината бе, че тази нощ Ана не бе успяла да мигне. Бе се въртяла и мятала, побъркана от гняв при мисълта за веселието в Плака. Можеше да си представи сияйната усмивка на сестра си и тъмните очи на Маноли, вперени в нея, и може би ръцете му около кръста й, докато се наслаждават на комплиментите на всички доброжелатели.
	Когато Андреас включи нощната лампа, тя се завъртя.
	— Е — каза тя, — беше ли забавно?
	— Беше страхотно празненство — отвърна той, без да поглежда жена си, докато се събличаше и по този начин пропускайки да забележи изражението на лицето й, по което личаха следи от сълзи. — И Маноли ме покани да му бъда кумбарос.
	Отправянето на тази покана беше неизбежно, но Ана все още не се беше подготвила истински за удара. Ролята на Андреас в живота на Маноли и Мария щеше да бъде значителна и щеше да ги свърже, което я обричаше вечно да търпи щастието на сестра й да й бъде навирано в лицето. В сумрака очите я засмъдяха, докато се обръщаше, за да зарови лице във възглавницата.
	— Лека нощ, Ана. Сладки сънища — Андреас се пъхна в леглото. След секунди то завибрира от хъркането му.


	Хладните мартенски дни отминаха бързо, пролетта дойде с експлозия от пъпки и цветове и до идването на лятото плановете за сватбата вече бяха напреднали. Датата бе определена за октомври, щяха да вдигнат наздравица за брака с първата реколта вино за сезона. Мария и Маноли продължаваха да излизат всяка седмица, все още в компанията на Фотини и Стефанос. Девствеността на едно момиче бе негласно задължително условие на брачния договор, а силата на изкушението бе добре известна, беше в интерес на всички една девойка да не остава насаме с годеника си преди сватбената нощ.
	През една майска вечер, когато четиримата бяха седнали да пийнат в Агиос Николаос, Мария забеляза, че Фотини изглежда леко поруменяла. Тя виждаше, че приятелката й иска да каже нещо.
	— Какво има, Фотини? Изглеждаш като котка, която е облизала каймака!
	— Точно така се чувствам… Ще си имаме бебе! — изтърси тя.
	— Бременна си! Това е такава чудесна новина — възкликна Мария, сграбчвайки ръцете на приятелката си. — Кога го чакате?
	— Мисля, че след около седем месеца — още е много рано.
	— Това е само няколко месеца след сватбата ни — ще трябва да се връщам в Плака да те виждам през ден — каза Мария, преливаща от ентусиазъм.
	Всички пиха за добрата новина. И на двете момичета им се струваше, че са минали само мигове, откакто правеха пясъчни замъци, а ето че сега си говореха за брак и майчинство.
	По-късно през лятото, разтревожена от дългото време, през което не беше виждала Ана, и доста учудена от пълната липса на интерес у сестра й към предстоящата й женитба, Мария реши, че трябва да я посетят. Беше един от най-горещите августовски дни, когато дори нощта не носеше особено облекчение от високите температури, и вместо обичайния си излет до Агиос Николаос с Фотини и Стефанос, Маноли и Мария щяха да отидат сами да видят Ана. Беше смел ход. Не бяха получили покана или съобщение, че доста високомерната и уклончива Ана иска да ги види. Посланието бе ясно за Мария. Защо иначе сестра й би се държала така, освен за да изрази неодобрението си? Мария искаше да изясни всичко. Няколкото й писма — едно, в което описваше годежното празненство, пропуснато от Ана уж заради болест, и друго, в което й разказваше за красивото бельо, което й бяха подарили за чеиза — бяха останали без отговор. Ана имаше телефон, но Мария и Гиоргис нямаха и общуването помежду им бе прекъснато.
	Докато Маноли шофираше по познатия път точно след Елунда, който водеше към импозантната къща на Вандулакис, взимайки завоите като всеки млад мъж, който ги е преодолявал хиляди пъти, Мария бе нервна. Смелост, казваше си. Това е само сестра ти. Не можеше да разбере защо изпитва това ненужно безпокойство заради посещение у толкова близка роднина.
	Когато паркираха, Мария слезе първа от колата. Маноли се позабави с изваждането на ключа от стартера, а после се среса, като използва огледалото за обратно виждане. Мария стоеше и го чакаше, нетърпелива за срещата. Годеникът й завъртя голямата кръгла дръжка на входната врата — в крайна сметка, това беше нещо като втори дом за него — но тя не помръдна, затова той хвана чукчето и потропа силно три пъти. Най-накрая вратата се отвори — не от Ана, а от Елефтерия.
	Тя бе изненадана да види Маноли и Мария. Рядко се случваше някой да се отбие без покана, но всеки знаеше, че Маноли не се безпокоеше особено за етикета, и тя го прегърна сърдечно.
	— Влизайте, влизайте — засуети се тя. — Колко е хубаво да ви видя. Иска ми се да бях знаела, че идвате, тогава можехме да вечеряме заедно, но сега ще намеря нещо за хапване и пиене…
	— Всъщност дойдохме да видим Ана — прекъсна я Маноли. — Как е тя? Не сме се чували с нея… от месеци.
	— Така ли? О, разбирам. Не знаех. Ще се кача горе и ще й кажа, че сте тук — Елефтерия излезе забързано.
	Ана бе видяла познатата кола да приближава от прозореца на спалнята си. Какво можеше да направи? Бе успяла да избегне този сблъсък толкова дълго, колкото бе възможно, вярвайки, че ако просто се държи настрана от Маноли, чувствата й към него постепенно ще залинеят.
	Ала всеки ден от седмицата го виждаше. Виждаше отражението му в мъжа си, когато той се прибираше от имението, а нощем, когато Андреас правеше любов с нея, тя лесно извикваше образа на Маноли през полузатворените си очи. Силата на страстта й към тази енергична версия на съпруга й бе все така голяма, както в деня, когато той бе пъхнал цвете между гърдите й, и дори най-беглата мисъл за него беше достатъчна, за да я възбуди. Тя жадуваше да види искрящата усмивка, която разпалваше желанието й и я караше да потръпва, но сега Мария също щеше да присъства на всяка такава среща, а това й напомняше, че Маноли никога няма да й принадлежи.
	Беше се преструвала, че владее положението. До тази вечер. Сега беше притисната в ъгъла. Двамата, които обичаше и мразеше най-много на този свят, бяха долу и я чакаха.
	Елефтерия почука леко на вратата й.
	— Ана, сестра ти и годеникът й са тук! — обади се тя, без да влиза. — Ще дойдеш ли да ги видиш?
	Макар че Ана никога не й бе доверявала тайните си, Елефтерия хранеше подозрения за чувствата й към Маноли. Никой друг не знаеше точно колко често я беше посещавал и единствено тя много добре знаеше, че Ана не беше болна в деня на празненството за годежа на сестра й. Дори сега можеше да усети нежеланието на снаха си да излезе от спалнята. Не можеше да й отнеме чак толкова време да прекоси стаята. Всичко започваше да се изяснява. Тя почака търпеливо за малко, преди да почука отново, този път по-силно.
	— Ана? Идваш ли?
	Ана отговори троснато иззад затворената врата:
	— Да, идвам. Ще сляза, когато съм готова.
	Няколко минути по-късно, с току-що сложено яркочервено червило и лъскава коса, блестяща като стъкло, Ана разтвори широко вратата на спалнята си и слезе долу. Пое си дълбоко въздух и бутна вратата на приемната. Въплъщавайки във всеки сантиметър грандамата на къщата, въпреки че Елефтерия бе истинската й господарка, тя се понесе през стаята, за да поздрави сестра си и вежливо я целуна набързо по бузата. После се обърна към Маноли, протягайки бледа, отпусната ръка, за да стисне неговата.
	— Здравей — каза тя, усмихвайки се. — Това е такава изненада. Такава приятна изненада.
	Ана винаги бе умеела да се преструва. А и в толкова много отношения наистина беше хубаво да го види на живо, него, който не излизаше от ума й, но беше и нещо много повече. Бе мислила за него всеки ден в продължение на месеци и ето че сега той стоеше пред нея, още по-суров, по-желан, отколкото го помнеше. След много минути, както й се стори, но всъщност само една-две секунди, тя усети, че все още държи дланта му. Нейната беше влажна от пот. Тя се отдръпна.
	— Чувствах, че е минало толкова много време, откакто те видях за последно — каза Мария. — Времето минава така бързо, а ти знаеш, че ще се женим през октомври, нали?
	— Да, да, тази прекрасна новина. Наистина прекрасна.
	В този момент Елефтерия нахълта с поднос с чаши и ред малки чинии, отрупани с маслини, кубчета сирене, бадеми и топли банички със спанак. Беше цяло чудо, че бе успяла да поднесе такова обилно мезе само за минути, но въпреки това тя се извини, че не може да ги почете с по-изискан пир. Продължи да се суети, като извади една богато украсена гарафа с узо от бюфета и наля по чашка.
	Всички седнаха. Ана стърчеше на ръба на стола си, Маноли се облегна назад и се разположи удобно, напълно спокоен. Стаята бе изпълнена с топла оранжева светлина, която залязващото слънце хвърляше през дантелените пердета, и въпреки че разговорът беше скован, Ана поддържаше някаква размяна на реплики. Тя знаеше, че такава е нейната роля в тази ситуация.
	— Разкажи ми за татко. Как е той?
	Беше трудно да се каже дали Ана наистина я беше грижа, но Мария със сигурност никога не бе помисляла, че не е така.
	— Добре е. Много се радва за сватбата ни. Помолихме го да дойде и да живее с нас след това, но той твърдо държи да остане в Плака — каза тя.
	Винаги бе намирала разнообразни извинения за явната липса на интерес у сестра си: отдалечеността й от Плака, новата й роля на съпруга и другите задължения, които Мария предполагаше, че има в такова имение. Сега знаеше, че подобни промени ще засегнат и нея. Щеше да бъде от голяма помощ, ако Ана започнеше да мисли повече за баща им и поне се опиташе да го вижда по-често. Тъкмо щеше да подхване темата, когато в коридора се чуха гласове.
	Александрос и Андреас се бяха върнали от огледа на земите си на платото Ласити и въпреки че братовчедите се виждаха редовно, за да обсъждат въпроси за имението, сега те се прегърнаха като отдавна изгубени приятели. Наляха се още питиета и двамата мъже в къщата седнаха.
	Мария усети някакво напрежение, но не можеше да напипа причината. Ана изглеждаше съвършено доволна да води разговора, но тя не можеше да не забележи, че повечето от коментарите й бяха адресирани към Маноли, а не към нея. Може би беше само заради разположението на местата им. Маноли беше срещу Ана, докато Андреас и Мария седяха отстрани на дълга тапицирана пейка, а Елефтерия беше между тях.
	Маноли бе забравил колко силно е привлечен от Ана. В нея имаше нещо толкова възхитително кокетно и той си спомни за онези обедни срещи с нещо близко до носталгия. Въпреки че сега беше официално сгоден, старият немирник у него все още се спотайваше под повърхността.
	Елефтерия виждаше промяна у Ана. Тъй често тя беше нацупена и отговаряше едносрично, а тази вечер бе оживена, със зачервени страни и дори в този полумрак се виждаше, че усмивката й е широка. Начинът, по който възприемаше всяка дума на Маноли, приличаше почти на умилкване.
	Както обикновено, Маноли владееше разговора. Ана се опита да не изпада в ярост, докато той непрекъснато наричаше Мария „своята красива годеница“, като стигна до извода, че го прави нарочно, за да я дразни. Все още се закачаше с нея, помисли си тя, все още си играеше с нея, както бе правил преди толкова месеци, и ясно показваше, че не бе забравил флирта им. Начинът, по който я гледаше сега, привеждайки се напред, за да говори с нея, сякаш в стаята нямаше други хора, говореше за това съвсем явно. Само ако бяха сами в стаята. Този час, прекаран в компанията на Маноли, беше и рай, и ад.
	Говориха предимно за сватбата. Кога да бъде службата, кого да поканят, ролята на Андреас като кумбарос. Почти се беше стъмнило, когато Мария и Маноли станаха да си ходят. Очите им бяха привикнали с полумрака и едва сега Елефтерия запали една от слабите настолни лампи, за да могат да излязат от стаята, без да се спъват в килимчетата или да се удрят в масичките.
	— Само още нещо, Ана — каза Мария, решена да не си тръгне, без да изпълни мисията си. — Ще дойдеш ли скоро да видиш татко? Знам, че си заета, но мисля, че наистина ще се зарадва.
	— Да, да, ще дойда — каза Ана с необичайна почит към по-малката си сестра. — Напоследък го пренебрегвах. Много лошо от моя страна. Ще се отбия до Плака след няколко седмици. Какво ще кажете за третата седмица на септември? Ще бъде ли удобно?
	Беше небрежно подхвърлен въпрос, но някак изпълнен със злоба. Ана много добре знаеше, че една сряда през септември за Мария не бе по-различна от друга сряда през април, юни или август или, щом ставаше въпрос, от някой понеделник или вторник. Тя вършеше едни и същи домашни задължения шест дни в седмицата и като се изключат неделите, нямаше никакво значение кога щеше да дойде Ана. Освен това, Мария бе очаквала сестра й да предложи някой по-скорошен ден. Ала отговорът й бе безукорен.
	— Това ще е чудесно. Ще предам на татко — каза тя. — И знам, че с нетърпение ще чака да те види. Обикновено се връща от Спиналонга към пет часа с доктор Лапакис.
	„Проклета да е, че спомена онзи остров!“, помисли си Ана. Според нея през последните пет години всички се бяха справили добре със задачата пълната истина за връзката им с колонията на прокажените да не достига до ушите на семейство Вандулакис. Знаеше и че сега това беше не само в неин интерес, но и в интерес на Мария. Защо просто не можеше всички да го забравят? Всички знаеха, че Гиоргис прави доставки до острова и превозва лекаря. Не беше ли това достатъчно срамно, без непрекъснато да го споменават?
	Прегърнаха се за последно и Маноли и Мария най-после си тръгнаха с колата. Въпреки че на моменти Ана бе изглеждала нервна, Мария чувстваше, че може би ледът е започнал да се топи. Тя винаги се опитваше да не съди сестра си и да сдържа критиките си, но не беше светица.
	— Крайно време е Ана да дойде до Плака — каза тя на Маноли. — Ако аз ще оставя татко самичък там, тя ще трябва да започне да го посещава малко по-често.
	— Ще бъда удивен, ако го направи — каза Маноли. — Тя не слуша никого. И определено не й харесва, когато нещо не става според волята й.
	Това, че той познаваше Ана толкова добре, озадачи Мария. Говореше за сестра й като за човек, когото разбира. Ана не беше сложна личност, но при все това Мария се изненада, че Маноли можеше да направи толкова точна забележка.
	Мария вече броеше дните до сватбата си. Оставаха само още четири седмици. Искаше й се да минат по-бързо, но обстоятелството, че щеше да остави баща си, й тежеше и тя взе решение да направи всичко възможно, за да облекчи промяната. Най-практичната стъпка, която можеше да предприеме, бе да подреди къщата за момента, когато Гиоргис щеше да остане сам. Беше отлагала тази задача през летните месеци, когато въздухът и навън, и на закрито трептеше в жегата. Сега беше много по-хладно, идеалният ден за такава работа.
	Това беше и денят, в който Ана бе обещала да дойде. В къщата все още имаше някои нейни вещи, които тя можеше да поиска да вземе със себе си, когато тръгнеше обратно. Имаше нейни детски играчки. „Може би Ана ще има нужда от тях скоро“, мислеше си Мария. Със сигурност не след дълго в домакинството на Вандулакис щеше да се появи бебе, нали?
	Пролетно почистване през есента. Малката къща беше спретната — Мария винаги се грижеше за това — но имаше един стар бюфет, натъпкан с купи и чинии, които рядко се използваха, но можеха да бъдат измити, мебели, които се нуждаеха от полиране, свещници, които изглеждаха потъмнели и много рамки на картини, които не беше забърсвала от месеци.
	Мария слушаше радио, докато работеше и си тананикаше заедно с песента, която се носеше с пращене от апарата. Беше три часът следобед.
	Зазвуча една от любимите й песни на Микис Теодоракис. Енергичното й бузуки беше идеален акомпанимент на чистенето, затова тя усили звука докрай. Музиката заглуши звука от отварянето на вратата и тъй като беше обърната с гръб, Мария не видя как Ана влезе и се разположи на един стол.
	Ана седя там цели десет минути, наблюдавайки как Мария работи. Нямаше намерение да й помогне, както беше нагласена с рокля от най-фин бял памук, извезана с миниатюрни сини цветчета. Какво извратено задоволство получаваше от това да вижда как сестра й се труди така! Но Ана не проумяваше как можеше да изглежда толкова щастлива и безгрижна и да пее, докато чисти полиците. Ала когато помисли за мъжа, за когото Мария щеше да се събере, тя разбра идеално. Сестра й сигурно беше най-щастливата жена на света. Как мразеше това. Ана се размърда и Мария, която изведнъж чу проскърцването на дървото по каменния под, се сепна.
	— Ана! — изпищя тя. — Откога седиш там? Защо не ми каза, че си дошла?
	— От цяла вечност съм тук — каза безучастно Ана.
	Знаеше, че Мария ще се подразни, като разбере, че я е наблюдавала.
	Мария слезе от стола и си свали престилката.
	— Да направя ли малко лимонада? — попита тя, прощавайки мигновено измамата на сестра си.
	— Да, моля — каза Ана. — Доста е горещо за септември, нали?
	Мария набързо разполови няколко лимона, изстиска ги добре в кана и разреди сока с вода, разбърквайки го енергично със захар. И двете изпиха по две чаши, преди да заговорят отново.
	— Какво правиш? — попита Ана. — Никога ли не спираш да работиш?
	— Подготвям къщата за времето, когато татко ще е сам тук — отвърна Мария. — Разчистих някои неща, които може да ти трябват. — Тя посочи към малка купчина играчки: кукли, една флейта, дори детски тъкачен стан.
	— На теб може да ти потрябват толкова скоро, колкото и на мен — защити се рязко Ана. — Без съмнение двамата с Маноли ще се надявате да продължите рода на Вандулакис, след като се ожените.
	Едва сдържаше ревността си към Мария и това единствено изречение събра цялото й негодувание. Дори и тя вече не се радваше на това, че е бездетна. Беше безплодна и горчива като изоставените лимонови кори, които лежаха на масата пред нея, смачкани и сухи.
	— Ана, какво има? — Мария не можеше да не попита дори ако това означаваше да навлезе по-навътре, отколкото усещаше, че има право. — Нещо не е наред. Можеш да ми кажеш, нали знаеш.
	Ана нямаше намерение да се доверява на Мария. Това беше последното, което планираше да направи. Беше дошла да види баща си, не да води интимни разговори със сестра си.
	— Нищо няма — сопна се тя. — Виж, мисля да се отбия при Савина и да се върна малко по-късно, когато татко се прибере.
	Когато Ана се обърна да си върви, Мария забеляза, че гърбът й е влажен и тънкият плат на плътно прилепналата й рокля е станал прозрачен от потта. Беше кристално ясно като водата в планински извор, че нещо я тревожи, но Мария осъзна, че няма да открие какво е. Може би Ана щеше да сподели със Савина и Мария щеше да разбере косвено какъв е проблемът. Толкова години бе разчитала лесно емоциите на по-голямата си сестра — те бяха като плакатите, разлепени по всяко дърво и стена, за да обявят деня и часа на някой концерт. Нямаше нищо скрито. Сега всичко изглеждаше толкова здраво увито, толкова затворено и тайно.
	Мария продължи да чисти и търка още около час, преди Гиоргис да се върне. Може би за пръв път тя не усети болка от това, че го напуска. Той изглеждаше силен за годините си и тя беше убедена, че ще оцелее и без нея в къщата. Напоследък не изглеждаше прекалено сломен от световните грижи и тя знаеше, че заради общуването с приятелите му в селската кръчма самотните вечери за щастие бяха рядкост.
	— Ана се отби по-рано — каза разговорливо тя. — Трябва да се върне много скоро.
	— Къде отиде? — попита Гиоргис.
	— Да види Савина, мисля.
	В този момент Ана влезе. Тя прегърна сърдечно баща си и двамата седнаха да си поговорят, докато Мария им приготвяше питиета. Разговорът им вървеше по повърхността на всички въпроси. Какво правеше Ана? Беше ли приключила работата по двете къщи? Как беше Андреас? Въпросите, които Мария искаше баща й да зададе — беше ли Ана щастлива, защо толкова рядко идваше в Плака — останаха непроизнесени. Не казаха нито дума за предстоящата сватба на Мария, изобщо не я споменаха, часът се изниза бързо и после Ана стана да си ходи. Казаха си довиждане и Гиоргис прие покана да посети къщата в Елунда за неделен обяд след малко повече от седмица.
	След вечеря, когато Гиоргис отиде в кафениона, Мария реши да свърши една последна работа. Тя събу обувките си, за да се покатери на един нестабилен стол, от който можеше да достигне дъното на един висок шкаф, и докато се качваше, забеляза странен белег на стъпалото си. Сърцето й спря за миг. На определена светлина петното почти не би се забелязвало. Беше като сянка, но наобратно, участък суха кожа, която бе леко по-бледа от останалата. Изглеждаше все едно бе изгорила крака си на слънцето и кожата се бе обелила, показвайки по-светлия пигмент отдолу. Вероятно нямаше защо да се безпокои, но от тревогата й призля. Мария обикновено се къпеше вечер и на смътната светлина нещо такова можеше да е останало незабелязано с месеци. По-късно щеше да сподели с Фотини, но още не възнамеряваше да безпокои баща си с това. В момента всички си имаха много неща на ума.
	Тази нощ бе най-тревожната, която Мария бе изтърпявала някога. Тя лежа будна почти до съмване. Нямаше как да знае със сигурност и все пак почти нямаше съмнения за това петно. Часовете тъмнина минаваха болезнено бавно, докато тя се въртеше в леглото и се терзаеше от страх. Когато най-накрая заспа неспокойно за малко, тя сънува майка си и огромни бурни води, които поглъщаха Спиналонга, сякаш островът беше голям кораб. Беше облекчение, когато денят настъпи. Щеше да отиде да види Фотини рано. Към шест часа приятелката й винаги беше станала, разтребваше чиниите от предишната вечер и приготвяше храната за следващата. Сякаш работеше повече от всеки в селото, което беше особено мъчно за нея, като се има предвид, че вече беше в третото тримесечие от бременността си.
	— Мария! Какво правиш тук толкова рано? — възкликна Фотини. Виждаше, че нещо тревожи приятелката й. — Да пийнем кафе.
	Тя се откъсна от работата и двете седнаха на голямата маса в кухнята.
	— Какъв е проблемът? — попита Фотини. — Изглеждаш така, сякаш не си мигнала. Да не би да си се загрижила за сватбата?
	Мария вдигна поглед към Фотини, обрамчен от сенки, тъмни като недокоснатото й кафе. Очите й се наляха със сълзи.
	— Мария, какво има? — Фотини се пресегна и покри с длан ръката на приятелката си. — Трябва да ми кажеш.
	— Ето това е — каза Мария. Тя стана и качи крака си върху стола, посочвайки избледнелия участък суха кожа. — Виждаш ли го?
	Фотини се наведе. Сега разбра защо приятелката й изглеждаше толкова разтревожена тази сутрин. От брошурите, които редовно се разпространяваха в Плака, всички бяха запознати с първите видими симптоми на проказата, а това много приличаше на един от тях.
	— Какво да правя? — промълви Мария, а по бузите й затекоха сълзи. — Не знам какво да правя.
	Фотини беше спокойна.
	— Като начало, не трябва да казваш на никого тук.
	Може да е нищо, а не искаш хората да си направят прибързани изводи, особено семейство Вандулакис. Трябва да получиш истинска диагноза. Баща ти прибира онзи доктор от острова почти всеки ден, нали? Защо не го помолиш да го погледне?
	— Доктор Лапакис е добър приятел на татко, но е твърде близо и някой може да чуе нещо. Имаше един друг лекар. Идваше преди войната. Дори не мога да си спомня името му, но мисля, че работеше в Ираклион. Татко трябва да знае.
	— Защо не се опиташ да се прегледаш при него тогава? Имаш достатъчно извинения да отидеш до Ираклион, щом сватбата ти наближава.
	— Но това означава да кажа на баща си — изхлипа Мария. Опита се да избърше сълзите от лицето си, но те продължаваха да текат. Нямаше как да го избегне. Дори ако можеше да го запази в тайна от всички останали, Гиоргис трябваше да научи, а той беше човекът, когото Мария най-много искаше да защити.
	Мария се върна вкъщи. Беше едва осем часът, но Гиоргис вече беше излязъл и тя знаеше, че ще трябва да почака до вечерта, за да говори с него. Реши да се разсее, като продължи с работата, която беше започнала предния ден, и се хвърли в нея с подновена сила и енергия, излъсквайки мебелите до блясък и изстъргвайки с нокът мръсотията от най-тъмните ъгълчета на всички шкафове и чекмеджета.
	Около единадесет на вратата се почука. Беше Ана. Мария беше будна вече от седем часа. Беше изтощена.
	— Здравей, Ана — каза тихо тя. — Идваш пак толкова скоро?
	— Забравих нещо — отговори Ана. — Чантата си. Трябва да се е пъхнала зад възглавницата.
	Тя прекоси стаята и, разбира се, намери скрита зад една възглавничка малка чанта от същата материя като роклята, която бе носила предишния ден.
	— Ето, знаех си, че е тук.
	Мария имаше нужда да отдъхне.
	— Искаш ли студено питие? — попита тя, покачила се върху стола.
	Ана стоеше закована, вперила поглед в нея. Мария неловко помръдна и слезе на пода. Очите на сестра й я проследиха, но целта им бяха голите й стъпала. Беше забелязала злокобния белег и за Мария беше твърде късно да го скрие.
	— Какво е това петно на крака ти? — запита рязко Ана.
	— Не знам — защити се Мария. — Вероятно не е нищо.
	— Хайде, дай да го видя! — каза Ана.
	Мария не искаше да се кара със сестра си, която се наведе, за да огледа ходилото й отблизо.
	— Мисля, че е нищо, но ще отида да го погледнат — каза твърдо тя, без да отстъпва.
	— Казала ли си на татко за това? И видял ли го е Маноли? — попита Ана.
	— Никой от двамата не знае все още — отговори Мария.
	— Е, и кога ще научат? Защото ако ти не им кажеш, аз ще го направя. На мен ми прилича на проказа — каза Ана. Не по-зле от Мария знаеше какво би означавала тази диагноза.
	— Виж — каза Мария, — ще кажа на татко довечера. Но никой друг не трябва да знае. Може да не е нищо.
	— Ще се омъжваш след по-малко от месец, така че не протакай твърде много, преди да разбереш. Щом узнаеш истината, веднага ще дойдеш и ще ми кажеш.
	Тонът на Ана беше недвусмислено заплашителен и през ума на Мария дори мина мисълта, че тя се наслаждава на представата, че сестра й е прокажена.
	— Ако нямам вест от теб до две седмици, ще се върна. — С тези думи тя си тръгна. Вратата се тресна след нея.
	Освен силното тупкане на сърцето на Мария единственото доказателство, че Ана бе присъствала в стаята, бе смътният полъх на френски парфюм.
	Тази вечер Мария показа ходилото си на Гиоргис.
	— Трябва да отидем при доктор Кирицис — каза той. — Той работи в голямата болница в Ираклион. Веднага ще му пиша.
	Не каза нищо повече, ала стомахът му се обръщаше от страх.


>>	Петнадесета глава

	Гиоргис получи отговор по-малко от седмица след като писа на доктор Кирицис.
C>
	Скъпи кирие Петракис,
	Много ви благодаря, че ми писахте. Съжалявам да науча за вашите притеснения за дъщеря ви и ще се радвам, ако ме посетите за преглед. Ще ви очаквам в понеделник, 17 септември, в 12 часа.
	Бих искал и да изразя съболезнованията си за смъртта на прекрасната ви съпруга Елени. Знам, че беше преди няколко години, но аз научих новината едва наскоро от доктор Лапакис, с когото отново се свързах.
	С любезни поздрави:
@	Искрено ваш: Николаос Кирицис
C$
	Определеният час беше само след няколко дни, което беше облекчение и за бащата, и за дъщерята, защото вече и двамата не можеха да мислят за друго освен за белега върху ходилото на Мария.
	След закуската на сутринта в уречения понеделник те тръгнаха на тричасовото пътуване до Ираклион. На никого не се стори странно, че двамата отиват заедно на толкова дълго пътешествие и всички помислиха, че е заради нещо, свързано с предстоящата сватба. „Бъдещите булки трябва да си купят рокля и всякакви други одежди, а какво по-изискано място има за това от Ираклион?“ — бъбреха си жените на портите тази вечер.
	Беше дълго и често ветровито пътуване по крайбрежието и когато наближиха града и се откри гледката към внушителното венецианско пристанище, на Мария повече от всичко на света й се искаше да няма причина да са тук. През целия си живот не беше виждала такъв прахоляк и хаос, а шумът от камионите и строежите я оглушаваше. Гиоргис не беше идвал в града от войната и като се изключат яките градски стени, които упорито бяха устояли на немските бомбардировки, по-голямата част от столицата бе променена до неузнаваемост. Те обикаляха объркани, мяркаха просторни площади с играещи фонтани в центъра им само за да подминат същото място след известно време и да осъзнаят с раздразнение, че се въртят в кръг. Най-накрая забелязаха новопостроената болница и Гиоргис паркира пред нея.
	Беше дванайсет без десет и докато успеят да се ориентират в лабиринта от коридори на болницата и да намерят отделението на доктор Кирицис, бяха закъснели за часа си. Особено Гиоргис беше притеснен.
	— Ще ми се да бяхме предвидили повече време — косеше се той.
	— Не се тревожи, сигурна съм, че той ще разбере. Не сме виновни, че градът се е превърнал в лабиринт или че са построили болницата по същия начин — каза Мария.
	Посрещна ги сестра, която записа няколко подробности, докато седяха в задушния коридор. Доктор Кирицис щеше да ги приеме след малко. Двамата седяха мълчаливо и вдишваха непознатите антисептични миризми, типични за болницата. Нямаха за какво да си говорят, но имаха какво да наблюдават, докато сестрите прехвърчаха по коридора и от време на време минаваше някой пациент на количка. Най-сетне сестрата дойде, за да ги въведе в кабинета.
	Войната бе преобразила лицето на Ираклион, ала бе оставила още по-голям отпечатък върху доктор Кирицис. Въпреки че слабата му фигура беше непроменена, гъстата му черна коса бе станала сребристосива, а гладкото преди лице сега носеше явните следи на възрастта и преумората. Всичките четиридесет и две години му личаха.
	— Кирие Петракис — каза той, излизайки иззад бюрото си и поемайки ръката на Гиоргис.
	— Това е дъщеря ми Мария — каза Гиоргис.
	— Деспинида* Петракис. Виждали сме се преди повече от десет години, но ви помня като дете — каза доктор Кирицис, докато се здрависваше с нея. — Моля, седнете и ми разкажете защо сте тук.
	[* Госпожице (гр.). — Бел.прев.]
	Мария започна да описва симптомите си, отначало изнервено.
	— Преди две седмици забелязах бледо петно на лявото си стъпало. Леко сухо е и малко изтръпнало. Предвид болестта на майка ми не можех да го оставя без внимание и затова сме тук.
	— И само тази единична област ли е? Или има и други?
	Мария хвърли поглед към баща си. След откриването на първото петно тя бе намерила още няколко. Никой не я виждаше без дрехи и й беше много трудно да извие врата си, за да разгледа собствения си гръб в малкото огледало на спалнята, но дори на слабата светлина бе успяла да различи още няколко белега. Петното на стъпалото й вече не беше единственото.
	— Не — отговори тя. — Има и други.
	— Ще трябва да ги прегледам, и мисля, че ще се наложи да вземем малко натривки от кожата.
	Доктор Кирицис стана и Мария го последва в манипулационната, като оставиха Гиоргис сам в кабинета да съзерцава анатомичните рисунки, наредени по стените. Най-напред Кирицис прегледа петното на крака й, а после и тези на гърба. След това провери чувствителността им, първо с перце, а после с игла. За него нямаше съмнение, че има известно увреждане на нервните окончания, но не беше сигурен сто процента дали проказата беше причината. Записа всички подробности, след което отбеляза върху скица на тялото къде са намерени белезите.
	— Съжалявам, деспинида Петракис, ще трябва да взема натривки. Няма да трае дълго, но се опасявам, че кожата ви ще е малко разранена след това.
	Мария седеше, без да продумва, докато Кирицис и сестрата приготвяха стъкла и събираха необходимите инструменти. Само преди месец се бе хвалила пред приятелките си с най-новите попълнения на чеиза си — копринени чорапи, които плуваха в ръцете им, по-леки от въздуха, прозрачни като крилцата на водно конче. Беше си ги сложила и те се бяха плъзнали по кожата й, тъй ефирни, сякаш стройните й крака бяха все още голи. Единствено тъмният ръб, който вървеше по задната страна на крака, издаваше съществуването им. След това бе премерила обувките, които щеше да носи в деня на сватбата си, а сега същото стъпало, което се бе плъзнало в онази изящна обувка, щеше да бъде порязано.
	— Деспинида Петракис, моля, легнете на кушетката. — Думите на доктор Кирицис прекъснаха унеса й.
	Скалпелът беше остър като бръснач. Той проникна в кожата й на не повече от два милиметра, но в ума си тя виждаше разреза преувеличен. Чувстваше се все едно я режат на парчета като месо, докато докторът събираше достатъчно тъкан изпод повърхността на кожата й, която да постави на предметното стъкло и да разгледа под микроскоп. Тя потрепна и очите й се насълзиха от болка и страх. След това Кирицис взе натривка от гърба й, а сестрата бързо й сложи антисептичен мехлем и памук.
	След като кървенето спря, сестрата помогна на Мария да стане от кушетката и заедно се върнаха в кабинета на лекаря.
	— Добре — каза Кирицис. — Ще получа резултатите от тези натривки след няколко дни. Ще ги прегледам за наличието на бацила на Хансен, което е единственото категорично доказателство за наличието на проказа. Мога да ви пиша, или, ако предпочитате, можете да дойдете отново и да ви кажа лично. Според мен е по-добре за всички, ако диагнозата може да бъде съобщена лице в лице.
	Въпреки че това означаваше дълъг път, и бащата, и дъщерята знаеха, че не искат да получат такава новина по пощата.
	— Ще дойдем да ви видим — каза Гиоргис от името на двамата.
	Преди да си тръгнат от болницата си уговориха нов час. Доктор Кирицис щеше да ги очаква по същото време следващата седмица. Като истински професионалист той не им бе дал никакъв намек за това какъв резултат очаква. Определено не искаше да ги тревожи излишно, нито да им дава лъжливи надежди и затова отношението му беше неутрално, почти равнодушно.


	Това беше най-дългата седмица в живота на Мария. Само Фотини знаеше, че приятелката й живее на ръба на бездна. Мария се опитваше да се занимава с колкото може повече практични задачи, но нищо не успяваше да отвлече мислите й от онова, което можеше да се случи следващия понеделник.
	В петъка, преди уречения за връщане в Ираклион ден, я посети Ана. Беше нетърпелива да узнае: беше ли отишла Мария да се изследва? Какви бяха резултатите? Защо не ги знаеше? Кога щяха да научат? Във въпросите й не се усещаше съчувствие или загриженост. Мария отговаряше на сестра си едносрично и накрая Ана си тръгна.
	Щом сестра й се скри от поглед, Мария се втурна при Фотини. Беше разстроена от почти отмъстителната нотка на ентусиазъм, която бе доловила в реакцията на Ана към ситуацията.
	— Предполагам, че тръпне за сведения, защото това може да я засегне по един или друг начин — каза Фотини, стискайки здраво ръката на приятелката си. — Но ние не трябва да си мислим за това. Трябва да бъдем оптимисти, Мария.
	Мария се бе скрила за няколко дни. Бе изпратила съобщение на Маноли, че не се чувства добре и няма да може да го види преди идната седмица. За щастие той не се усъмни, а когато видя Гиоргис в кръчмата в Плака, бъдещият му тъст потвърди измислицата и увери Маноли, че дъщеря му скоро ще се оправи. Мария беше нещастна от това, че не може да се види с Маноли. Неговата веселост й липсваше и тя се чувстваше натежала от отчаяние при изгледите сватбата им да бъде застрашена.
	Най-после дойде понеделникът. Мария и Гиоргис повториха пътуването до Ираклион, но този път намериха болницата по-лесно и скоро отново седяха пред кабинета на Кирицис. Беше негов ред да закъснее. Сестрата излезе да ги види и се извини за забавянето. Каза им, че доктор Кирицис е задържан, но ще дойде до половин час. Мария почти не беше на себе си. Досега бе успявала да сдържа тревогата си, ала трийсетте минути, през които трябваше да чака, надхвърляха пределите на издръжливостта й и тя закрачи нагоре-надолу по коридора, опитвайки се да се успокои.
	Накрая лекарят дойде, обсипа ги с извинения, че ги е накарал да чакат, и ги въведе право в кабинета си. Цялото му държание изглеждаше толкова различно от миналото им идване. Картонът на Мария беше на бюрото му, той го отвори и пак го затвори, сякаш за да си припомни нещо. Разбира се, нямаше какво. Знаеше точно какво трябва да каже и нямаше причина да кара тези хора да чакат повече. Заговори направо.
	— Деспинида Петракис, опасявам се, че в петната по кожата ви има бактерии, които сочат, че в тялото ви има проказа. Съжалявам, че новината е лоша.
	Не беше сигурен за кого новината е по-смазваща — за дъщерята или за бащата. Момичето беше копие на починалата си майка и той остро осъзнаваше жестокото повтаряне на историята. Мразеше тези моменти. Естествено, имаше успокоителни думи, които можеше да използва, за да притъпи удара, като: „не е толкова напреднала, така че може би ще можем да ви помогнем“, или „мисля, че хванахме болестта рано“. Но независимо от начина на поднасяне, лошата новина си беше това: лоша, катастрофална и жестока.
	Бащата и дъщерята седяха мълчаливо. Най-лошите им страхове се бяха сбъднали. И двамата виждаха мислено Спиналонга, вече знаейки със сигурност, че това ще е последната цел на Мария, нейната съдба. Макар че първоначално се бе поболяла от тревога, през последните няколко дни Мария се бе опитала да се убеди, че всичко ще бъде наред. Щеше да бъде непоносимо да си представя най-лошото.
	Кирицис знаеше, че трябва да запълни зеещата тишина, която бе настанала в стаята, и докато двамата възприемаха ужасната новина, той се опита да ги подкрепи донякъде.
	— Това е много тежка новина за вас и много съжалявам, че ви я съобщавам. Но трябва да ви уверя, че в изучаването на проказата е постигнат голям напредък. Когато съпругата ви беше болна, кирие Петракис, единствените методи за облекчение и лекуване на заболяването бяха, по мое мнение, изключително примитивни. През последните няколко години има съществен прогрес и аз много се надявам, че ще ви помогне, деспинида Петракис.
	Мария беше забила поглед в пода. Чуваше, че докторът говори, но звучеше сякаш е някъде много далеч. Едва когато чу името си, вдигна очи.
	— Според мен — казваше той — може да минат осем или десет години, преди заболяването ви да се развие. В настоящия момент вашият тип проказа е неутрален и ако останете в иначе добро здраве, не би трябвало да се развие в лепроматозен тип.
	„Какво казва? — помисли си Мария. — Че на практика съм осъдена на смърт, но ще отнеме дълго време да умра?“
	— И така — гласът й беше почти шепот, — какво следва?
	За пръв път, откакто беше влязла в стаята, Мария погледна право към Кирицис. От твърдия му поглед разбираше, че той не се бои от истината и че няма да премълчи нищо от онова, което тя имаше нужда да знае. Трябваше да бъде смела, ако не заради себе си, то заради баща си. Не трябваше да плаче.
	— Ще пиша на доктор Лапакис да му обясня ситуацията и в рамките на следващата седмица ще трябва да се присъедините към колонията на Спиналонга. Вероятно няма нужда да ви го казвам, но ви съветвам да говорите колкото се може по-малко за това, освен пред най-близките си. Хората все още имат много остарели разбирания за проказата и смятат, че могат да се заразят само от това, че са в една стая с нейна жертва.
	В този момент Гиоргис се намеси.
	— Знаем — каза той. — Не можеш да живееш дълго срещу Спиналонга, без да научиш какво мислят повечето хора за прокажените.
	— Предразсъдъците им нямат никакво научно основание — увери ги Кирицис. — Дъщеря ви може да се е заразила навсякъде и по всяко време — но се опасявам, че повечето хора са твърде невежи, за да го разберат.
	— Мисля, че е време да си вървим — каза Гиоргис на Мария. — Докторът ни каза каквото трябваше да знаем.
	— Да, благодаря ви — Мария вече се бе овладяла напълно. Знаеше какво трябва да направи и къде ще прекара остатъка от живота си. Не с Маноли в Елунда, а сама на Спиналонга. За миг й се прииска всичко да свърши по-бързо. Бе прекарала последната седмица в Чистилището, ала сега знаеше какво я очаква. Всичко беше толкова сигурно.
	Кирицис им отвори вратата.
	— Само още нещо — каза той. — Пиша си редовно с доктор Лапакис и предстои да подновя визитите си на Спиналонга. Следователно ще участвам в лечението ви.
	И двамата изслушаха утешителните му думи. Беше мило от негова страна да бъде толкова внимателен, но това не помогна.
	Мария и Гиоргис излязоха от болницата на яркото следобедно слънце. Навсякъде около тях хората си вървяха по работата, без да забелязват мъката на двамата, които стояха там. Животът на всички онези, които сновяха напред-назад, бе същият, както когато бяха станали от леглото тази сутрин. Това беше просто още един обикновен ден. Как завиждаше Мария на баналните им задачи, които след няколко дни щяха да са недостъпни за нея. Само за един час животът й и този на баща й се бяха променили изцяло. Бяха пристигнали в болницата с късче надежда, а я напускаха без нищо.
	Мълчанието изглеждаше най-лесното скривалище. Поне за известно време. Ала след около час път Мария проговори.
	— На кого да кажем най-напред?
	— Трябва да кажем на Маноли, а после на Ана и на семейство Вандулакис. След това няма да има нужда да казваме на никого. Всички ще разберат.
	Поговориха какво ще е необходимо да се направи, преди Мария да замине. Не беше много. С предстоящата й сватба всичко вече беше приготвено за заминаването й.
	Когато пристигнаха в Плака, колата на Ана бе паркирана пред къщата им. Тя беше последният човек на земята, който Мария искаше да види. Много повече би предпочела да потърси утеха от Фотини. Но Ана все още имаше ключ и бе влязла в къщата. Вече бе почти тъмно и тя седеше в полумрака, очаквайки завръщането им. Без съмнение новините бяха лоши. Когато влязоха, покрусените им лица казваха всичко, но Ана, нечувствителна както винаги, наруши мълчанието им.
	— Е? — попита тя. — Какъв е резултатът?
	— Резултатът беше положителен.
	За миг Ана се обърка. Положителен? Това звучеше добре, защо тогава бяха намръщените физиономии? Бе изпаднала в недоумение и осъзна, че самата тя не знае какъв би бил по-добрият резултат. Ако сестра й нямаше проказа, щеше да се омъжи за Маноли. За Ана това беше нежелан изход. Ако Мария имаше проказа, това веднага щеше да повлияе на статуса на Ана в рода Вандулакис. Неизбежно щяха да открият, че Мария не е единствената от семейство Петракис, която е отишла на остров Спиналонга. Нито един изход не беше желан, ала тя не можеше да реши коя от двете злини беше по-малката.
	— Което означава какво? — чу се да пита Ана.
	— Имам проказа — отговори сестра й.
	Думите бяха прости и откровени. Сега дори Ана остави тишината да се проточи. И тримата, които стояха в стаята, знаеха точно какво означава това и нямаше нужда от въпроси.
	— Ще ида да се видя с Маноли тази вечер — каза решително Гиоргис. — И с Александрос и Елефтерия Вандулакис утре. Всички те трябва да научат колкото се може по-скоро.
	С тези думи той излезе. Дъщерите му поседяха за малко заедно, въпреки че нямаха какво толкова да си кажат. Ана щеше да се види със свекъра и свекърва си по-късно тази вечер и се терзаеше дали трябва да им каже нещо, преди Гиоргис да има тази възможност. Щеше ли да притъпи удара, ако сама им съобщеше новината?
	Въпреки че вече беше късно, Гиоргис знаеше, че Маноли ще бъде в кръчмата в селото. Той влезе и заговори направо, дори рязко.
	— Трябва да говоря с теб, Маноли. Насаме — добави той.
	Оттеглиха се на една маса в ъгъла на кръчмата, където никой друг не можеше да ги чуе.
	— Опасявам се, че имам лоши новини. Мария няма да може да се омъжи за теб.
	— Какво е станало? Защо не? Кажи ми! — гласът на Маноли звучеше невярващо. Знаеше, че Мария не е добре от няколко дни, но бе предположил, че е нещо леко. — Трябва да ми кажеш какво не е наред!
	— Тя има проказа.
	— Проказа! — изрева Маноли.
	Думата проехтя в стаята и смълча всички присъстващи. Но това беше дума, с която повечето хора тук бяха свикнали, и след няколко минути разговорите им се възобновиха.
	— Проказа — повтори той, този път по-тихо.
	— Да, проказа. Вдругиден ще я закарам на Спиналонга.
	— Как се е заразила? — попита Маноли, който веднага почувства притеснение за собственото си здраве.
	Какво трябваше да му отговори Гиоргис? Можеше да изминат много години преди симптомите на проказата да се проявят и наистина беше възможно Мария да се е заразила от майка си преди толкова време. Помисли си за Ана и последиците, които това щеше да има за нея. Вероятността и тя да има проказа бяха безкрайно малки, ала той знаеше, че семейство Вандулакис няма да го повярват без известно убеждаване.
	— Не знам. Но не е много вероятно някой да го е прихванал от нея — отвърна той.
	— Не знам какво да кажа. Това е такава ужасна новина.
	Маноли дръпна стола си по-далеч от Гиоргис. Беше несъзнателен, но многозначителен жест. Този човек нямаше да предложи утеха, нито се нуждаеше от нея. Гиоргис го погледна и се изненада от това, което видя. Не виждаше рухнал мъж с разбито сърце, който току-що е научил, че не може да се ожени за жената на мечтите си. Маноли беше разтърсен, но в никакъв случай съсипан.
	Много му беше жал за Мария, но светът му не свършваше с това. Макар да я бе обичал, през живота си беше обичал страстно и дузина други жени и беше реалист. Рано или късно чувствата му щяха да си намерят друг обект, Мария не беше неговата единствена истинска любов. Той не вярваше в тази идея. Според опита му любовта беше стока и ако си роден с обилен запас, винаги остава много за следващата жена. Бедната Мария. Проказата, доколкото Маноли знаеше, беше най-ужасната съдба за всяко човешко същество, но, за бога, той можеше да се зарази от същата болест, ако тя я бе открила по-късно. Да не дава Господ.
	Двамата мъже поговориха още малко, преди Гиоргис да си тръгне. Трябваше да стане много рано, за да отиде при Александрос и Елефтерия. Когато на следващата сутрин пристигна в дома на Вандулакис, четиримата вече го чакаха. Изнервената прислужница го въведе в мрачната дневна, където Александрос, Елефтерия, Андреас и Ана седяха като восъчни фигури, студени, мълчаливи, вперили погледи в него.
	Знаейки, че е само въпрос на време, преди истината за историята на семейството й да излезе наяве, Ана бе признала на Андреас, че майка й е починала на Спиналонга. Бе преценила, че честността й ще изглежда като достойнство в тази ситуация. Очакваше я разочарование.
	Въпреки че Александрос Вандулакис беше интелигентен мъж, във възгледите си за проказата не бе по-различен от някой невежа. Въпреки възраженията на Ана, че проказата може да се предава само при близък контакт с болния човек и че дори тогава шансът за заразяване е малък, изглежда той вярваше на отколешния мит, че болестта е наследствена и че появата й в някое семейство е проклятие. Нищо не можеше да го разубеди.
	— Защо запазихте болестта на Мария в тайна до последната минута? — попита той, пламнал от ярост. — Посрамихте семейството ни!
	Елефтерия се опита да удържи съпруга си, но той беше решен да продължи.
	— В името на достойнството ни и на името Вандулакис ще оставим Ана в нашето семейство, въпреки че никога няма да ви простим начина, по който ни измамихте. Не само един прокажен в семейството ви, а двама, научаваме сега. Само едно нещо би утежнило положението и това щеше да е, ако нашият племенник Маноли се бе оженил за дъщеря ти. От сега нататък ще се радваме, ако се държиш настрана от дома ни. Ана ще те посещава в Плака, но ти повече не си добре дошъл тук, Гиоргис.
	Не казаха и една загрижена дума за Мария, нито за миг не помислиха за бедата й. Семейство Вандулакис се бе обединило и дори сърдечната Елефтерия сега седеше мълчаливо, уплашена, че съпругът й ще насочи гнева си към нея, ако проговори в защита на семейство Петракис. Беше време Гиоргис да си върви и той напусна дома на дъщеря си за последен път, без да проговори. По пътя обратно към Плака гърдите му се разтърсваха от ридания, докато оплакваше последното разкъсване на семейството си. Сега то беше на практика унищожено.


>>	Шестнадесета глава

	Когато Гиоргис се прибра, завари Фотини вече в къщата да помага на Мария. И двете прекъснаха разговора си, когато той влезе, и разбраха, без да питат, че сблъсъкът със семейство Вандулакис е бил труден. Гиоргис изглеждаше още и по-блед и съкрушен, отколкото бяха очаквали.
	— Нямат ли жал? — извика Мария и скочи да утеши баща си.
	— Опитай се да не им се сърдиш, Мария. При тяхното положение имат много да губят.
	— Да, но какво казаха?
	— Казаха, че съжаляват, че женитбата няма да се осъществи.
	В известен смисъл думите на Гиоргис бяха истина. Той просто пропускаше голяма част. Какъв смисъл да казва на Мария, че не искат никога повече да го виждат, че ще благоволят да задържат Ана в семейството, но що се отнася до тях, баща й вече не е част от него? Дори Гиоргис разбираше колко важни са достойнството и доброто име и щом Александрос Вандулакис смяташе, че семейство Петракис заплашва да опетни неговите, какъв избор имаше?
	Неутралните думи на Гиоргис почти съответстваха на състоянието на Мария. Последните няколко дни бяха преминали като насън, сякаш тези събития не се бяха случили с нея, а с някого другиго. Баща й описа как Маноли бе реагирал на новината и тя без затруднение прочете между редовете: той беше натъжен, но не полудял от мъка.
	Гиоргис остави двете жени да се приготвят за заминаването на Мария, въпреки че нямаше много за вършене. Само преди няколко седмици тя бе приготвяла чеиза си, затова сандъците, пълни с вещите й, вече стояха готови в ъгъла на стаята. Беше внимавала да не вземе нещо, от което самият Гиоргис би имал нужда, но бе предвидила, че на жилището на Маноли липсва много от онова, което превръща една къща в дом, и в сандъците бяха подредени много неща за домакинството: купи, дървени лъжици, везните й, ножици и ютия.
	Сега трябваше да реши какво да извади оттам. Изглеждаше нечестно да вземе подарените неща, когато отиваше в колония на прокажени вместо в брачния си дом насред маслиновата горичка, а и каква работа биха й свършили на Спиналонга нощниците и бельото, които й бяха подарили за чеиза? Когато ги вдигна, й се стори, че всички тези фриволни луксозни дрехи принадлежат на друг живот, също като бродираните кърпи и калъфки, върху които бе работила толкова дълго. Държейки ги в скута си, Мария зарони сълзи върху фино извезания лен. Продължилото толкова месеци вълнение бе свършило и жестокостта на обрата я измъчваше.
	— Защо не ги вземеш? — каза Фотини, обгръщайки приятелката си с ръка. — Няма причина да не притежаваш хубави неща на Спиналонга.
	— Права си, предполагам, може да направят живота по-поносим — тя ги прибра отново и затвори сандъка. — И така, какво още мислиш, че трябва да взема? — попита тя храбро, все едно се приготвяше да тръгне на дълго и приятно пътуване.
	— Ами, баща ти ще прави доставки няколко пъти в седмицата, така че винаги може да ти изпрати всичко, което ти трябва. Но защо не вземеш от билките си? Не е много вероятно всички да растат на острова, а там със сигурност има хора, които ще се възползват от тях.
	Прекараха деня в изясняване на онова, от което Мария щеше да има нужда на острова. Беше резултатен начин да не мисли за неизбежната катастрофа, която беше заминаването й. Фотини поддържаше спокойния ход на разговора, който не прекъсна, докато не се стъмни. Никоя от тях не бе излизала от къщата цял ден, но дойде моментът Фотини да си тръгне. В таверната щяха да имат нужда от нея и освен това тя усещаше, че тази вечер Мария и баща й трябва да са сами.
	— Няма да се сбогувам — каза тя. — Не само защото боли, но и защото това не е сбогом. Ще те видя пак, следващата седмица и по-следващата.
	— Как така? — попита Мария, поглеждайки разтревожено приятелката си. За един кратък миг се зачуди дали и Фотини не е прокажена. Не може да бъде, помисли си тя.
	— Ще идвам от време на време с баща ти при доставките — каза Фотини просто.
	— Ами бебето?
	— Бебето няма да дойде преди декември и освен това Стефанос може да се грижи за него, докато идвам отсреща да те виждам.
	— Би било прекрасно да си мисля, че можеш да дойдеш да ме видиш — каза Мария, чувствайки внезапен прилив на смелост. На острова имаше толкова много хора, които не бяха виждали свой роднина от години. Тя поне щеше да има редовна възможност да вижда баща си, а сега и най-добрата си приятелка.
	— Значи това е. Без сбогувания — каза наперено Фотини. — Само „до следващата седмица“. — Не прегърна приятелката си, тъй като дори тя се безпокоеше от такава близост, особено с нероденото си дете. Никой, дори Фотини, не можеше напълно да пренебрегне страха, че проказата може да се предаде от най-повърхностния контакт.
	Когато Фотини си тръгна, Мария остана сама за пръв път от няколко дни. Прекара следващите няколко часа, препрочитайки писмата на майка си, като от време на време хвърляше поглед към прозореца, през който зърваше Спиналонга. Островът я чакаше. Скоро всичките й въпроси за това какво е в колонията на прокажените щяха да получат отговор. Малко оставаше, съвсем малко. Остро почукване на вратата прекъсна унеса й. Не очакваше никого и определено някой, който би тропал толкова силно.
	Беше Маноли.
	— Мария — каза той, останал без дъх, сякаш бе тичал. — Исках само да се сбогувам. Ужасно съжалявам, че всичко трябваше да свърши така.
	Не протегна ръце, за да я прегърне. Тя не го и очакваше. Онова, на което се надяваше, бе да долови по-силна мъка. Държанието му потвърди пред Мария онова, което почти бе подозирала — че голямата страст на Маноли скоро щеше да намери друг получател. Гърлото й се сви. Почувства се, все едно е преглътнала начупено стъкло, и не може нито да проговори, нито да заплаче. Очите му не искаха да срещнат нейните.
	— Сбогом, Мария — измънка той. — Сбогом. — След няколко мига вече го нямаше и вратата пак беше затворена.
	Мария се чувстваше празна като тишината, която отново изпълваше къщата.
	Гиоргис още не се беше върнал. Бе прекарал последния свободен ден на дъщеря си, зает с нормални монотонни дейности — кърпене на мрежи, почистване на лодката и превозването на доктор Лапакис. По пътя обратно с доктора му съобщи новината. Каза го толкова небрежно, че Лапакис отначало не я възприе.
	— Утре ще докарам дъщеря си на Спиналонга — каза Гиоргис. — Като пациент.
	За Мария бе напълно обичайно да придружава баща си при доставките, затова Лапакис отначало не реагира и последните думи се изгубиха във вятъра.
	— Отидохме на преглед при доктор Кирицис — добави Гиоргис. — Той ще ви пише.
	— Защо? — попита Лапакис, вслушвайки се по-внимателно.
	— Дъщеря ми има проказа.
	Макар да се опита да го скрие, Лапакис бе поразен.
	— Дъщеря ти има проказа? Мария? Боже мой! Не осъзнах… ето защо утре ще я доведеш на Спиналонга.
	Гиоргис кимна, концентрирайки се върху направляването на лодката в малкото пристанище на Плака. Лапакис слезе от борда. Бе виждал очарователната Мария толкова много пъти и беше потресен от новината. Чувстваше, че трябва да каже нещо.
	— Тя ще получи най-добрите възможни грижи на Спиналонга — заяви той. — Ти си един от малкото, които знаят как е там наистина. Не е толкова лошо, колкото си мислят хората, но все пак толкова много съжалявам, че това се е случило.
	— Благодаря ви — каза Гиоргис и завърза лодката. — Ще се видим утре сутринта, но може да закъснея малко. Обещах на Мария да я закарам много рано, но ще се постарая да се върна да ви взема в обичайния час.
	Старият рибар звучеше свръхестествено спокойно, така нормално, сякаш се уговаряше за най-обикновен ден. „Така се държат хората в първите няколко дни при тежка загуба“, помисли си Лапакис. Може би така беше по-добре.
	Мария бе приготвила вечеря за себе си и баща си и около седем вечерта те седнаха един срещу друг. Тази вечер важен беше ритуалът на храненето, не самото ядене, защото и двамата нямаха апетит. Това щеше да бъде последната им вечеря. За какво разговаряха? Говориха за незначителни неща, като това какво е опаковала Мария в сандъците си, както и за по-важни като това кога отново ще види баща си на острова и колко често може да го очаква Савина на вечеря в дома на Ангелопулос всяка седмица. Ако някой подслушваше, щеше да помисли, че Мария просто се мести да живее в друга къща. Изтощени, те се оттеглиха да спят в девет вечерта.
	До шест и половина на другата сутрин Гиоргис бе пренесъл всички сандъци на Мария до кея и ги бе натоварил на лодката си. Той се върна вкъщи да я вземе. Заминаването на Елени бе все още живо в ума му, сякаш бе станало вчера. Спомни си онзи майски ден, в който слънцето бе огрявало тълпата приятели и ученици, докато жена му им бе махала за сбогом. Тази сутрин селото тънеше в мъртва тишина. Мария просто щеше да изчезне.
	Из тесните улички на Плака фучеше студен вятър. Хладината на есенния въздух обгърна Мария, сковавайки тялото и ума й до безчувственост, която почти притъпи сетивата й, но не можеше с нищо да облекчи мъката й.
	Измина със залитане последните няколко метра до кея, облегната на баща си, с походка на старица, на която всяка стъпка носи пробождаща болка. Но нейната болка не беше физическа. Тялото й беше силно като това на всяка млада жена, дишала цял живот чистия критски въздух, кожата й беше също тъй свежа, а очите също тъй наситенокафяви и ясни като на всяка друга девойка на този остров.
	Малката лодка, нестабилна под товара си от различни вързопи, превързани с връв, се клатушкаше и люшкаше в морската вода. Гиоргис бавно се спусна в нея и докато се опитваше да задържи съда стабилен с едната си ръка, протегна другата, за да помогне на дъщеря си. Тя се качи на борда без произшествия и той загрижено я уви в одеяло, за да я предпази от стихиите. След това единственият знак, че тя не бе просто още някоя част от товара, бяха дългите кичури тъмна коса, които летяха и танцуваха свободно с вятъра. Той внимателно освободи лодката от пристана й — нямаше какво повече да се каже или направи — и пътуването им започна. Това не беше началото на кратка разходка за доставка на провизии, а на еднопосочното пътуване на Мария, с което започваше нов живот. Живот на Спиналонга.


>>	Седемнадесета глава

	В момента, когато Мария искаше времето да спре, то сякаш вървеше по-бързо от всякога и скоро тя щеше да бъде стоварена на студа там, където вълните се разбиваха в брега. За пръв път си бе пожелала двигателят на лодката да заглъхне, но водата между сушата и острова бе преодоляна за минути и нямаше връщане назад. Искаше да се вкопчи в баща си, да го помоли да не я изоставя тук, сама с двата сандъка, в които сега бе прибран животът й. Но сълзите й бяха свършили. Бе наквасила рамото на Фотини много пъти след откриването на белега върху крака й, а възглавницата й бе омекнала от сълзите, които бе проляла през последните две окаяни нощи. Сега не беше време за плач.
	Няколко минути постояха сами. Гиоргис нямаше да я остави, преди някой да дойде. Сега той познаваше процедурата за посрещане на новодошлите на острова, колкото и самите му жители, и знаеше, че скоро ще ги посрещнат.
	— Мария, бъди храбра — каза тихо Гиоргис. — Ще се върна утре. Ела да ме видиш, ако можеш.
	Той задържа двете й длани в своите. Тези дни беше смел, особено с дъщеря си. По дяволите всичко, ако се заразеше с проказа. Може би това щеше да бъде най-милостивото решение, защото тогава можеше да дойде да живее с Мария. Ако това се случеше, истинският проблем щяха да бъдат доставките до Спиналонга. Много трудно щяха да намерят друг човек, който да ги прави, и това щеше да причини неизмерими трудности и несгоди на острова.
	— Разбира се, че ще дойда, ако е позволено — отговори тя.
	— Сигурен съм, че ще бъде. Виж — каза Гиоргис, посочвайки към човека, който се появи от дългия тунел, минаващ през старата крепостна стена. — Ето го Никос Пападимитриу, кмета на острова. Вчера му изпратих бележка, за да му кажа, че днес ще те доведа. Него трябва да попитаме.
	— Добре дошла на Спиналонга — каза Пападимитриу, обръщайки се към Мария. Лекотата на тона му я порази, но това я разсея за момент. — Баща ви ми изпрати бележка, в която ми съобщаваше да очаквам пристигането ви. Сандъците ще бъдат пренесени до дома ви скоро. Да тръгваме ли?
	Той й направи жест да го последва по няколкото стъпала, които водеха в тунела. Само преди няколко седмици в Агиос Николаос тя бе гледала холивудски филм, в който героинята бе пристигнала е лимузина и бе въведена по червен килим в разкошен хотел, където портиерът се бе погрижил за багажа й. Мария се опита да види себе си в същата онази сцена.
	— Преди да тръгнем — каза припряно тя — мога ли да поискам разрешение да идвам да виждам баща си, когато докарва доктор Лапакис и прави доставките си?
	— Но разбира се! — прогърмя гласът на Пападимитриу. — Това се подразбираше. Знам, че няма да се опитате да избягате. Преди се налагаше да не допускаме хората до пристана, за да не се опитат да се измъкнат, но в днешно време повечето не искат да се махнат от острова.
	Гиоргис искаше да остави момента на раздялата зад гърба си.
	— Знам, че ще бъдат добри с теб — бяха успокоителните думи, които се чу да й казва. — Знам, че ще бъдат добри.
	Един от двамата трябваше да се извърне пръв и Гиоргис изчака дъщеря си да го направи. Винаги се бе разкайвал за прибързаното си заминаване, когато Елени бе пристигнала на острова преди четиринадесет години. Мъката му беше тъй силна, че бе тръгнал с лодката си, преди дори да си кажат довиждане, но днес трябваше да прояви повече кураж заради дъщеря си. Сега Гиоргис знаеше много за острова, докато някога, преди толкова години, беше идвал само по работа, на служебна разходка веднъж или два пъти седмично, за да разтовари сандъците на кея и да се оттегли набързо. През изминалите години представата му за всичко това бе получила човешко измерение и той бе проследил развитието на острова, както никой външен човек не бе го правил.
	Никос Пападимитриу бе кмет на острова от изборите през 1940 година, когато Петрос Контомарис най-накрая се бе оттеглил, и сега бе останал на този пост по-дълго от предшественика си. Бе постигнал велики неща на Спиналонга и островът бе процъфтявал, така че малцина се изненадваха, когато го преизбираха почти единодушно всяка пролет. Мария си припомни деня, когато баща й бе докарал атиняните до Спиналонга. Беше един от най-драматичните моменти в онези времена, когато животът рядко се прекъсваше от някакво вълнение. Майка й бе писала много за елегантния, тъмнокос кмет и всичко, което бе направил, за да промени острова. Сега косата му бе посивяла, но той все още носеше завитите мустаци, които Елени бе описала.
	Мария последва Пападимитриу през тунела. Той вървеше бавно, опирайки се на бастуна си и накрая те зърнаха светлината на другия край. Излизането на Мария от тъмнината на тунела в новия свят беше същата изненада за нея, каквато бе за всеки новопристигнал. Въпреки писмата на майка й, които бяха пълни с описания и колорит, нищо не я беше подготвило за онова, което видя. Дълга улица с редица магазини, всички с прясно боядисани кепенци, къщи със сандъчета по прозорците и делви, пълни с късно цъфтящи мушката, и една или две по-внушителни къщи с резбовани дървени балкони. Въпреки че още беше рано, за да са станали много хора, имаше един ранобудник — пекарят. Ароматът на прясно изпечени хляб и сладкиши изпълваше улицата.
	— Деспинида Петракис, преди да ви покажа новия ви дом, елате да се запознаете със съпругата ми — каза Пападимитриу. — Приготвила ви е закуска.
	Завиха наляво по малка странична уличка, която на свой ред водеше към вътрешен двор, към който гледаха няколко къщи. Пападимитриу отвори вратата на една от тях и се приведе, за да влезе. Къщите бяха построени от турците и всеки с ръста на Пападимитриу беше с повече от една глава по-висок от първоначалните обитатели.
	Вътрешността на къщата беше светла и подредена. Имаше кухня до голямата стая и стълби, които водеха към горния етаж. Мария дори мярна отделна баня зад кухнята.
	— Нека ви представя жена си. Катерина, това е Мария.
	Двете жени се ръкуваха. Въпреки всичко, което Елени й бе обяснявала в многото си писма, Мария навярно очакваше мястото да бъде населено от сакати и обезобразени хора и се изненада от елегантността и красотата на тази жена. Катерина беше по-млада от съпруга си и Мария предположи, че е към края на четиридесетте. Косата й все още беше тъмна, а кожата й беше бледа, почти без бръчки.
	Масата бе подредена с бродирана бяла покривка и фин украсен порцелан. Когато всички се настаниха, Катерина вдигна един великолепен сребърен чайник и чашите се напълниха с хубава струя горещо черно кафе.
	— В съседство има малка къща, която наскоро се освободи — каза Пападимитриу. — Мислехме, че може да ви хареса, или, ако предпочитате, има свободна стая в общия апартамент горе на хълма.
	— Мисля, че предпочитам да съм сама — каза Мария. — Ако нямате нищо против.
	На масата имаше чиния с пресни сладкиши и Мария погълна един с апетит. В продължение на няколко дни беше яла съвсем малко. Беше гладна и за информация.
	— Помните ли майка ми, Елени Петракис? — попита тя.
	— Разбира се, че я помним! Беше чудесна жена и отлична учителка — отвърна Катерина. — Всички смятаха така. Е, почти всички.
	— Имало е хора, които не са били съгласни? — попита Мария.
	Катерина не проговори за момент.
	— Имаше една жена, която преподаваше в училището, преди майка ви да дойде, и тя я възприемаше като враг. Все още е жива и има къща горе на хълма. Някои казват, че огорчението, което чувства заради случилото се, едва ли не я поддържа жива — каза Катерина. — Казва се Христина Хрусталакис и трябва да внимавате с нея — неизбежно ще научи коя е била майка ви.
	— В началото най-важното, Катерина — каза Пападимитриу, недоволен, че жена му може би разстройва гостенката им. — Онова, което ви трябва преди всичко, е обиколка на острова. Жена ми ще ви разведе, а следобед доктор Лапакис ще очаква да ви види. Той прави предварителна оценка на всички пристигащи.
	Пападимитриу се надигна. Вече минаваше осем сутринта и беше време кметът на острова да отиде в кабинета си.
	— Без съмнение ще се видим отново много скоро, деспинида Петракис. Ще ви оставя в способните ръце на Катерина.
	— Довиждане и благодаря за топлото посрещане — отвърна Мария.
	— Да довършим кафето и да започваме обиколката — каза енергично Катерина, когато Пападимитриу излезе. — Не знам колко знаете за Спиналонга — вероятно повече от другите хора — но това не е лошо място за живеене. Единствените проблеми идват от факта, че сме затворени с едни и същи хора за цял живот. Аз пристигнах от Атина и в началото ми беше много трудно да свикна.
	— Прекарала съм целия си живот в Плака — каза Мария, — така че съм доста привикнала с това. От колко време сте тук?
	— Пристигнах в една и съща лодка с Никос, преди четиринадесет години. Бяхме четири жени и деветнадесет мъже. Останали сме две от четирите, но петнадесет от мъжете още са живи.
	Мария пристегна шала около раменете си, излизайки от къщата. Когато тръгнаха по главната улица, сцената беше много различна от онова, което бе видяла по-рано. Хората вървяха насам-натам по работа, пеша, на мулета или с магарета и каруци. Всички изглеждаха заети и целеустремени. Няколко човека погледнаха и кимнаха към Катерина и Мария, а някои от мъжете повдигнаха шапките си. Като съпруга на кмета Катерина се удостояваше със специално уважение.
	Магазините вече бяха отворени. Катерина ги посочваше всичките и припряно обясняваше за притежателите им. Мария едва ли щеше да запомни цялата информация, ала Катерина обичаше подробностите от живота им и се наслаждаваше на сплетните и клюките, които обикаляха. Там бяха пантополейонът, смесеният магазин, където се продаваше всичко за дома от метли до маслени лампи и много от стоките бяха изложени пред сградата; бакалията, на чиито прозорци бяха струпани тенекии със зехтин; махайрополейонът, ножарят; магазинът за алкохол и пекарната, където редиците прясно изпечени златисти самуни и купчините твърди критски сухари, паксиматия, привличаха всеки минувач. Всеки дюкян си имаше ръчно рисувана табела, която съобщаваше името на собственика и какво се предлага вътре. Най-важната от всички, поне за мъжете на острова, беше кръчмата, държана от младия и харесван Герасимо Мандакис. Неколцина клиенти вече седяха на групи и пиеха кафе, докато натрупаните им в объркана купчина цигари димяха в пепелник.
	Точно преди църквата имаше едноетажна сграда и Катерина обясни на Мария, че това е училището. Те надзърнаха през прозореца и видяха няколко реда деца. Начело на класа млад мъж говореше прав.
	— А кой е учителят? — попита Мария. — Онази жена, която споменахте, не си ли върна училището след смъртта на майка ми?
	Катерина се засмя.
	— Не, не и през трупа на свети Панталеймон. Децата не искаха да се връща, нито повечето възрастни. За известно време един от моите спътници от Атина се зае с преподаването, но после почина. Но майка ви бе обучила друг учител, който чакаше своя шанс. Беше много млад, когато започна, но децата го обожаваха и попиваха всяка негова дума.
	— Как се казва?
	— Димитри Лимониас.
	— Димитри Лимониас! Помня това име. Това беше момчето, което дойде тук в същия ден като майка ми. Казаха ни, че той я е заразил — и все още е тук. Още е жив!
	Както се случваше понякога при проказата, симптомите на Димитри почти не се бяха развили от момента, в който беше получил диагнозата, и ето че сега беше начело на училището. За миг Мария изпита негодувание, че на майка й се бяха паднали толкова лоши зарове.
	Нямаше да влязат и да прекъснат урока. Катерина знаеше, че Мария ще има друга възможност да се запознае с Димитри.
	— Изглежда има много деца — отбеляза Мария. — Откъде идват? И родителите им ли са тук?
	— Като цяло децата тук нямат родители. Заразили са се с проказа на континента и са изпратени тук. Хората се опитват изобщо да не зачеват деца, когато са на Спиналонга. Ако бебето се роди здраво, го отнемат от родителите му и го осиновяват на континента. Наскоро имахме един-два такива трагични случая.
	— Това е отчайващо тъжно. Но кой се грижи за тези деца, които изпращат тук? — попита Мария.
	— Повечето биват осиновени. С Никос се грижехме за едно такова момче, докато не порасна достатъчно да се изнесе и да живее сам. Другите живеят заедно в една къща под опеката на общината, но получават добри грижи.
	Двете жени продължиха по главната улица. Горе на хълма се извисяваше болницата, най-голямата сграда от всички.
	— После ще ви заведа там — каза Катерина.
	— Тази сграда се вижда от сушата — каза Мария. — Но отблизо изглежда още по-голяма.
	— Наскоро я разшириха, така че е по-голяма отпреди.
	Заобиколиха към северната страна на острова, където човешкото присъствие свършваше и в небето над главите им се рееха орли. Тук островът изпитваше пълната сила на североизточния вятър и морето се разбиваше в скалите долу, вдигайки пръски високо във въздуха. Водата тук изглеждаше различно, вместо обичайното спокойствие на протока, който разделяше Спиналонга от Плака, се виждаха препускащите бели коне на откритото море. На стотици мили нататък лежеше гръцкия континент, а в промеждутъка — десетки малки острови, но от тази точка не се виждаше нищо. Само въздух, небе и хищни птици. Мария не беше първата, която поглеждаше през ръба и се замисляше, само за миг, какво би било да се хвърли оттам. Щеше ли да падне в морето, или щеше да се подмята по назъбените ръбове на скалите?
	Започна да ръми и пътеката стана хлъзгава.
	— Хайде — каза Катерина. — Да се връщаме. Вече трябва да са донесли сандъците ви. Ще ви покажа новия ви дом и ако искате, ще ви помогна да разопаковате.
	Докато се спускаха по пътеката, Мария забеляза няколко десетки отделени, внимателно култивирани парчета земя, където противно на вероятностите, които стихиите създаваха, хората бяха посадили зеленчуци. По този брулен от вятъра хълм растяха лук, чесън, домати и моркови и спретнатите им, оплевени редове показваха колко усилия и внимание са вложени в отглеждането им на тази скалиста земя. Всеки парцел бе успокояващ знак на надежда и показваше, че на този остров животът е поносим.
	Минаха покрай малък параклис, който гледаше към огромната шир на морето, и накрая стигнаха до ограденото гробище.
	— Майка ви е погребана тук — каза Катерина на Мария. — Тук свършват всички на Спиналонга.
	Катерина не бе възнамерявала думите й да прозвучат толкова грубо, но така или иначе Мария не реагира. Тя владееше емоциите си. Някой друг се разхождаше из острова. Истинската Мария беше някъде далеч, потънала в мисли.
	Всички гробове бяха необозначени по простата причина че бяха общи. Тук имаше твърде много смъртни случаи, за да се позволи на някого луксът да бъде сам след смъртта. За разлика от повечето гробища, които се намираха около църквата, за да напомнят постоянно на всички богомолци, че един ден ще умрат, тукашното беше уединено, скрито. Никой на Спиналонга не се нуждаеше от напомняне за смъртта. Всички знаеха твърде добре, че дните им са преброени.
	Точно преди да направят пълен кръг, те подминаха една къща, която беше най-великолепната, която Мария бе видяла на острова. Имаше голям балкон и входна врата с портик. Катерина спря и я посочи.
	— Официално това е къщата на кмета на острова, но когато Никос зае поста, не искаше да изгони бившия кмет и съпругата му от дома им, затова те останаха където бяха, както и Никос. Съпругът почина преди много години, но Елпида Контомарис все още е тук.
	Мария веднага разпозна името Елпида Контомарис беше най-добрата приятелка на майка й. Жестоката истина бе, че сякаш почти всички около Елени я бяха надживели.
	— Добра жена е — добави Катерина.
	— Знам — каза Мария.
	— Откъде знаете?
	— Майка ми разказваше за нея в писмата си. Била е най-добрата й приятелка.
	— А знаехте ли, че тя и покойният й съпруг осиновиха Димитри, когато майка ви почина?
	— Не, не знаех. Когато тя си отиде, аз вече не се интересувах от подробностите за живота тук — нямаше нужда да ги знам.
	След смъртта на Елени бе имало дълъг период, в който дори Мария се бе възмущавала за времето, което баща й отделяше на колонията. Тя не се интересуваше от нея, след като майка й вече я нямаше. Сега, разбира се, чувстваше известно разкаяние.
	От почти всяко място по време на разходката им Плака продължаваше да се вижда и Мария знаеше, че ще трябва да започне да се приучва да не поглежда натам. Каква полза би имала да може да вижда какво правят хората отвъд водата? Отсега нататък ставащото там нямаше да има нищо общо с нея и колкото по-бързо свикнеше с това, толкова по-добре.
	Вече се бяха върнали при малката група къщи, откъдето бяха тръгнали. Катерина поведе Мария към една входна врата, боядисана в ръждив цвят, и извади ключ от джоба си. Вътре изглеждаше толкова тъмно, колкото и отвън, но с щракването на ключа за осветлението стаята стана малко по-ведра. Беше някак влажна, сякаш не бе обитавана от доста време. Всъщност предишният обитател бе чезнал в болницата няколко месеца и така и не се беше възстановил, но заради драматичните подобрения, които понякога се случваха, дори и след най-силната лепра треска, практиката на острова бе да се запазват домовете на хората до момента, в който вече няма надежда.
	Стаята беше оскъдно обзаведена: една тъмна маса, два стола и „диван“ до стената, който бе направен от бетон и покрит с дебело изтъкан плат. Нямаше много други следи от предишния обитател, освен една стъклена ваза с няколко прашни изкуствени цветя и празна полица за чинии на стената. Някоя овчарска колиба в планините би била по-гостоприемна.
	— Ще остана и ще ви помогна да разопаковате — каза авторитетно Катерина.
	Мария бе решена да не показва чувствата си към този коптор и можеше да го направи само ако останеше сама тук. Налагаше се да прояви твърдост.
	— Много любезно от ваша страна, но не искам да ви отнемам повече време.
	— Много добре — каза Катерина. — Но ще се отбия пак по-късно този следобед, за да видя дали мога да помогна с нещо. Знаете къде съм, ако ви потрябвам.
	С тези думи тя си тръгна. Мария се радваше, че остава сама с мислите си. Катерина беше добронамерена, ала тя бе усетила някаква нервност и бе започнала леко да се дразни от бърборенето й. Последното, което Мария искаше, бе някой да й казва как да подреди къщата си. Щеше да превърне това окаяно място в дом и щеше да го направи сама.
	Най-напред тя взе вазата с жалките пластмасови рози и ги изхвърли в кофата. В този момент я обзе униние. Ето я, в стая, която мирише на гнило и на влажните вещи на мъртвец. До този миг се бе контролирала, ала сега се срина. Всички тези часове на самоконтрол и изкуствено добро настроение заради баща й, заради Пападимитриу и заради самата нея я бяха изтощили и сега я погълна ужасът на станалото. Толкова кратко бе пътуването, което бе отбелязало края на живота й в Плака, и все пак това беше най-далечното разстояние, което бе изминавала някога. Чувстваше се толкова далеч от дома си и всичко познато. Тъжеше за баща си и приятелките си и повече от всякога скърбеше, че светлото бъдеще с Маноли бе грабнато от ръцете й. В тази тъмна стая си пожела да е мъртва. За момент си помисли, че може би наистина е мъртва, защото адът не би могъл да е по-мрачно или по-малко гостоприемно място от това.
	Качи се на горния етаж в спалнята. В стаята имаше самотно твърдо легло и сламеник, покрит с изцапан пълнеж, както и малка дървена икона на Богородица, нескопосано закачена с пирон на неравната стена. Мария легна, сви колене към гърдите си и захлипа. Не беше сигурна колко дълго остана така, защото накрая потъна в неспокоен, изпълнен с кошмари сън.
	Някъде в абсолютната тъмнина на съня, в който беше дълбоко под водата, тя чу далечния звук на гърмящи тъпани и се остави да бъде издърпана на повърхността. Сега можеше да чуе, че постоянното тропане въобще не беше тъпан, а настоятелно чукане по вратата й долу. Очите й се отвориха и за няколко минути тялото й сякаш отказваше да се раздвижи. Крайниците й се бяха схванали на студа и й отне всяка частичка на волята да се надигне от леглото и да застане на крака. Сънят беше толкова дълбок, че върху лявата й буза ясно се бяха отпечатали две от копчетата на дюшека и нищо не би я събудило освен звуците, които тя сега разпозна като ударите на някого, който почти събаря вратата.
	Тя слезе по тясното стълбище и когато дръпна резето и отвори вратата, все още в полусън, видя две жени в здрача. Едната беше Катерина, другата беше по-възрастна.
	— Мария! Добре ли си? — извика Катерина. — Толкова се притеснихме за теб. Тропаме по вратата от почти час. Помислих, че може да си… може да си… си навредила.
	Последните думи бяха изпуснати почти неволно, но имаха добро основание. В миналото няколко новопристигнали бяха се опитали да се самоубият, някои успешно.
	— Да, добре съм. Добре съм, наистина — но ви благодаря, че сте се обезпокоили за мен. Трябва да съм заспала… Влезте да се скриете от дъжда.
	Мария отвори широко вратата и се дръпна, за да пусне жените да влязат.
	— Трябва да ви запозная. Това е Елпида Контомарис.
	— Кирия Контомарис. Знам името ви много добре. Вие сте били голямата приятелка на майка ми.
	Двете жени задържаха дланите си.
	— Виждам толкова много от майка ти в теб — каза Елпида. — Не изглеждаш много по-различна от фотографиите, които тя имаше, въпреки че това беше много отдавна. Обичах майка ти, тя беше една от най-добрите приятелки, които някога съм имала.
	Катерина огледа стаята. Изглеждаше точно както преди няколко часа. Сандъците на Мария стояха неотворени и беше очевидно, че дори не се е опитала да разопакова. Това все още беше къщата на мъртвец. Всичко, което Елпида Контомарис виждаше, бе объркана млада жена в гола, студена стая точно по времето, когато хората ядяха топла вечеря и предвкусваха познатото удобство на собствените си легла.
	— Виж, защо не дойдеш да останеш при мен тази вечер? — попита тя сърдечно. — Имам свободна стая, така че няма да ме притесняваш.
	Мария неволно потрепери. Смразена от положението си и от влагата на стаята, тя прие без колебание. Спомни си как бе минала покрай къщата на Елпида по-рано през деня и с изостреното си женско око за детайлите си припомни изящните дантелени пердета, които закриваха прозорците. Да, там би искала да бъде тази вечер.


	Първите няколко нощи тя спа в дома на Елпида Контомарис, а през деня се връщаше на мястото, което щеше да стане неин дом. Работеше упорито, за да го преобрази, като вароса стените и боядиса предната врата с ярко, свежо зелено, което й напомняше за ранната пролет вместо за края на есента. Разопакова книгите си, снимките си и няколко малки картини, които окачи на една от стените, и изглади бродираните памучни покривки, разстилайки ги на масата и върху удобните столове, от които Елпида бе решила, че вече не се нуждае. Закачи полица, на която подреди своите буркани с изсушени билки, и направи мръсната кухня враждебно място за микробите, като я изтърка до блясък.
	Първият мрачен ден на безнадеждност и отчаяние бе останал зад гърба й и въпреки че в продължение на седмици размишляваше за онова, което бе изгубила, тя започна да вижда някакво бъдеще. Мислеше много за това какъв щеше да бъде животът й с Маноли и започна да се пита как би реагирал той в трудни моменти. Въпреки че й липсваха неговото лекомислие и способността му да се шегува във всяка ситуация, не можеше да си представи как би понасял нещастието, ако се случеше да го изпитат. Мария бе опитвала шампанско само веднъж, на сватбата на сестра си. След първата глътка, която бе изпълнена със съскане, мехурчетата бяха изчезнали и тя се замисли дали бракът й с Маноли щеше да бъде нещо подобно. Сега никога нямаше да разбере и постепенно започна да мисли за него все по-малко, почти разочарована от себе си за това, че любовта й сякаш се изпаряваше с всеки изминал ден. Той не беше част от света, който тя обитаваше сега.
	Мария разказа на Елпида за живота си от деня, в който майка й си бе тръгнала: как се бе грижила за баща си, за сватбата на сестра си във видно семейство и за собственото си ухажване и годежа с Маноли. Говореше с Елпида като с майка и старата жена почувства топлина към нея, това момиче, което вече познаваше от описанията на майка й преди толкова години.
	Тъй като първия следобед се успа и пропусна срещата си с доктор Лапакис, Мария отиде на преглед по-късно същата седмица. Той записа симптомите й и означи местоположението на белезите й върху схема с очертанията на тялото, като сравни наблюденията си с информацията, която доктор Кирицис му бе изпратил, и отбеляза, че сега имаше ново петно на гърба й. Това го разтревожи. В настоящия момент общото състояние на Мария бе добро, но ако по някаква причина това се променеше, първоначалните му надежди, че тя има добър шанс да оцелее, можеха да пропаднат.
	Три дни по-късно Мария отиде да се види с баща си. Знаеше, че той е тръгнал точно в девет без десет, за да превози Лапакис, и в девет без пет вече можеше да различи лодката му. Виждаше, че има трима на борда. Това беше необичайно. За един кратък миг се зачуди дали не е Маноли, който е нарушил всички правила, за да дойде да я види. Ала щом успя да разпознае фигурата в лодката, видя, че това е Кирицис. За миг сърцето й подскочи, защото тя свързваше слабия доктор с посребрена коса с възможността за лекарство.
	Когато се удариха леко в кранеца, Гиоргис хвърли въжето на Мария, която го завърза вещо за стълба, както бе правила хиляди пъти. Въпреки че се бе тревожил за дъщеря си, той се стараеше да го скрие.
	— Мария… толкова се радвам да те видя… Виж кой е тук — доктор Кирицис.
	— Виждам, татко — каза Мария добродушно.
	— Как сте, Мария? — поинтересува се Кирицис, излизайки ловко от лодката.
	— Чувствам се напълно добре, доктор Кирицис. Никога не съм чувствала нещо различно.
	Той спря и я погледна. Тази млада жена изглеждаше толкова не на място тук. Толкова съвършена и толкова неподходяща за този остров.
	Никос Пападимитриу бе дошъл на кея да посрещне двамата лекари и докато Мария остана да поговори с баща си, тримата изчезнаха в тунела. Бяха минали четиринадесет години от първото посещение на Николаос Кирицис и преобразяването на острова го удиви. Още тогава бе започнало реконструирането на старите сгради, но резултатът надхвърляше очакванията му. Когато стигнаха до болницата, той беше още по-изумен. Старото здание си беше както преди, но бе издигната огромна пристройка, голяма колкото цялата предишна сграда. Кирицис помнеше плановете от стената на кабинета на Лапакис преди всичките тези години и веднага видя, че е осъществил амбициите си.
	— Удивително! — възкликна той. — Всичко е тук. Точно както го искаше.
	— Само след много пролята пот, мога да те уверя — и повечето на този човек тук — каза Лапакис, кимайки към Пападимитриу.
	След това кметът си тръгна и Лапакис с гордост разведе Кирицис из своята нова болница. Стаите в новото крило бяха просторни, с прозорци от пода до тавана. През зимата здравите кепенци и дебелите стени защитаваха пациентите от шибащите дъждове и виещите ветрове, а през лятото прозорците се отваряха широко, за да приемат ласкавия бриз, който се издигаше от морето долу. Във всяка стая имаше само две или три легла и отделенията бяха разпределени за мъже и жени. Навсякъде беше безупречно чисто и Кирицис забеляза, че всяка стая си има собствена кабинка за миене с душ. Повечето от леглата бяха заети, но общата атмосфера в болницата беше спокойна и тиха. Само няколко пациенти се въртяха и мятаха, а един стенеше тихо от болка.
	— Най-накрая имам болница, в която пациентите могат да бъдат лекувани, както се полага — каза Лапакис, когато се върнаха в кабинета му. — И по-важното, място, където могат да запазят достойнството си.
	— Много е впечатляващо, Христос — каза Кирицис. — Трябва много да си се потрудил, за да постигнеш всичко това. Изглежда изключително чисто и удобно — и доста различно от онова, което помня.
	— Да, но те не искат само добри условия. Повече от всичко желаят да се поправят и да напуснат това място. Боже, как искат да си тръгнат — Лапакис говореше уморено.
	Повечето от жителите на острова знаеха, че се работи по терапии с различни субстанции, но сякаш малко достигаха до тях. Някои бяха сигурни, че ще доживеят създаването на лекарство, макар че за мнозина, чиито крайници и лица бяха обезобразени от болестта, това не бе нещо повече от мечта. Няколко души се бяха кандидатирали за дребни операции за намаляване на ефекта от парализата на стъпалата им или за премахване на големи белези, ала никой не очакваше наистина нещо повече от това.
	— Виж, трябва да бъдем оптимисти — каза Кирицис. — В момента се изпробват някои субстанции. Няма да подействат за една нощ, но смяташ ли, че някои от пациентите тук ще са готови да ги опитат?
	— Сигурен съм, че ще бъдат, Николаос. Мисля, че има някои, които биха опитали всичко. Някои от богатите все още настояват да взимат дози хаулмугрово масло, въпреки цената и агонията от инжектирането му. Какво има да губят, ако могат да опитат нещо ново?
	— Всъщност много, на този етап… — отвърна Кирицис замислено. — Всичко е на основата на сярата, както вероятно знаеш, и ако пациентът не е в добро общо състояние страничните ефекти могат да бъдат катастрофални.
	— Какво имаш предвид?
	— Ами, всичко от анемия до хепатит — и дори психоза. На конференцията за проказата в Мадрид, на която току-що бях, дори имаше съобщения за самоубийства, приписвани на това ново лечение.
	— Ще трябва много внимателно да помислим дали и кои от пациентите ни да влязат в ролята на опитни зайчета. Ако трябва поначало да бъдат силни, мнозина няма да покрият изискванията.
	— Не е нужно да правим каквото и да е веднага. Може би можем да започнем като съставим списък на подходящите кандидати и след това мога да обсъдя възможността с тях. Това не е краткосрочен проект — вероятно няма да започнем с инжекциите поне още няколко месеца. Какво мислиш?
	— Мисля, че това е най-добрият път напред. Самото наличие на някакъв план ще изглежда като напредък. Помниш ли последния път, когато правихме списък с имена тук? Изглежда толкова отдавна и повечето от хората в него сега са мъртви — каза мрачно Лапакис.
	— Но днес нещата са различни. Тогава не говорехме за истинска, осезаема възможност за лекарство, просто се опитвахме да подобрим методите си за предотвратяване на заразяването.
	— Да, знам. Просто чувствам, че тук тъпча на едно място, това е всичко.
	— Напълно разбираемо е, но вярвам, че някои от тези хора имат бъдеще, което да очакват. Както и да е, ще се върна след седмица, така че искаш ли да погледнем някои имена тогава?
	Кирицис се върна сам на кея. Вече бе пладне и Гиоргис трябваше да бъде там, за да го вземе, както се бяха уговорили. Няколко души се обърнаха да го погледнат, докато вървеше надолу по улицата, покрай църквата, магазините и кафениона. Единствените непознати, които тези хора виждаха, бяха новодошлите на острова, а никой новопристигнал не вървеше така целенасочено като този човек. Когато докторът излезе от тунела и пред него се разкри гледката на неспокойното къснооктомврийско море, той видя малката лодка да подскача нагоре-надолу на стотина метра от брега и една жена, която стоеше на кея. Тя гледаше към морето, но чу стъпките му зад себе си и се обърна. В този момент дългата й коса се вдигна с вятъра на кичури около лицето й и две големи овални очи го погледнаха с надежда.
	Много години по-рано, преди войната, Кирицис бе посетил Флоренция и бе видял пленителната картина на Ботичели, „Раждането на Венера“. Със сиво-зеленото море зад себе си и дългата коса, поета от вятъра, Мария силно му напомни за картината. Кирицис дори имаше репродукция в рамка на стената в дома си в Ираклион и в тази млада жена той видя същата свенлива полуусмивка, същия почти въпросителен наклон на главата, същата новородена невинност. Ала никога не бе виждал такава красота в истинския живот. Беше зашеметен. В този момент не я виждаше като пациент, а като жена, и според него беше по-красива от всяка друга, която някога бе виждал.
	— Доктор Кирицис — каза тя, събуждайки го от унеса със звука от собственото му име. — Доктор Кирицис, баща ми е тук.
	— Да, да, благодаря ви — изломоти той, внезапно осъзнавайки, че сигурно я е гледал втренчено.
	Мария задържа лодката стабилно за момент, докато докторът се качваше, после я пусна и му хвърли въжето. Когато го хвана, Кирицис погледна нагоре към нея. Имаше нужда да я зърне още веднъж само за да се увери, че не е сънувал. Не беше. Лицето на самата Венера не би могло да бъде по-съвършено.


>>	Осемнадесета глава

	Есента неусетно се превърна в зима и въздухът на Спиналонга се пропи от мускусния мирис на пушек от горящо дърво. Хората излизаха по работа, увити от глава до пети във всяка вълнена дреха, която притежаваха, за да се защитят от студа, защото накъдето и да духаше вятърът, малкият остров усещаше пълната му сила.
	В къщата на Мария духовете на миналите обитатели бяха прогонени. Всяка картина, покривка и мебел сега бяха нейни, а в средата на масата стъклен съд с лавандула и розови листенца ароматизираше въздуха със сладкото си ухание.
	За изненада на Мария първите й седмици на острова изминаха бързо. Само веднъж й се бе случило да изпита отчетливо безпокойство. Тъкмо се бе изнесла от топлия и доста импозантно мебелиран дом на Елпида в по-познатата обстановка на собствената си къща. Завивайки от малката алея към главната улица, за да си купи продукти, тя се блъсна в друга жена. Жената беше много по-дребна от нея и когато се отдръпнаха една от друга, Мария забеляза, че е и много по-стара. Лицето й беше набраздено от дълбоки бръчки и толкова мършаво, че ушните й миди, които бяха значително увеличени от проказата, изпъкваха чудовищно. Бастунът на старицата бе излетял на средата на улицата.
	— Много съжалявам — каза Мария задъхано, придържайки ръката на жената и помагайки й да си върне равновесието.
	Малките тъмни очи се вторачиха в Мария.
	— Просто бъди по-внимателна — сопна се жената, грабвайки бастуна си. — Все едно коя си ти. Не съм те виждала преди.
	— Аз съм Мария Петракис.
	— Петракис! — Тя изплю името, сякаш бе кисело като маслина, изядена направо от дървото. — Някога познавах жена с името Петракис. Сега е мъртва.
	В гласа й имаше триумфална нотка и Мария веднага осъзна, че тази прегърбена стара вещица е отдавнашната неприятелка на майка й.
	Двете жени си продължиха по пътя. Мария се изкачи по хълма до пекарната и когато погледна да разбере къде е отишла кирия Хрусталакис, видя, че тя стои в дъното на улицата до старата обща чешма и я гледа втренчено. Мария бързо се извърна и потрепери.
	— Не се тревожи — обади се един глас зад нея. — Всъщност тя е почти безобидна.
	Беше Катерина, която бе видяла сблъсъка между Мария и старата съперница на майка й.
	— Тя е просто една стара вещица, маринована в собствените си горчиви сокове, пепелянка, която е изгубила отровата си.
	— Сигурна съм, че си права, но тя доста добре се представя като змия, която все още може да хапе — каза Мария, усещайки как сърцето й бие малко по-бързо от обикновено.
	— Е, повярвай ми, не може. Но е добра в това да подбужда неприятни чувства — и определено е успяла с теб.
	Двете жени продължиха заедно по улицата и Мария реши, че няма повече да мисли за Христина Хрусталакис. Вече бе видяла, че много хора на Спиналонга приемаха положението си и последното, от което имаха нужда, бе някой, който застрашава това.
	По-желан сблъсък с част от миналото на майка й бе първата й среща с Димитри Лимониас. Елпида ги покани у дома си една вечер и двамата подходиха към срещата с известно безпокойство.
	— Майка ти бе изключително добра с мен — започна Димитри, след като питиетата бяха налети и двамата бяха седнали. — Отнасяше се към мен като към роден син.
	— Обичала те е като роден син — отвърна Мария. — Това е причината.
	— Чувствам, че по някакъв начин трябва да се извиня. Знам, че всички смятаха, че аз съм отговорен за заразяването й с болестта — каза колебливо Димитри. — Но аз обсъдих подробно въпроса с доктор Лапакис и той смята, че е твърде невероятно бактериите да са се предали от мен на майка ти. Симптомите се проявяват толкова бавно, че според него сме се заразили независимо един от друг.
	— Не вярвам, че нещо от това вече има значение — заяви Мария. — Не съм тук, за да те обвинявам. Просто си помислих, че ще е добра идея да се срещнем. В края на краищата ти си ми почти като брат.
	— Това е много великодушно от твоя страна — каза той. — Аз вече не се чувствам така, сякаш имам семейство. И двамата ми родители починаха, а братята и сестрите ми никога не са имали навика да ми пишат. Без съмнение всички се срамуват. Бог знае, че ги разбирам.
	Минаха няколко часа, през които двамата разговаряха за острова, училището и Елени. Димитри бе имал късмет. През престоя си на Спиналонга се бе радвал на любящите грижи на Елени, а после и на Елпида. Едната бе опитна майка, а другата го бе приела като безценното дете, за което винаги бе жадувала, и го бе обсипала с любов и внимание, в които понякога почти се давеше. Мария се радваше, че се е запознала с този почти полубрат и двамата често се виждаха на кафе или дори за вечеря, която тя приготвяше, докато Димитри разказваше с плам за работата си. В момента в училището имаше четиринадесет деца и той се стремеше да ги научи да четат, преди да навършат седем години. Времето, прекарано с човек, въодушевен от професията си, накара Мария да осъзнае, че това, че е прокажена, няма да властва над всяка минута от времето й. Прегледите на всеки две седмици в болницата, малката къща, която да поддържа чиста и подредена, малкото парче земя за обработване — наред със срещите с баща й, това бяха основите на самотното й, бездетно съществуване.
	Отначало Мария се притесняваше да каже на баща си, че се е сприятелила с Димитри. Можеше да му се стори предателство, тъй като в семейството винаги бяха говорили, че това момче бе заразило Елени. Ала Гиоргис бе прекарал достатъчно време с Лапакис, за да знае, че това не е непременно вярно, така че, когато Мария му призна, че вече е приятелка с Димитри, реакцията на баща й бе неочаквана.
	— И що за човек е той? — попита Гиоргис.
	— Почти толкова запален, колкото беше мама — отговори тя. — И е приятен за компания. Прочел е всяка книга в библиотеката.
	Това не беше дребно постижение. Библиотеката вече имаше над петстотин книги, повечето изпратени от Атина, но Гиоргис не се впечатли от това. Имаше други неща, които искаше да знае.
	— Споменава ли майка ти?
	— Не много. Вероятно смята, че ще е нетактично. Но веднъж ми каза, че животът му тук е бил по-добър, отколкото е щял да бъде, ако не беше дошъл на Спиналонга.
	— Странно признание — възкликна Гиоргис.
	— Оставам с впечатлението, че родителите му наистина са живели трудно и той определено е нямало да стане учител… Както и да е, как е Ана?
	— Не съм много сигурен. Предполагам, че е добре. Трябваше да дойде да ме види на празненствата в деня на Агиос Григориос, но изпрати съобщение, че не се чувства добре. Наистина не знам какво й има.
	Винаги едно и също, помисли си Мария. Обещания за среща и отмяна в последната минута. Беше модел, който Гиоргис вече очакваше, но от разстояние Мария продължаваше да се ядосва на грубото незачитане на сестра си към мъжа, който бе положил толкова усилия да ги отгледа.


	След един месец Мария разбра, че има нужда от нещо, с което да се занимава, и взе една омачкана тетрадка от полицата. Тя съдържаше всичките й написани на ръка инструкции за употребата на билките. „За лечение и изцеление“, бе написала на първата страница с чистия си, ученически почерк. Отнесени към проказата, тези думи изглеждаха толкова наивни, толкова оптимистични, толкова крайно невероятни. Ала имаше много други болежки, от които хората на Спиналонга страдаха, от стомашни неразположения до кашлица, и ако можеше да ги облекчи, както бе правила с успех в предходния си живот, приносът й щеше да има смисъл.
	Когато Фотини дойде да я види един ден, Мария преливаше от новини за плановете си, като й разказа как възнамерява да претърси за билки ненаселената скалиста част на острова, щом дойде пролетта.
	— Дори на онези варовикови скали с пръските сол се намира много салвия, лавдан, риган, розмарин и мащерка. Те ще ми дадат основните средства да осигуря лекарства за общите болежки, а на парцела си ще се опитам да отгледам други полезни растения. Ще трябва да получа разрешението на доктор Лапакис, но когато го направя, ще пусна обява в „Звездата на Спиналонга“ — каза тя на Фотини, която в този мразовит ден се стопли, като видя приятелката си обзета от страст и ентусиазъм.
	— Но кажи ми какво става в Плака — поинтересува се Мария, която никога не обсебваше изцяло разговора.
	— Нищо особено. Майка ми казва, че Антонис е кисел както винаги и е крайно време да си намери жена, но миналата седмица в Елунда Ангелос срещна едно момиче, по което изглежда доста увлечен. Така че кой знае, може би един от братята ми ергени не след дълго ще се ожени.
	— А Маноли? — попита тихо Мария. — Идвал ли е насам?
	— Ами, Антонис не го е виждал много в имението… Тъгуваш ли за него, Мария?
	— Вероятно звучи ужасно, но не ми липсва толкова, колкото очаквах. Мисля за него само когато седим тук и си говорим за Плака. Почти се чувствам виновна, че не изпитвам нещо повече. Мислиш ли, че е странно?
	— Не, не мисля така. Вероятно това е добре — тъй като Фотини бе слушала клюките на Антонис за годеника на Мария преди толкова месеци, никога не бе имала пълно доверие на Маноли и знаеше, че за по-нататък ще е по-добре, ако Мария го забрави. В крайна сметка, вече нямаше никакъв шанс някога да се омъжи за него.
	Беше време да си тръгва. Мария сведе поглед към порасналия корем на приятелката си.
	— Рита ли? — попита тя.
	— Да — отговори Фотини. — Вече през цялото време.
	Фотини вървеше към края на бременността си и започваше да се тревожи за бурното море, което трябваше да премине, за да се види с приятелката си.
	— Може би вече не трябва да идваш дотук — каза Мария. — Ако не внимаваш, ще родиш в лодката на баща ми.
	— Веднага щом родя бебето, ще се върна — увери я Фотини. — И ще ти пиша. Обещавам.
	Гиоргис вече бе установил определен режим за срещите с дъщеря си на Спиналонга. Въпреки че Мария се успокояваше от мисълта, че баща й идва и си тръгва неведнъж на ден, за нея нямаше смисъл да ходи да го вижда всеки път. Знаеше, че и за двамата ще е неправилно да се срещат толкова често. Това би означавало да се преструват, че животът продължава също както преди, просто на различно място. Решиха да се ограничат до три срещи седмично — в понеделник, сряда и петък. За нея тези дни бяха най-щастливи. Понеделник щеше да е денят на Фотини, когато започнеше отново да идва, в сряда пристигаше доктор Кирицис, а в петък виждаше баща си насаме.
	В средата на януари Гиоргис донесе вълнуващата новина, че Фотини е родила син. Мария искаше да знае всички подробности.
	— Как се казва? Как изглежда? Колко тежи? — питаше въодушевено тя.
	— Матеос — отвърна Гиоргис. — Изглежда като бебе и нямам представа колко тежи. Горе–долу колкото чувал с брашно, предполагам.
	До следващата седмица Мария бе избродирала мъничка калъфка с името на бебето и датата на раждането му и я бе напълнила с изсушена лавандула. „Сложи я в люлката му — написа тя на Фотини. — Ще го приспива“.
	През април Фотини бе готова отново да дойде да види Мария. Дори с новите си отговорности на майка тя все още знаеше и най-дребните подробности за всичко, което се случваше в Плака, и антените й бяха добре настроени за делата на жителите на селото. Мария обичаше да чува клюките, но освен това слушаше внимателно, когато приятелката й описваше изпитанията и радостите на новото си положение на майка. От своя страна тя споделяше всичко, което се случваше на Спиналонга, и разговорите им винаги продължаваха повече от час, като едва спираха да си поемат дъх.
	Срещите с доктор Кирицис в сряда бяха много различни. Мария малко се смущаваше от присъствието му. Беше трудно да не го свързва с онзи момент, когато й бе съобщил диагнозата, и думите му все още отекваха в ума й: „… в тялото ви има проказа“. Бе я обрекъл на жива смърт и все пак той беше и човекът, който сега предлагаше слабата надежда, че един ден може да се избави от болестта. Беше объркващо да го свързва едновременно с най-лошото и може би с най-хубавото от всичко.
	— Той е много резервиран — каза тя на Фотини един ден, когато си приказваха, седнали на ниския каменен зид, който вървеше около едно от хвърлящите сянка дървета край пристана. — И малко твърд, като стоманения цвят на косата му.
	— Звучиш, сякаш не го харесваш — отбеляза Фотини.
	— Не съм сигурна, че го харесвам — отвърна Мария. — Винаги е някак втренчен в мен и въпреки това все едно гледа през мен, сякаш не съм там. Изглежда обаче развеселява баща ми, така че предполагам това е добре.
	Фотини си помисли, че е странно как Мария винаги вмъква този човек в разговора, особено ако не й е много интересен.
	Няколко седмици след първото посещение на Кирицис, двамата лекари бяха подбрали пациентите, които щяха да проследят като подходящи за лечението. Името на Мария бе сред тях. Тя беше млада, здрава, наскоро постъпила и идеален кандидат във всяко отношение, но въпреки това, по причини, които Кирицис не можеше да обясни дори пред себе си, той не искаше тя да бъде в първата група, която щяха да започнат да инжектират след няколко месеца. Лекарят се опитваше да се пребори с тази ирационалност. След годините, през които бе съобщавал нежеланата диагноза на хора, които заслужаваха много повече, се бе научил да ограничава емоционалната си ангажираност. Тази обективност го правеше спокоен, дори понякога безизразен. Въпреки че доктор Кирицис обичаше човечеството като цяло, хората обикновено го определяха като студен.
	Кирицис реши да намали списъка от двадесет на петнадесет имена и това бяха пациентите, които щеше да наблюдава отблизо няколко месеца, за да определи дозата и доколко са подходящи. Пропусна името на Мария в окончателния списък. Нямаше нужда да оправдава това решение пред никого, но знаеше, че това може би е първото действие от началото на кариерата му, което не е продиктувано от разума. Каза си, че така е най-добре за нея. Не се знаеше достатъчно за страничните ефекти на някои от тези препарати и той не искаше тя да бъде на предната линия на експеримента. Можеше да не го понесе.
	Една ранна утрин това лято, по време на пътуването от сушата, Кирицис попита Гиоргис дали някога е ходил по-далеч от голямата входна порта на Спиналонга.
	— Разбира се, че не — отвърна Гиоргис с известна изненада. — Никога не съм го и помислял. Не биха ми позволили.
	— Но вие можете да се видите с Мария в собствената й къща — каза той. — Почти без никакъв риск.
	Кирицис, който вече познаваше симптомите на Мария, знаеше, че шансовете Гиоргис Петракис да се зарази с проказа от дъщеря си са едно на милион. На повърхността на плоските поразени участъци от кожата на Мария нямаше бактерии и освен ако Гиоргис не влезеше в директен контакт с разранена кожа, на практика нямаше възможност да се зарази.
	Гиоргис изглеждаше замислен. Никой от двамата никога не си беше помислял, че могат да прекарат известно време заедно в къщата на Мария. Щеше да бъде несравнимо по-цивилизовано от това да се виждат на кея, брулени от вятъра през зимата и напичани от слънцето през лятото. Нищо не би било по-прекрасно.
	— Ще говоря с Никос Пападимитриу за това и ще поискам мнението на доктор Лапакис, но не виждам причина да не стане.
	— Но какво ще си помислят в Плака, ако разберат, че влизам в колонията, а не просто доставям стоки до кея?
	— На ваше място бих си мълчал за това. Знаете не по-зле от мен какви са представите на хората там за живота тук. Всички те смятат, че проказата се предава от ръкостискане или просто като си в една и съща стая с някой заразен. Мисля, че знаете какви биха били последиците, ако си помислят, че пиете кафе в къщата на някой болен.
	Гиоргис знаеше по-добре от всекиго, че Кирицис е прав. Твърде добре беше запознат с предразсъдъците към прокажените и много години бе принуден да изслушва невежите възгледи по тази тема — дори от мъже, които се наричаха негови приятели. Ала каква мечта би било да седи и отново да споделя чаша кафе или узо с прекрасната си дъщеря. Можеше ли да стане наистина?
	Този ден Кирицис говори с кмета на острова и се допита до Лапакис. Когато вечерта видя Гиоргис, беше способен да му даде официално разрешение за посещенията му.
	— Ако искате да влезете през онзи тунел — каза той — може да го направите.
	Гиоргис не можеше да повярва на ушите си. Не си спомняше кога за последно е бил толкова въодушевен и нямаше търпение да види Мария, за да й разкаже какво е предложил Кирицис. Сутринта на същия петък, още щом баща й излезе от лодката, тя разбра, че има нещо. Лицето му го издаваше.
	— Мога да дойда в къщата ти! — изтърси той. — Можеш да ми приготвиш кафе.
	— Какво? Как? Не мога да повярвам… сигурен ли си? — каза невярващо Мария.
	Беше нещо така просто, но толкова скъпоценно. Подобно на жена си и дъщеря си преди това, Гиоргис пристъпи с трепет в тъмния тунел, който минаваше през здраво укрепената стена. Когато излезе на ярката светлина на колонията за прокажени, за него това бе същото откровение както за тях. Започващият юнски ден бе вече топъл и макар че прозрачната светлина скоро щеше да прелее в омара, ясните очертания на сцената, която се разкри пред Гиоргис, почти го заслепиха. Алени мушката се изсипваха в изобилие от огромни урни, бонбоненорозов олеандър хвърляше сянка над котило черно рижи котета, а до тъмносинята врата на железарията леко се поклащаше една наситенозелена палма. Излъскани сребристи тигани висяха, окачени на връв, и проблясваха на слънцето. Големи саксии с яркозелен босилек стояха почти пред всяка врата, готови да придадат аромат дори на безвкусните ястия. Не, не беше каквото си бе представял.
	Мария бе развълнувана колкото баща си, но в същото време леко притеснена заради присъствието му. Не искаше той да навлиза твърде навътре в колонията на прокажените, не само защото щеше да привлече погледите и любопитството, но и защото идването му щеше да породи завист и негодувание сред другите прокажени. Искаше да запази баща си за себе си.
	— Насам, татко — подкани го тя, като свърна от главната улица към малкия площад, където се намираше къщата й. Отключи входната врата и влезе първа. Скоро малката къща се изпълни с аромата на кафето, бълбукащо в кафеника на печката, а на масата се появи чиния с баклава.
	— Добре дошъл — каза Мария.
	Гиоргис не беше сигурен какво е очаквал, но не беше това. Виждаше копие на своята къща в Плака. Той позна фотографиите, иконите и съдовете, които съответстваха на неговите у дома. Смътно си спомни, че Елени бе поискала някои чинии и чаши от семейния сервиз, за да яде от същия комплект като близките си. После те бяха попаднали у Елпида, която бе запазила някои от вещите на съпругата му след смъртта й, и сега бяха в ръцете на Мария. Той видя и покривките, които дъщеря му бе бродирала в продължение на толкова много месеци и го заля вълна на скръб, когато помисли за къщата на Маноли в маслиновата горичка, където трябваше да живее тя, ако всичко бе станало така, както бяха планирали.
	Седнаха и отпиха от кафето си.
	— Никога не съм мислил, че отново ще седя на маса с теб, Мария — каза той.
	— Нито пък аз — отговори тя.
	— Трябва да благодарим за това на доктор Кирицис — каза Гиоргис. — Той има някои доста модерни идеи, но тази ми харесва.
	— Какво ще кажат приятелите ти в Плака, когато споделиш, че си започнал да влизаш в колонията?
	— Няма да им казвам. Знаеш как биха реагирали. Възгледите им за Спиналонга са все така закостенели. Въпреки че от това място ги дели водна ивица, те са убедени, че проказата ще се пренесе по въздуха и ще ги зарази. Ако знаеха, че влизам в дома ти, сигурно щяха да ме изгонят от кръчмата!
	Последната забележка може и да беше несериозна, ала въпреки това Мария беше обезпокоена.
	— Тогава вероятно е най-добре да си мълчиш. Без съмнение това, че идваш тук толкова често, ги тревожи достатъчно.
	— Права си. Знаеш ли, че някои от тях дори смятат, че някак съм успял да пренеса микроби оттук в Плака и да те заразя.
	Мария бе ужасена от идеята, че нейното състояние можеше да бъде използвано да подклажда такива страхове на сушата, и се разтревожи, че баща й може да стане жертва на предразсъдъци дори от страна на най-старите си приятели, мъже, с които бе израснал. Само ако можеха да ги видят сега: баща и дъщеря, седнали на масата, които хапват възможно най-вкусните сладки. Нищо не можеше да бъде по-далеч от обичайната представа за колония на прокажени. Дори раздразнението й при мисълта за всичките невежи приказки на сушата не можеше да развали този момент.
	Когато изпиха кафето си, беше време Гиоргис да си върви.
	— Татко, мислиш ли, че Фотини ще дойде някой ден?
	— Сигурен съм, но можеш да я поканиш, когато дойде в понеделник.
	— Просто… това толкова прилича на нормален живот. Да споделя едно питие с някого. Не мога да изразя какво означава за мен.
	Гласът на Мария, която обикновено контролираше емоциите си толкова непоколебимо, трепереше. Гиоргис стана да си ходи.
	— Не се тревожи, Мария — каза той. — Сигурен съм, че ще дойде — а също и аз.
	Двамата се върнаха при лодката и Мария му помаха за довиждане.
	Щом се върна в Плака, без да губи време, Гиоргис разказа на Фотини, че е ходил в къщата на Мария и без дори да се поколебае, най-старата приятелка на дъщеря му попита дали и тя ще може да направи същото. Някои биха сметнали това за безразсъдно, но Фотини беше по-просветена от другите относно начина, по който можеше да се пренесе проказата, и при следващото си посещение, щом слезе от лодката, тя хвана ръката на Мария.
	— Да тръгваме — каза тя. — Искам да видя дома ти.
	По лицето на Мария се разля широка усмивка. Двете жени преминаха бавно през тунела и скоро бяха при вратата на къщата на Мария. Хладината вътре бе добре дошла и вместо силно кафе, те пиха канелада, охладената канелена напитка, която и двете бяха обичали като деца.
	— Толкова си мила да дойдеш тук да ме видиш — каза Мария. — Знаеш ли, никога не си представях нищо тук освен самота. Да имам гости, променя всичко.
	— Е, доста по-приятно е, отколкото да седим на онзи зид в жегата — каза Фотини. — И сега мога да си представя къде живееш наистина.
	— И така, какво ново? Как е малкият Матеос?
	— Прекрасен е, какво повече мога да кажа? Яде много и расте все по-голям.
	— Добре че си харесва храната. В крайна сметка живее в ресторант — отбеляза Мария с усмивка. — А какво става в Плака? Виждала ли си сестра ми напоследък?
	— Не. От много време не съм — каза умислено Фотини.
	Гиоргис бе казал на Мария, че Ана идва да го вижда доста често, но сега тя се зачуди дали това наистина беше вярно. Ако Ана се появеше с лъскавата си кола, Фотини щеше да разбере за това. Семейство Вандулакис бяха изпаднали в ярост, когато бяха разбрали за проказата на Мария, и тя не се беше изненадала, че Ана не й бе писала от идването й на Спиналонга. Нито щеше да се учуди наистина, ако баща й я бе излъгал за посещенията на сестра й.
	И двете жени мълчаха.
	— Антонис я вижда от време на време, обаче когато работи — каза най-накрая Фотини.
	— Казва ли как изглежда?
	— Добре, струва ми се.
	Фотини знаеше какво всъщност я пита Мария. Беше ли сестра й бременна? След всичките тези години брак беше крайно време Ана да зачене. Ако не ставаше, вероятно имаше някакъв проблем. Ана не очакваше бебе, но в живота й се случваше нещо друго, за което Фотини дълго се бе колебала дали да каже на Мария.
	— Виж, сигурно не трябва да ти го казвам, но Антонис е виждал Маноли да влиза и излиза от къщата на Ана.
	— Това е позволено, нали? Той й е роднина.
	— Да, роднини са, но дори членовете на семейството нямат нужда да си ходят на гости през ден.
	— Вероятно обсъжда работите на имението с Андреас — каза трезво Мария.
	— Но той не ходи, когато Андреас е там — отговори Фотини. — Отива през деня, когато Андреас го няма.
	Мария почувства, че се защитава.
	— Е, на мен ми звучи сякаш Антонис ги шпионира.
	— Не ги шпионира, Мария. Мисля, че сестра ти и Маноли доста са се сближили.
	— Ако е така, защо Андреас не направи нещо по въпроса?
	— Защото няма никаква представа, че това се случва — каза Фотини. — Дори не би му хрумнало. А каквото не вижда и не подозира, няма нужда да научава.
	Двете замълчаха за малко, после Мария стана. Тя се престори, че се занимава с измиването на чашите им, но нищо не можеше да отвлече мислите й от онова, което Фотини й беше казала току–що. Беше разтърсена до дъното на душата си и изведнъж си припомни нервното държание на сестра си преди толкова месеци, когато тя и Маноли бяха отишли да я видят. Беше напълно възможно да има нещо между тях. Знаеше, че сестра й е повече от способна на такава изневяра.
	Истински ядосана, тя не спря да върти кърпата в чашите, докато не заскърцаха. Както винаги мислеше за баща си. Макар и предварително, остро усещаше неговия все по-дълбок срам. Колкото до Ана, не беше ли тя единствената от трите жени в семейство Петракис, която все още можеше да има нормален, щастлив живот? Сега изглеждаше, сякаш прави всичко възможно, за да го хвърли на вятъра. Очите на Мария се напълниха със сълзи на гняв и безсилие. Не искаше Фотини да си помисли, че ревнува. Знаеше, че никога няма да има Маноли, но въпреки това беше трудно да понесе идеята той да бъде със сестра й.
	— Знаеш ли, не искам да си мислиш, че още обичам Маноли, защото не е така, но ме е грижа за поведението на сестра ми. Какво ще стане с нея? Наистина ли смята, че Андреас никога няма да разбере?
	— Очевидно го мисли. Или ако не е така, това не я тревожи. Сигурна съм, че цялата история просто ще отшуми.
	— Това май е оптимистично, Фотини — каза Мария. — Но няма какво да направим по въпроса, нали?
	Двете замълчаха за момент, преди Мария да смени темата.
	— Отново използвам билките си — каза тя — с известен успех. Хората вече започват да идват при мен, а диктамнусът подейства почти веднага при един възрастен господин със стомашно разстройство.
	Продължиха да си говорят, въпреки че разкритието на Фотини за Ана тежеше в мислите им.


	Връзката между Ана и Маноли не отшумя, както бе предсказала Фотини. Обратното, искрите между тях се разпалиха отново и скоро запламтя огън. Маноли бе останал напълно верен на Мария, докато бяха сгодени. Тя бе съвършена, девица, неговата Агиа Мария, и несъмнено щеше да го направи щастлив. Сега тя бе хубав спомен. Първите няколко седмици след заминаването й за Спиналонга той беше апатичен и нещастен, но времето, в което скърбеше по загубата на годеницата си, скоро отмина. Животът трябва да продължи, каза си той.
	Беше привлечен обратно към Ана като молец към пламък. Тя все още беше в онази къща, толкова близо, толкова нуждаеща се и някак опакована като подарък в онези плътно прилепващи, елегантни рокли.
	Един ден около обяд, старото му обичайно време за гостуване, Маноли влезе в кухнята на голямата къща в имението.
	— Здравей, Маноли — Ана го поздрави без изненада и с топлина, която можеше да разтопи снеговете по Дикти.
	Неговата увереност, че тя ще се радва да го види, се равняваше на нейната арогантност. Тя знаеше, че рано или късно той ще дойде.
	Наскоро Александрос Вандулакис бе предал всички имоти на сина си. Това бе натоварило Андреас с огромна отговорност и му оставяше все по-малко време за вкъщи и скоро започнаха да забелязват Маноли да излиза от дома на братовчед си не само през ден, а и по-често. Вече ходеше там ежедневно. Антонис не беше единственият, който забелязваше това. Много от работниците в имението също знаеха. Ана и Маноли разчитаха на двойна предпазна мрежа: Андреас беше твърде зает, за да забележи нещо сам, а на всеки работник щеше да му струва повече от работата да се обърне към шефа си с приказки за жена му. По тези причини те можеха да се наслаждават един на друг безнаказано.
	Мария не можеше да направи нищо, а единственото влияние, което имаше Фотини, бе да призовава брат си да си мълчи. Ако Антонис споменеше нещо на баща им, Павлос, тогава Гиоргис със сигурност щеше да научи, тъй като двамата бяха добри приятели.
	Между посещенията на Фотини Мария се опитваше да не мисли за сестра си. Неспособността й да повлияе върху ситуацията не се определяше само от разстоянието помежду им. Тя знаеше, че дори ако бе останала в селото, сестра й пак щеше да постъпва както си иска.
	Мария започна да очаква с нетърпение дните, в които доктор Кирицис идваше на острова, и винаги се стараеше да е на пристана, за да посрещне баща си и среброкосия лекар. В един хубав летен ден Кирицис спря да поговори с нея. Бе чул от доктор Лапакис за уменията на Мария с билковите лекове и тинктури. Той твърдо вярваше в модерната медицина и дълго време бе оставал скептичен към ефикасността на ароматните, нежни цветя, които растяха по планинските склонове. Каква сила можеха да имат, сравнени със субстанциите от двадесети век? Ала много от пациентите, които преглеждаше на Спиналонга, говореха за облекчението, което са изпитали благодарение на някоя от отварите на Мария. Беше готов да смекчи цинизма си и й го каза.
	— Познавам убедеността, когато я видя — каза той. — Също така на този остров съм виждал истински доказателства, че тези неща могат да действат. Трудно мога да продължа да бъда скептик, нали?
	— Не, не можете. Радвам се, че го признавате — каза Мария с нотка на триумф. Осъзнаването, че е успяла да убеди този човек да промени възгледите си, й носеше огромно задоволство. Още по-голямо бе удовлетворението й, когато го погледна и видя, че на лицето му се е появила усмивка. Това го преобрази.


>>	Деветнадесета глава

	Усмивката на доктора промени атмосферата около него. В миналото Кирицис не се бе усмихвал често. Животът му се въртеше около чуждото нещастие и тревоги, което рядко му даваше повод да бъде лекомислен или да се забавлява. Той живееше сам в Ираклион, работеше от зори до мрак в болницата и прекарваше малкото часове извън нея в четене и сън. Сега най-сетне в живота му имаше нещо друго: красотата на едно женско лице. За болничните служители в Ираклион, за Лапакис и за прокажените, които сега му бяха редовни пациенти, той беше съвсем същият както винаги: отдаден, целеустремен и дразнещо сериозен учен — някои биха казали „без чувство за хумор“. За Мария той бе станал друг човек. Не знаеше дали щеше да й донесе спасение в далечното бъдеще, но я спасяваше по малко всеки път, когато прекосяваше водата и ускоряваше пулса й. Тя отново беше жена, не просто пациент, който чака смъртта си на тази скала.
	Въпреки че температурите започнаха да падат в тези първи есенни дни, Мария усещаше нарастваща топлина у Николаос Кирицис. Когато пристигаше на острова всяка сряда, той спираше да поговори с нея. В началото беше само за пет минути, но с течение на времето разговорът продължаваше все по-дълго. Най-накрая, тъй като беше педантичен по отношение на точността и необходимостта да не закъснява за часовете си в болницата, той започна да идва на острова по-рано, за да има достатъчно време да види Мария. Гиоргис, който винаги ставаше в шест сутринта, нямаше нищо против да докарва Кирицис в осем и половина вместо в девет и забеляза, че дните, когато Мария идваше да говори с него в сряда, бяха свършили. Тя все още посрещаше лодката, но не за да се види с баща си.
	Кирицис, който обикновено беше мълчалив, говореше с Мария за работата си в Ираклион и обясняваше научните изследвания, в които участваше. Описа й как войната бе прекъснала всичко и й разказа с какво се бе занимавал през онези години, рисувайки й в детайли разрушения от войната град, в който и последният медик бе трябвало да дежури почти денонощно, за да се грижи за болните и ранените. Разказа й за пътуванията си до международните конференции в Египет и Испания, където световните експерти по лечението на проказата се бяха събрали, за да споделят идеите си и да изнесат доклади за най-новите си теории. Разказа й за различните лечения, които в момента се изпробваха, и сподели какво наистина мисли за тях. От време на време се налагаше да си припомня, че тази жена е пациент и може в крайна сметка да се подложи на лечението, което се изпробваше на Спиналонга. „Колко странно — мислеше си понякога — да намери такова приятелство на този малък остров. Не само стария си приятел Христос Лапакис, но и тази млада жена“.
	Мария го гледаше и слушаше, но в отговор не разказваше много за собствения си живот. Усещаше, че няма много за споделяне. Съществуването й бе станало особено, толкова ограничено, така тясно съсредоточено.
	В очите на Кирицис хората на Спиналонга живееха по начин, на който той почти можеше да завиди. Те си вършеха работата, седяха в кафениона, гледаха най-новите филми, ходеха на църква и поддържаха приятелства. Живееха в общност, в която всички се познаваха и имаха обща връзка. В Ираклион той можеше да изминава цялата дължина на някоя оживена улица всеки ден в продължение на седмица, без да види познато лице.
	Ежеседмичните срещи на Мария с Фотини бяха също толкова жизненоважни за нея, както разговорите й с доктор Кирицис, но напоследък ги очакваше почти с ужас.
	— Е, виждали ли са го тази седмица да излиза от къщата? — попита тя, щом Гиоргис остана достатъчно далеч, за да не ги чуе.
	— Веднъж или два пъти — отговори Фотини. — Но само когато Андреас също е бил там. Започна брането на маслините и той се задържа повече вкъщи. Маноли и Андреас наглеждат пресите и явно и двамата се връщат в голямата къща за вечеря.
	— Значи може би всичко е било във въображението на брат ти. Ако Ана и Маноли бяха любовници, нима той щеше да ходи да вечеря там с Андреас?
	— Защо не? Би било по-вероятно да събуди подозрение, ако спреше да ходи там.
	Фотини беше права. Ана прекарваше много вечери да играе двойната роля на добра съпруга за мъжа си и на гостоприемна домакиня за неговия братовчед с перфектната си фризура, маникюр и някоя от излетите по тялото й рокли. Не беше повече от онова, което Андреас очакваше от нея. Справяше се със ситуацията без усилие и шансовете да каже нещо неподходящо или да хвърли издайнически поглед бяха почти несъществуващи. За Ана подмолните течения само засилваха вълнението да бъде на въображаема сцена, а в дните, когато свекърът и свекърва й бяха там, това създаваше допълнително напрежение, което увеличаваше нейната възбуда и върховната тръпка от прикритостта.
	— Хареса ли ти вечерта? — питаше тя Андреас след това в безизразната тъмнина на широкото им легло.
	— Да, защо?
	— Просто питам — казваше Ана и когато започваха да се любят, усещаше тежестта на тялото на Маноли и чуваше неговите дълбоки стонове. Защо Андреас би се усъмнил в такова удоволствие? След това той лежеше мълчалив и задъхан в тъмната стая със затворени кепенци, неподозираща жертва на страстта й към друг мъж, мъж, с когото бе правила любов само посред бял ден.
	За Ана в тази ситуация нямаше конфликт. Тъй като нямаше избор в страстта си към Маноли, изневярата й беше почти оправдана. Той се бе появил в живота й без предупреждение и тя бе реагирала спонтанно. Свободната воля не играеше роля в отклика й към него и никога не й беше хрумвало, че би могла. Присъствието на Маноли я наелектризираше, караше всеки косъм по тялото й да настръхне и всеки квадратен сантиметър от меката й бледа кожа да жадува за докосването му. Нямаше как иначе да бъде. „Не мога да направя нищо“, казваше си тя, докато сресваше косата си в сутрините, когато Андреас заминаваше за най-отдалечените части на имението и тя очакваше Маноли да се появи в кухнята й на обяд. „Няма какво да направя“. Маноли бе кръвен роднина на съпруга й. С цялата воля на света не би могла да го отблъсне. Беше хваната в капан жертва, която не се оплакваше, и въпреки че всичко се случваше под собствения му покрив, Андреас нямаше и най-малкото понятие, че Ана го мами в собственото му легло, със _стефания_, брачните венци, окачени над него — свидетели на вероломството й.
	Андреас не мислеше много за Маноли. Радваше се, че се бе завърнал от скитанията си, но оставяше притесненията за него на скъпата си майка, която се терзаеше, че племенникът й е минал трийсетте, а още е ерген. Андреас съжаляваше, че бракът на Маноли със сестрата на съпругата му бе срещнал такава непреодолима пречка, но предполагаше, че рано или късно братовчед му ще намери друга подходяща жена, която да въведе в семейството. Колкото до Елефтерия, тя съжаляваше, че милата невеста на племенника й им бе отнета, но още повече съжаляваше, че изпитва натрапчиво подозрение, че има някакво привличане между Маноли и снаха й. Не можеше съвсем да го определи и всъщност понякога си казваше, че си въобразява. Беше ефимерно като картина в облаците.
	Мария потреперваше при мисълта как се държи Ана. Сестра й никога не си бе давала труда да бъде предпазлива и нищо нямаше да промени това сега. Истинското й притеснение обаче не беше самата Ана, а последиците от поведението й за баща им. В живота на горкия й скъп родител нямаше никаква сигурна опора, мислеше си тя.
	— Няма ли срам? — възнегодува тя.
	— Не съм сигурна, че има — каза Фотини.
	Двете жени се опитваха да говорят за други неща, но разговорите винаги започваха и свършваха с приказки за изневярата на Ана и предположения колко време ще мине, преди тя да хвърли непредпазлив поглед към Маноли, който ще накара Андреас да спре за момент и да се замисли. Малко по малко всички остатъци от чувства, които Мария можеше да има към Маноли, се изпариха. Единственото сигурно нещо бе, че няма какво да направи.
	Вече беше краят на октомври. Зимните ветрове се засилваха и скоро щяха да пронизват и най-дебелите палта и вълнени шалове. На Мария й се струваше, че не е цивилизовано да стои и да говори с доктор Кирицис в ужасния студ, но мисълта да се откаже от разговорите им беше непоносима. Тя обичаше да говори с този мъж. Сякаш винаги имаше какво да си кажат, въпреки че смяташе, че няма много интересни неща за споделяне. Не можеше да не сравни начина, по който той разговаряше с нея, с начина, по който бе говорил Маноли. Всяко изречение на годеника й беше пълно с игриви закачки, а с Кирицис нямаше и намек за флирт.
	— Искам да знам какво всъщност е да живееш тук — каза й той един ден, докато вятърът духаше около тях.
	— Но вие виждате острова всяка седмица. Вече трябва да го познавате толкова добре, колкото и аз — каза тя, доста озадачена от изявлението му.
	— Гледам го, но не го виждам — каза той. — Виждам го като външен човек, който само минава оттук. Има голяма разлика.
	— Искате ли да дойдете в дома ми и да пиете кафе? — от известно време Мария се бе упражнявала да казва тези думи наум, но когато най-накрая ги произнесе, едва позна гласа си.
	— Кафе? — Кирицис я бе чул достатъчно добре, но повтори думата, защото не намираше какво да каже в отговор.
	— Ще дойдете ли?
	Все едно го извади от унес.
	— Да, мисля, че ще дойда.
	Тръгнаха заедно през тунела. Въпреки че той беше лекарят, а тя — пациентът, ходеха един до друг, като равни. И двамата бяха пресичали венецианските стени стотици пъти, но това беше различна разходка. Кирицис не бе минавал по улицата в компанията на жена от години, а Мария, вървяща до мъж, който не беше баща й, усещаше стеснителност, която смяташе, че е оставила зад себе си с детството. Някой можеше да я види и да стигне до погрешното заключение. „Това е докторът“ — искаше й се да извика, в отчаяното си желание да се спаси от клюките.
	Тя бързо го поведе по малката алея близо до изхода на тунела и двамата влязоха в къщата й. Мария започна да приготвя кафето. Знаеше, че Кирицис не може да остане дълго и ще иска да е точен за първия си час.
	Докато Мария бе заета да търси захар, чаши и чинийки, Кирицис огледа стаята. Бе много по-удобна и пълна с цвят от собствения му малък апартамент в Ираклион. Забеляза бродираните покривки, снимката на младата кирия Петракис с Мария и още едно момиче на стената. Видя спретната редица книги, кана, в която бяха сложени разлистени маслинови клонки, и китки лавандула и билки, провесени от тавана да се сушат. Видя ред и домашен уют и се почувства стоплен и от двете.
	Сега, когато бяха на територията на Мария, чувстваше, че може да я накара да говори за себе си. Имаше само един болезнен въпрос, който искаше да й зададе. Знаеше толкова много за заболяването, симптомите му, епидемиологията, патологията, но разбира се, не знаеше нищо за това какво е усещането да имаш проказа и досега никога не си беше помислял да попита някого от пациентите си.
	— Какво е усещането… — осмели се да каже той — да бъдеш прокажен?
	Въпросът изглеждаше твърде личен, но Мария не се поколеба да отговори.
	— В известен смисъл не се чувствам по-различно отпреди година, но аз съм различна, защото бях изпратена тук — каза тя. — Прилича малко на това да бъдеш в затвора, за някой като мен, който не е засегнат от болестта в ежедневието. Само че няма ключалки на вратите, нито решетки.
	Когато каза това, умът й се върна към онази студена есенна сутрин, в която бе напуснала Плака, за да дойде на Спиналонга. Животът в колонията за прокажени определено не беше онова, за което бе мечтала, но тя спря за момент и се зачуди какво щеше да бъде, ако се бе омъжила за Маноли. Нямаше ли това да бъде друг вид затвор? Що за човек би предал собственото си семейство? Какъв юда би злоупотребил с добротата и гостоприемството, които бе получил? Бе станала подвластна на чара му, но сега осъзна, че може би обстоятелствата я бяха пощадили. Разговорите й с Маноли никога не бяха засягали нещо по-дълбоко или по-широко от маслиновата реколта, музиката на Микис Теодоракис или това дали да присъстват на църковните чествания в Елунда. Тази жизнерадост я бе привлякла отначало, но тя осъзна, че може би в него няма нищо повече. Животът с Маноли можеше да бъде просто различен вид доживотна присъда, не по-добра от тази, на която бе обречена на Спиналонга.
	— Въпреки това има много добри неща — добави тя. — Чудесни хора като Елпида Контомарис, семейство Пападимитриу и Димитри. Те имат такъв дух и, знаете ли, въпреки че са тук много по-дълго време от мен, те никога, никога не се оплакват.
	Когато изрече тези думи, Мария наля кафе в една чаша и я подаде на Кирицис. Твърде късно забеляза, че ръката му трепери силно, и когато той взе кафето, чашата падна с тракане на земята. По каменния под се разля тъмна локвичка и настъпи неловко мълчание, преди Мария да се втурне към мивката за парцал. Тя усещаше дълбокото му смущение и горещо желаеше да го облекчи.
	— Не се тревожете, всичко е наред — каза тя, докато попиваше разлятото и събираше парчетата от рисувания порцелан в лопатка за смет. — Щом не се изгорихте.
	— Ужасно съжалявам — каза той. — Ужасно съжалявам, че счупих чашата ви. Толкова непохватно от моя страна.
	— Не се тревожете. Какво е една чаша?
	Всъщност това беше специална чаша, една от сервиза, който майка й бе донесла от Плака, но Мария осъзна, че изобщо не се сърди. Беше почти облекчение, че Кирицис не е толкова съвършен, толкова безупречен във всичко, както изглеждаше външно.
	— Може би не трябваше да идвам — измънка Кирицис. В съзнанието му това беше знак, че не е трябвало да нарушава правилата на професионалната етика, в които вярваше толкова убедено. С идването си в дома на Мария по неслужебни причини той бе преминал границата със свой пациент.
	— Естествено, че трябваше да дойдете. Поканих ви и щях да съм много нещастна, ако не бяхте дошли.
	Признанието на Мария беше спонтанно и по-ентусиазирано, отколкото бе имала намерение. То изненада доктор Кирицис, но също и нея самата. Сега бяха наравно. И двамата бяха изгубили самообладание.
	— Моля ви, останете и пийнете още кафе.
	Очите на Мария гледаха доктора толкова умолително, че той нямаше друг избор, освен да приеме. Тя взе друга чаша от полицата и този път, щом наля кафето, я остави на масата, за да може той да я вземе безпрепятствено.
	И двамата отпиваха, без да говорят. Понякога има неловкост в мълчанието, но този път не беше така. Накрая Мария развали магията.
	— Чувам, че няколко души са започнали лечение с някакъв препарат. Ще подейства ли? — Беше въпрос, който бе жадувала да зададе.
	— Още е много рано, Мария — отвърна той. — Но трябва да предложим малко надежда. Знаем за някои усложнения от лечението, ето защо трябва да бъдем предпазливи на този етап.
	— Какъв е този препарат?
	— Пълното му име е диафенил сулфон, но е по-известен като дапсон. Базиран е на сярата и е потенциално токсичен. Най-важното обаче е, че подобрение се установява обикновено в много дълъг срок.
	— Значи не е някаква магическа отвара — каза Мария, опитвайки се да не прозвучи разочаровано.
	— Не, страхувам се, че не е — отвърна Кирицис. — Ще мине известно време, преди да разберем наистина дали някой ще бъде напълно излекуван. Опасявам се, че все още никой няма да си тръгва от тук.
	— Следователно това означава, че ще можете да дойдете на кафе и друг път?
	— Надявам се. Правите толкова хубаво кафе.
	Доктор Кирицис осъзна, че отговорът му е някак недодялан и внушава, че се интересува от посещението само заради качеството на кафето. Изобщо не бе искал да прозвучи така.
	— Е, по-добре да тръгвам вече — каза той, опитвайки се да прикрие смущението си. — Благодаря ви. — С това доста сковано сбогуване Кирицис си тръгна.
	Докато разтребваше чашите и метеше пода, за да събере последните парченца от счупената чаша, Мария неусетно започна да си тананика. Чувството можеше да бъде описано единствено като лекота на духа, непознато усещане на това сиво място, но тя щеше да му се наслади и противно на разума да се надява, че то ще остане с нея. През целия ден се чувстваше така, сякаш не стъпва по земята. Имаше много за вършене, но всяка задача й носеше удоволствие. Щом разтреби, тя напъха няколко от бурканите си с билки в една груба кошница и тръгна да види Елпида Контомарис.
	Възрастната жена рядко заключваше вратата си и Мария влезе сама. Откри Елпида в леглото, бледа, но изправена върху възглавниците си.
	— Елпида, как се чувстваш днес?
	— Всъщност чувствам се много по-добре — каза тя. — Благодарение на теб.
	— Благодарение на природата, не на мен — поправи я Мария. — Ще ти направя още една настойка. Явно ти помага. Сега изпий една чаша от това, после още една след около три часа, а аз ще се върна вечерта да ти дам трета.
	За пръв път от седмици Елпида Контомарис започваше отново да се чувства добре. Най-после спазматичните болки в стомаха, от които страдаше, сякаш започваха да отслабват и в съзнанието й нямаше никакво съмнение, че подобрението й се дължи на билковите лекарства, които Мария й приготвяше. Въпреки че кожата на старото й лице бе отпусната и дрехите й висяха по нея като провесени парцали, апетитът й започваше да се възвръща и тя вече можеше да си представи, че ще дойде моментът, когато отново ще може да се храни нормално.
	Щом се увери, че Елпида е добре, Мария си тръгна. Щеше да се върне същата вечер, за да е сигурна, че пациентката й ще приеме следващата си доза, но междувременно щеше да прекара деня в блока, както го наричаха без особена нежност. Голямата сграда с апартаменти, разположена в края на главната улица, все още беше непопулярна. Там горе на върха на хълма човек се чувстваше самотен и изоставен. Хората предпочитаха уюта на малките турски и италиански къщи. Близостта на старите къщи една до друга спомагаше за трайното чувство на общност, което беше по-ценно за тях от яркото луминесцентно осветление и модерните капаци на прозорците.
	Днес Мария отиваше там, защото четири от апартаментите приютяваха прокажени, които вече не можеха да се грижат за себе си. Това бяха пациенти, при които язвите по стъпалата бяха довели до ампутация, чиито изкривени като куки ръце не им позволяваха да извършват дори най-простите домашни задачи и чиито лица бяха обезобразени до неузнаваемост. Във всяка друга ситуация животът на тези осакатени индивиди щеше да бъде крайно окаян. Дори сега няколко от тях живееха на самия ръб на отчаянието, но усилията на Мария и няколко други жени като нея никога не им позволяваха да го преминат.
	Онова, което хората ценяха повече от всичко, беше личното пространство. За една млада жена, чийто нос беше унищожен от проказата и чиито очи бяха постоянно отворени заради лицева парализа, вперените погледи на колонистите бяха непоносими. Понякога тя излизаше нощем и се промъкваше в църквата, сама с тъмните икони и успокояващата миризма на разтопен восък, но иначе никога не би стъпила навън освен за много кратките месечни посещения в болницата. Тогава Лапакис отбелязваше промените в лезиите й и предписваше лекарства, които да й помогнат да подмами съзнанието и тялото си от почти постоянното будно състояние в кратък, но блажен сън. Друга, малко по-стара жена, бе загубила една от ръцете си. Бе платила най-високата цена за жестоките изгаряния, които си бе причинила, готвейки за семейството си само няколко месеца преди да дойде на острова. Доктор Лапакис бе опитал всичко възможно, за да излекува раните, покрити с язви, но инфекцията бе победила и двама им и единственият му избор бе останала ампутацията. Другата й ръка бе вцепенена, извита като кука. Едва успяваше да държи вилица, но не можеше да отвори консерва или да закопчее копче.
	Всеки от около дузината най-тежко пострадали пациенти, които живееха тук, имаше отвратителни белези. Повечето бяха пристигнали на Спиналонга грохнали до крайност и въпреки всички усилия на болницата да не получат дълготрайни увреждания от ефекта на болестта, която лишаваше от чувствителност, невинаги беше възможно това да се контролира. Те отговаряха на библейския образ на прокажения и бяха отишли тъй далеч по адския път към обезобразяването, колкото беше възможно, докато някой все още прилича на човек.
	Мария пазаруваше и готвеше за тези пациенти в последна фаза. Вече почти не забелязваше деформациите им, когато им сервираше обяд и, при някои, им помагаше да го изядат. В ума й винаги присъстваше мисълта, че майка й лесно би могла да е в това състояние. Никой не й беше разказал, но когато поднасяше лъжиците с ориз към устните им, тя се надяваше Елени никога да не е страдала като тези хора. Тя се смяташе за една от щастливците. Независимо дали лечението с новия препарат действаше успешно или не, увредените тела на тези хора никога нямаше да могат да се възстановят.
	Повечето хора на сушата си представяха, че всички прокажени са толкова съсипани от болестта, колкото тези крайни случаи, и самата мисъл, че са толкова близо, ги отблъскваше. Страхуваха се за себе си и за децата си и не се съмняваха, че бацилът, който бе заразил хората на този остров, можеше да се пренесе по въздуха в собствените им домове. Дори в Плака имаше хора с такива погрешни схващания. През последните няколко години се бе насъбрала още една причина да негодуват срещу колонията. Крайно преувеличени истории за богатството на атиняните бяха подтикнали хората към все по-силна ненавист, особено в по-бедните села навътре сред хълмовете като Селес и Врухас, които не се радваха на надеждния доход на рибарските села като Плака. В една минута се страхуваха от представата, че и те могат да свършат на Спиналонга, в следващата кипяха от завист при мисълта, че колонистите може би живеят по-добре от тях самите. Страховете им бяха както неоснователни, така и дълбоко вкоренени.
	Един ден през февруари започна да обикаля слух. Бе пламнал от случайната забележка на един човек, разпространи се с плашеща скорост подобно на горски пожар от една-единствена небрежно захвърлена кибритена клечка и скоро вилнееше из всяко близко село, от Елунда на юг до Вилхадия на северния бряг. Казваха, че кметът на Селес е завел десетгодишния си син в болницата в Ираклион. Трябвало да го изследват за проказа. Може би болестта се разпространяваше от острова към сушата. Само за ден бурята на прекалената реакция на тълпата вече бе назряла. Искаше се само по един подстрекател във всяко село и дълго хранените страх и омраза преляха в гняв и хората започнаха да се събират в Плака, решени да унищожат острова. Причините им не бяха разумни. Ако разграбеха Спиналонга, смятаха те, нямаше повече да могат да изпращат прокажени там и гръцкото правителство щеше да се принуди да премести колонията. Представяха си и че щом се усетеха заплашени, влиятелните атиняни щяха да настояват да бъдат отведени на по-сигурно място. Във всеки случай, така щяха да се отърват от това мръсно петно в своя пейзаж.
	Тълпата планираше да вземе всяка рибарска лодка, която успееше да докопа, и да пристигне под прикритието на тъмнината. До пет часа следобед на тази сряда на кея в Плака се бяха събрали двеста души, предимно мъже. Гиоргис видя пристигането на първите камиони и чу суматохата, когато хората се изсипаха от тях и се отправиха надолу към пристана. Подобно на другите жители на Плака, той беше потресен. Беше време да отиде да вземе Кирицис, но първо се наложи да си проправи път със сила през тълпата, за да намери лодката си. Докато вървеше, дочуваше откъслечни разговори.
	— Колко човека могат да се поберат в една лодка?
	— У кого е бензинът?
	— Погрижи се да има достатъчно!
	Един от водачите забеляза стареца, който се качваше в лодката си, и се обърна агресивно към него.
	— Къде си мислиш, че отиваш?
	— Отивам да взема доктора — отговори той.
	— Какъв доктор?
	— Един от докторите, който работи там — отвърна Гиоргис.
	— Какво могат да направят докторите за прокажените? — подсмихна се водачът така, че да го чуе тълпата.
	Докато групата се смееше и подиграваше, Гиоргис отблъсна лодката си от кея. Цялото му тяло се тресеше от страх и ръката му трепереше неудържимо върху румпела. Малката лодка се бореше с усилие с развълнуваното море и никога пътуването не му бе изглеждало по-дълго. От известно разстояние виждаше тъмния силует на Кирицис и най-накрая лодката приближи до каменната стена.
	Докторът не се потруди да завърже лодката, а направо влезе в нея. Бе прекарал изнурителен ден и нямаше търпение да се прибере. В полумрака той едва различаваше лицето на Гиоргис под шапката му, но гласът на стареца беше необичайно силен.
	— Доктор Кирицис — почти се задави той, — там има тълпа. Мисля, че планират да нападнат Спиналонга!
	— Какво искаш да кажеш?
	— Дойдоха стотици от тях. Не знам откъде са, но събират лодки и имат тенекии с бензин. Могат да тръгнат насам всяка минута.
	Кирицис бе слисан както от глупостта на тези хора, така и от страх за жителите на острова. Нямаше много време. Трябваше бързо да направи избор. Щеше да похаби ценни минути, ако се върнеше зад големите стени, за да предупреди прокажените. Трябваше да се добере до сушата, за да откаже тези безумци от плана им.
	— Трябва да се върнем, бързо — призова той Гиоргис.
	Старецът обърна лодката. Този път вятърът беше зад него и малкият съд преодоля разстоянието между острова и сушата съвсем бързо. Хората на кея вече бяха запалили факлите си, а когато лодката достигна брега, пристигна още един камион с мъже. Щом Гиоргис приближи, се разля вълна на възбуда и когато Кирицис слезе на брега, тълпата се раздели, за да пропусне висок, широкоплещест мъж, който явно беше техният говорител.
	— Ти пък кой си? — присмя се той. — Отиваш и се прибираш от колонията на прокажените свободно, както ти се иска, а?
	Шумното множество замлъкна, за да чуе размяната на реплики.
	— Казвам се доктор Кирицис. В момента лекувам няколко пациенти на острова с нова терапия. Има признаци, че това може да доведе до създаване на лекарство.
	— О! — присмя се саркастично мъжът. — Слушайте всички! Чувате ли това? Прокажените ще се излекуват!
	— Има голяма вероятност за това.
	— Ами ако не ти повярваме?
	— Няма значение дали ти не вярваш — Кирицис наблегна драматично на думата. Съсредоточи се върху водача. Виждаше, че този хулиган е нищо без тълпата зад него.
	— И защо така? — каза мъжът с презрение, обръщайки се да изгледа хората, които стояха в очакване на кея, а трепкащите факли осветяваха лицата им. Сега се опитваше да ги разпали. Бе преценил погрешно този слаб мъж, който изглежда привличаше повече внимание, отколкото би очаквал за някого с неговата фигура.
	— Ако само пипнеш с пръст един от онези прокажени — каза Кирицис, — ще се намериш в затворническа килия, по-тъмна и по-дълбока от най-страшните ти кошмари. Ако дори един от онези прокажени умре, ще те пратят на съд и ще те осъдят за убийство. Лично ще се погрижа за това.
	Множеството се раздвижи и отново замлъкна. Водачът усещаше, че ги е изгубил. Твърдият глас на Кирицис прониза тишината.
	— Сега какво ще направите? Ще се приберете тихо или ще сторите най-лошото, на което сте способни?
	Хората се обърнаха един към друг и се оформиха малки групички. Една по една факлите бяха загасени и кеят почти потъна в тъмнина. Един по един хората тихо тръгнаха към колите си. Всичката им решителност да унищожат Спиналонга се беше изпарила.
	Докато водачът се връщаше по главната улица, той хвърли поглед назад към доктора.
	— Ще бъдем нащрек за това лекарство — извика той. — И ако не дойде, ще се върнем. Помни ми думите.
	Гиоргис Петракис бе останал в лодката си по време на сблъсъка, наблюдавайки със страх, а после с възхищение, докато доктор Кирицис разпръскваше тълпата. Беше толкова невероятно, че сам човек би могъл да възпре силата на тази банда главорези, които изглеждаха настървени да унищожат колонията на прокажените.
	Отстрани изглеждаше, че Кирицис напълно контролира ситуацията, но вътрешно той също се боеше за живота си. Не само това. Бе се страхувал за живота на всеки прокажен на острова. Щом спря да чувства, че сърцето му ще изскочи от гърдите, той осъзна, че имаше нещо особено, което му бе дало куража да се изправи срещу тълпата: възможността жената, която обичаше, да бъде изложена на опасност. Не можеше да го отрече пред себе си. Мария бе онази, която отчаяно бе искал да спаси.


>>	Двадесета глава

	Не отне много време да се разчуе из Спиналонга, че е бил потушен бунт срещу острова. Скоро всички знаеха, че доктор Кирицис съвсем сам е разпръснал буйната тълпа и това го направи героят на деня. Той се върна следващата сряда както обикновено и повече от всякога нямаше търпение да види Мария. Осъзнаването, че има такива силни чувства към нея, го бе изненадало и цяла седмица почти не бе мислил за нищо друго. Нейният познат силует в зелено палто беше на кея, за да го посрещне, и днес на лицето й грееше широка усмивка.
	— Благодаря ви, доктор Кирицис — каза тя още преди той да излезе от лодката. — Баща ми ми разказа как сте се изправили срещу онези мъже и всички тук са ви много благодарни за това, което сте направили.
	Кирицис вече беше стъпил на твърда земя. С всяка частица от себе си искаше да я прегърне и да й признае любовта си, но такава спонтанна постъпка противоречеше на цял живот сдържаност и той знаеше, че не може да го направи.
	— Всеки би направил същото. Не беше нищо — каза той тихо. — Направих го за вас.
	Толкова непредпазливи думи. Знаеше, че трябва да бъде по-внимателен.
	— И за всички останали на острова — добави бързо.
	Мария не каза нищо и Кирицис нямаше представа дали изобщо го е чула. Както обикновено, те тръгнаха заедно през тунела, без да говорят, а камъчетата по настилката хрущяха под стъпалата им. Имаше мълчалива уговорка, че Кирицис ще дойде в дома й на кафе, преди да отиде в болницата, но когато стигнаха завоя на тунела, той веднага видя, че днес нещо беше различно. Изходът беше тъмен и обичайната гледка на главната улица на Спиналонга не се виждаше. Причината скоро се изясни. Огромно множество от може би двеста души се бе събрало там. Почти всеки обитател на острова, който бе достатъчно здрав, бе излязъл от вкъщи, за да поздрави доктора. Деца, младежи и старци с бастуни и патерици бяха дошли в мразовитата утрин, с шапки и вдигнати яки, за да изразят благодарността си. Когато Кирицис излезе от тунела, от всички страни избухнаха аплодисменти и той спря на място, слисан от това, че е център на вниманието. Когато ръкоплясканията утихнаха, Пападимитриу пристъпи напред.
	— Доктор Кирицис. От името на всеки жител на този остров бих искал да ви благодаря за онова, което направихте миналата седмица. Разбираме, че ни спасихте от нахлуване и по всяка вероятност от наранявания и смърт. Всички тук ще са ви вечно благодарни за това.
	Гледаха го очи, изпълнени с очакване. Искаха да чуят гласа му.
	— Вие имате също толкова право на живот, колкото и всеки на сушата. Докато мога да направя нещо по въпроса, никой няма да унищожи това място.
	Отново избухнаха аплодисменти, а след това жителите на острова постепенно се разпръснаха и се заеха с обичайните си дела. Кирицис бе зашеметен от овациите и си отдъхна, когато вече не беше обект на толкова много внимание. Сега Пападимитриу дойде и тръгна с него.
	— Нека ви придружа до болницата — каза той, без да знае, че така лишаваше доктора от скъпоценните минути с Мария. При множеството хора наоколо Мария вече знаеше, че не може да очаква Кирицис да дойде в дома й. Би било напълно неуместно. Тя погледа как той се отдалечава и се върна вкъщи. Две чаши стояха насред малката й масичка и когато напълни една и седна да изпие кафето, което се вареше на печката, тя се обърна към въображаемата фигура, седнала насреща й.
	— Е, доктор Кирицис — каза тя. — Вече сте герой.
	Междувременно Кирицис мислеше за Мария. Как би могъл да изчака до следващата сряда, за да я види? Седем дни. Сто шестдесет и осем часа. Ала имаше много неща, които да го разсеят. Болницата бе под напрежение. Десетки от прокажените се нуждаеха от спешни грижи и при положение че имаше само двама души да вършат всичко, Лапакис и Манакис бяха повече от облекчени да го видят.
	— Добро утро, Николаос! — извика Лапакис шеговито. — Най-добрият доктор на Крит, а вече и светец на Спиналонга!
	— О, стига, Христос — отговори Кирицис, леко сконфузен. — Сам знаеш, че би направил същото.
	— Знаеш ли, не съм сигурен. Доколкото чувам, са били доста буйни.
	— Е, всичко това беше миналата седмица — каза Кирицис, загърбвайки случката. — Трябва да се захващаме с днешните проблеми. Как са пациентите ни?
	— Да отидем в кабинета ми и ще ти обясня какво става.
	На бюрото на Лапакис имаше купчина папки. Той започна да ги взима една по една и да описва накратко на колегата си текущото състояние на всеки от пациентите, лекувани със субстанцията. Повечето от петнадесетте показваха признаци на положителна реакция, макар и не всички.
	— Двама са в тежко реактивно състояние — каза Лапакис. — Единият поддържа температура от около четиридесет градуса от последното ти идване, а Атина току-що ми каза, че тази нощ другата е държала буден целия остров с виковете си. Непрекъснато ме пита как е възможно ръцете и краката й да са безчувствени и все пак да усеща такава ужасна болка. Нямам какво да й отговоря.
	— Ще я погледна след минута, но мисля, че най-доброто, което можем да направим сега, е да преустановим лечението. Има добра вероятност да протича спонтанно оздравяване и в такъв случай сулфонът може да навреди.
	Щом двамата лекари прегледаха набързо записките, дойде време да направят визитациите си. Това беше тежка задача. Един от пациентите, покрит с гнойни подутини, заплака в същинска агония, докато Лапакис прилагаше разтвор на трихлорацетилова киселина, за да изсуши лезиите. Друг изслуша мълчаливо Кирицис, който му обясни, че най-добрият начин да се справят с мъртвите кости в пръстите му ще е ампутацията, проста операция, която може да бъде направена без анестезия, тъй като в тази част от тялото си пациентът нямаше чувствителност. Трети бе видимо обнадежден, когато Лапакис му описа трансплантацията на сухожилие, която планираше да направи на ходилото му, за да може да проходи отново. Застанали до леглото на всеки пациент, лекарите се разбираха с него какъв е следващият етап. За някои това беше перспективата за обезболяващи инжекции, за други можеше да бъде изрязване на лезиите.
	После започнаха да пристигат първите от приходящите пациенти. Някои имаха нужда само от нови превръзки за язвите по краката си, но за други лечението беше по-изтощително, особено за една жена, от чийто нос трябваше да бъде отстранен лепроматозен израстък и бяха приложени дузина тампони с адреналин, за да спре кървенето.
	Всичко това ги държа заети до ранния следобед, а след това беше време да видят пациентите, които получаваха новото лечение. Едно започваше да става ясно. Няколко месеца след началото на изпитанията новите дози от терапията със субстанцията даваха окуражителни резултати, а страничните ефекти, от които се бе опасявал доктор Кирицис, не се бяха проявили при повечето пациенти. Всяка седмица той дебнеше за симптоми на анемия, хепатит и психоза, всичките докладвани от други лекари, които прилагаха дапсон, но с облекчение виждаше, че никой от тях не се проявява.
	— Към момента сме повишили дозата на опитните си зайчета от двадесет и пет на триста милиграма дапсон три пъти седмично — каза Лапакис. — Това е максималното, което мога да им дам, нали?
	— Определено не бих препоръчал нещо по-високо и ако това дава такива резултати, мисля, че трябва да го приемем за горна граница, особено като имаме предвид дължината на периода, през който ще получават инжекциите. Най-новите указания са да продължим с предписването на дапсон в продължение на няколко години след като проказата на пациента е престанала да бъде активна — каза Кирицис, помълча малко и добави: — Ще отнеме много време, но ако това доведе до лекарство, не мисля, че някой от тях ще се оплаче.
	— Какво ще кажеш да започнем лечението на следващата група?
	Лапакис бе и развълнуван, и нетърпелив. Никой не би имал самонадеяността да обяви, че тези прокажени са излекувани, и щяха да минат няколко месеца преди да направят изследвания, за да видят дали бактерията на проказата е елиминирана от организма им. Нещо в него му говореше, че след всички тези години на приказки, фалстартове и отсъствие на истинска надежда за лек, е достигната повратна точка. Примирението, дори отчаянието, можеха да бъдат заместени от надеждата.
	— Да, няма смисъл да чакаме. Мисля, че трябва да изберем следващите петнадесет възможно най-скоро. Както и преди, трябва да са в добро общо състояние — каза Кирицис.
	С цялото си същество той искаше да направи така, че Мария да влезе в този списък, но знаеше, че би било непрофесионално да окаже влияние. Умът му се отклони от разговора за новото лечение към мисли кога отново ще види Мария. Всеки ден щеше да му се стори като век.


	Следващия понеделник Фотини пристигна на острова както обикновено. Мария искаше да й разкаже за възторженото посрещане на доктор Кирицис като герой от миналата седмица, но виждаше, че Фотини едва сдържа някаква новина. Още щом премина прага на Мария, тя я обяви.
	— Ана е бременна!
	— Най-после — каза Мария, без да е сигурна дали новината е добра или лоша. — Баща ми знае ли?
	— Няма как да знае, иначе със сигурност щеше да ти е казал нещо, нали?
	— Предполагам, че е така — каза замислено тя. — Ти как разбра?
	— От Антонис, разбира се. Всички казват, че имението бръмчи от предположения от седмици!
	— Разкажи ми тогава. Кажи ми какво разправят — каза Мария, нетърпелива да научи подробностите.
	— Ами, от цели седмици никой не беше виждал Ана извън къщата и се говореше, че се чувства зле, и след това един ден миналата седмица тя най-накрая се появи пред хората — видимо напълняла!
	— Но това не означава задължително, че е бременна! — възкликна Мария.
	— Напротив, означава, защото го обявиха. Минали са три месеца и половина.
	През първите няколко месеца от бременността си Ана бе съсипана от прилошаването. Всяка сутрин и през целия ден й се гадеше и повдигаше. Не задържаше нищо от храната си и в продължение на няколко седмици лекарят й се бе съмнявал, че бебето изобщо ще оцелее. Никога не беше виждал жена толкова болна, така изтощена от бременността, а щом повръщането премина, се появи друг проблем. Тя започна да кърви. Сега единственият начин, по който можеше да спаси бебето, беше пълната почивка на легло. Но изглежда, че детето бе решено да се задържи, и през четиринадесетата седмица от бременността всичко се стабилизира. За голямо облекчение на Андреас съпругата му се вдигна от леглото.
	Измършавялото лице, което бе гледало Ана от огледалото само преди месец, сега отново бе закръглено и щом се обърнеше настрани, тя ясно виждаше издутина. Тесните й палта и рокли, които й бяха запазена марка, бяха прибрани в дъното на гардероба и сега тя носеше по-широки дрехи, под които коремът й бавно растеше.
	Това беше повод за празнуване в имението. Андреас отвори избата си и в една ранна вечер всичките му работници се събраха под дърветата пред къщата да пият от най-хубавото вино от миналата година. Маноли също беше там и неговият глас се чуваше най-силно, когато вдигаха наздравици за идващото дете.
	Мария слушаше невярващо, докато Фотини й описваше тези скорошни събития.
	— Не мога да повярвам, че не се е постарала да отиде да види татко — каза тя. — Никога не мисли за никого освен за себе си, нали? Да му кажа ли, или да изчакам тя да се сети да го направи?
	— На твое място бих му казала. Иначе със сигурност ще научи от някого другиго.
	Помълчаха за малко. Появата на дете обикновено бе повод за голямо вълнение, особено сред жените и близките роднини. Ала не и този път.
	— Предполага се, че е от Андреас?
	Мария бе произнесла непроизносимото.
	— Не знам. Според мен дори и Ана не знае, но Антонис казва, че клюките още се носят. Всички с радост вдигаха тостове за безопасното идване на детето, но зад гърба на Андреас имаше много шепот и предположения.
	— Това не е много изненадващо, нали?
	Двете поговориха още малко. Това важно за семейството развитие бе засенчило другите събития и временно отклони Мария от мислите за Кирицис и мъжествената му постъпка от предишната седмица. За пръв път от много седмици Фотини установи, че не слуша непрекъснатото бърборене на Мария за доктора. „Доктор Кирицис това, доктор Кирицис онова!“ — бе закачила Мария, която бе добила цвета на мак, когато Фотини й изтъкна тази постепенно нарастваща обсебеност.
	— Ще трябва да кажа на татко за Ана възможно най-скоро — каза Мария. — Ще му го съобщя, все едно е най-добрата новина на света, и ще кажа, че Ана е била твърде болна, за да дойде да го види. Така или иначе е наполовина вярно.
	Когато се върнаха на кея, Гиоргис бе разтоварил всички сандъци, които доставяше, и седеше на стената под дървото, като пушеше спокойно цигара и наблюдаваше пейзажа.
	Въпреки че бе седял тук хиляди пъти, всеки ден климатът и светлината се съчетаваха и създаваха различна картина. Понякога голите планини, които се издигаха зад Плака, бяха сини, друг път бяха бледожълти или сиви. Днес, с ниските облаци по цялото небе, те изобщо не се виждаха. Вятърът вдигаше части от морската повърхност и създаваше области с леки пръски, които се завихряха над водата подобно на пара. Морето се маскираше като котел с кипяща вода, но всъщност беше леденостудено.
	Гласовете на двете жени го извадиха от унеса му и той стана, за да приготви лодката за тръгване. Дъщеря му забърза стъпките си.
	— Татко, не бързай да тръгваш. Имам новина. Наистина хубава новина — каза тя, като се стараеше да звучи ентусиазирано.
	Гиоргис спря. Единствената добра новина, която се надяваше да чуе някой ден, бе, че Мария може да си дойде у дома. Това беше единственото нещо, за което се молеше.
	— Ана ще има бебе — каза тя просто.
	— Ана? — каза неопределено той, сякаш почти бе забравил коя е. — Ана — повтори, гледайки в земята. Истината беше, че не бе виждал голямата си дъщеря повече от година. От деня, когато Мария бе започнала живота си на Спиналонга, Ана не бе го посетила нито веднъж и тъй като Гиоргис беше персона нон грата в къщата на Вандулакис, контактът между тях бе прекъснат. Първоначално това много го натъжаваше, но с минаването на времето, макар да знаеше, че родителската връзка винаги ще я има, той започна да забравя дъщеря си. От време на време се чудеше как две момичета, създадени от едни и същи майка и баща и получили еднакво отношение от деня на раждането си можеха да израснат толкова различни, но това бяха всичките мисли, които отделяше за Ана напоследък.
	— Това е добре — каза най-после той, мъчейки се да намери отговор. — Кога?
	— Смятаме, че трябва да се роди през август — отвърна Мария. — Защо не й пишеш?
	— Да, може би трябва да го направя. Ще бъде добър предлог да възстановим връзка.
	Как трябваше да реагира на вестта за предстоящата поява на първото си внуче? Бе виждал няколко от приятелите си да преливат от възторг, когато бяха станали дядовци. Едва предишната година най-добрият му приятел Павлос Ангелопулос бе отпразнувал раждането на бебето на Фотини с импровизирана веселба с пиене и танци и сякаш цялото население на Плака се бе стекло в бара да празнува заедно с него. Гиоргис не си представяше как се напива с цикудия при раждането на бебето на Ана, но това поне беше причина да й пише. Щеше да помоли Мария да му помогне при съставянето на писмото по-късно тази седмица, но нямаше за къде да бърза.


	Два дни по-късно беше време за посещението на доктор Кирицис. Когато идваше на Спиналонга, той трябваше да става в пет сутринта и след дългото пътуване от Ираклион последните няколко мили бяха изпълнени с очакване да усети вкуса на силното кафе на устните си. Виждаше, че Мария го чака, и днес вътрешно репетираше думите, които щеше да й каже. В ума си виждаше някого като себе си, който говори ясно, но е изпълнен със страст, спокоен, но пламнал от чувства, но щом слезе от лодката и се изправи пред красивото лице на жената, която обичаше, осъзна, че не бива да прибързва толкова. Въпреки че го гледаше с очите на приятелка, тя му говореше с гласа на пациент и като неин лекар той осъзна, че мечтите му да й признае любовта си са само това — мечти. Беше изключено да премине бариерата, която положението му създаваше.
	Те минаха през тунела както обикновено, но този път, за негово облекчение, в края му нямаше хора, които да го приветстват. Както винаги чашите бяха на масата и Мария бе спестила време, като бе приготвила кафето предварително.
	— Хората още говорят за това как ни спасихте — каза тя, взимайки кафеника от печката.
	— Много любезно от тяхна страна, че са толкова признателни, но съм сигурен, че скоро ще го забравят. Надявам се само тези хулигани да се държат настрана в бъдеще.
	— О, мисля, че ще го направят. Фотини ми каза, че всичко е било подпалено от слуха, че едно местно момче е било отведено в Ираклион, за да го изследват за проказа. Е, детето и баща му се върнаха миналата седмица. Отишли са да видят бабата на момчето в Ханя и са решили да останат там няколко дни. Детето изобщо не е било болно.
	Докато слушаше внимателно Мария, Кирицис твърдо реши да държи чувствата си под контрол. Да постъпи иначе, би било погрешно, компрометиране на положението му.
	— Имаме някои много окуражаващи резултати от изпитваното лечение — каза той, сменяйки темата. — Някои от пациентите наистина показват подобрение.
	— Знам — каза тя. — Димитри Лимониас е един от тях, а вчера говорих с него. Казва, че вече усеща промяна.
	— Тя може да е в голяма част психологическа — каза Кирицис. — Започването на каквото и да е лечение обикновено дава на пациентите голям стимул. Доктор Лапакис съставя списък на хората, от които ще изберем следващата група. Надяваме се в крайна сметка почти всички на Спиналонга да получат новото лекарство.
	Искаше да й каже, че се надява тя да бъде в този списък. Искаше да й каже, че всичките му години на научни изследвания и изпитания ще имат смисъл, ако тя бъде спасена. Искаше да й каже, че я обича. Не произнесе никоя от тези думи.
	Колкото и да му се искаше да остане още в хубавата къща на Мария, трябваше да си върви. Беше трудно да се изправи пред още седем дни преди да я види отново, но не понасяше неточността у себе си или у другите и знаеше, че в болницата го чакат. Срядата беше като лъч светлина в мрака на изнурителната, изпълнена с преумора седмица за доктор Лапакис и доктор Манакис и това правеше прилежната точност на Кирицис още по-важна. Допълнителната натовареност, която новата терапия създаваше за двамата лекари, ги докарваше до границите на издръжливостта им. Те не само трябваше да лекуват хората в лепра реакция, но вече имаха и пациенти, които страдаха от страничните ефекти на лекарството. Вече много вечери Лапакис не си тръгваше от острова преди десет часа, като понякога се връщаше в седем сутринта. Скоро щеше да се наложи Кирицис да помисли за зачестяване на посещенията си на Спиналонга до два или дори три пъти в седмицата.
	В рамките на няколко седмици доктор Лапакис избра следващата си група от кандидати за лечение. Мария беше една от тях. Една сряда в средата на март, когато дивите цветя започваха да се разпростират по склоновете от северната страна на Спиналонга и стегнатите пъпки на бадемовите дървета се разпукваха в цвят, Кирицис потърси Мария в дома й. Беше шест часът и тя се изненада да чуе почукване на вратата по това време. Беше още по-удивена да види доктора на прага си, когато знаеше, че обикновено той бърза да посрещне баща й, за да започне дългото си пътуване обратно към Ираклион.
	— Доктор Кирицис. Влезте… Какво мога да ви почерпя?
	Вечерната светлина сияеше като опушен кехлибар през газените завеси. Беше все едно селото навън е погълнато от пламъци и доколкото Кирицис го беше грижа за подобно нещо в този момент, това можеше и да се случва. За изненада на Мария той взе дланите й в своите.
	— Следващата седмица ще започнете лечение — каза той, гледайки право в очите й, и с абсолютна сигурност добави: — Един ден ще напуснете този остров.
	Беше репетирал толкова много думи, но когато моментът дойде, той призна любовта си с беззвучен жест. За Мария хладните пръсти, които бяха хванали нейните и леко ги стискаха, бяха по-интимни, по-красноречиви от всяка подредба на любовни слова. Животворното усещане за допир на плът с плът почти я зашемети.
	През всички онези часове, в които тя и Кирицис бяха седели и разговаряли за абстрактни неща, тя бе осъзнавала, че дори в интервалите, в които се промъкваше тишина, се чувства цяла и доволна. Беше подобно на чувството, което изпитваше, когато намереше изгубен ключ или портмоне. След трескавото търсене и намирането усещаше спокойствие и цялостност. Това беше чувството да бъде с доктор Кирицис.
	Не можеше да не го сравни с Маноли, от когото цветистите думи и закачливото поведение се изливаха необуздано, като вода от спукана тръба. При най-първата им среща в дома на Вандулакис той бе сграбчил ръцете й и ги бе целунал, сякаш бе страстно влюбен. Да, точно това беше: тя знаеше с абсолютна сигурност, че Маноли не беше влюбен в нея, а в идеята да е страстно влюбен. И ето го Кирицис, който по всичко показваше, че не осъзнава собствените си чувства. Бе твърде зает и погълнат от работата си, за да може дори да разпознае признаците или симптомите.
	Мария вдигна очи. Сега погледите и ръцете им бяха преплетени. Взорът му преливаше от топлина и състрадание. Нито един от двамата не знаеше колко дълго останаха така, въпреки че времето стигаше да свърши една епоха от живота им и да започне друга.
	— Ще ви видя следващата седмица — каза Кирицис накрая. — Дотогава се надявам доктор Лапакис да ви е определил дата за започване на лечението. Довиждане, Мария.
	Когато Кирицис си тръгна от дома й, Мария проследи с поглед тънката му фигура, докато не се скри зад ъгъла. Чувстваше се така, сякаш винаги го е познавала. Всъщност за пръв път го бе зърнала преди повече от половината си живот, когато бе посетил Спиналонга в дните преди немската окупация. Въпреки че тогава не я беше впечатлил, сега се затрудняваше да си спомни какво е било да не е влюбена в него. Какво бе живяло в онова огромно пространство, което сега заемаше Кирицис?
	Макар че Мария и докторът не си бяха разменили нито една дума, която някой да разпознае като любовна, тя имаше много да разказва на Фотини. Когато тя пристигна следващия понеделник, беше очевидно, че нещо се е случило с нейната стара приятелка. В другарството им се усещаше и най-неуловимият знак за промяна в настроението. Най-тънкият намек за нещастие или заболяване винаги се издаваше от косата, която изглеждаше изгубила блясък, кожата, която беше бледа, или очите, в които липсваха обичайните искри. Жените забелязваха тези неща една у друга, точно както забелязваха огънчето в погледа или неугасващата усмивка. Днес Мария сияеше.
	— Изглеждаш сякаш си се излекувала — пошегува се Фотини, оставяйки чантата си на масата. — Хайде, кажи ми. Какво е станало?
	— Доктор Кирицис… — започна Мария.
	— Все едно нямаше да се сетя — подразни я Фотини. — Продължавай…
	— Не знам какво да ти кажа всъщност. Той дори не каза нищо.
	— Но направи ли нещо? — подкани я Фотини със страстта на приятелка, жадна за подробности.
	— Подържа ръцете ми, това е всичко, но означаваше нещо. Сигурна съм.
	Мария съзнаваше, че държането на ръцете можеше да прозвучи незначително на някого, който все още е част от големия външен свят, но дори на останалата част от Крит все още бе задължителна определена официалност между необвързаните мъже и жени.
	— Каза, че скоро ще започна лечение и че един ден мога да напусна този остров… и го каза така, сякаш не му е безразлично.
	Всичко това може би изглеждаше като немощно доказателство за любов. Фотини дори не се беше запознавала официално с Кирицис, така че коя беше да съди? Ала пред очите си виждаше най-добрата си приятелка, окрилена от щастие. Поне това беше съвсем реално.
	— Какво биха си помислили хората, ако знаеха, че има нещо между теб и доктора? — Фотини беше практична. Тя знаеше как говореха хората в малките градчета, а на Спиналонга не беше по-различно от Плака, където връзка между лекар и негова пациентка щеше да накара клюкарките да се застоят на праговете до късните часове.
	— Никой не трябва да научава. Сигурна съм, че някои хора са забелязали как той идва в къщата ми в сряда сутрин, но никой не е казал нищо. Поне не в лицето ми.
	Беше права. Злите езици се бяха опитали да сплетничат, но на острова харесваха Мария, а злобните приказки обикновено се задържаха само когато някой вече беше започнал да става непопулярен. Онова, което притесняваше Мария повече от всичко, беше да не помислят хората, че получава привилегии в лечението — първото място на опашката за инжекции например или някаква друга облага, колкото и незначителна да е тя, щяха да са достатъчни, за да пламне завист. Това би се отразило зле на Кирицис и тя бе решена да се увери, че той не е подложен на никакви критики. Хората като Катерина Пападимитриу, която се беше показала доста склонна да се меси в чуждите работи, бяха виждали Кирицис да излиза от дома й много пъти, а за жена, която искаше да контролира всичко около себе си, това беше притеснително. Съпругата на кмета бе направила всичко възможно да разбере от Мария защо Кирицис ходи при нея, но Мария нарочно се бе държала необщително. Имаше право на личен живот. Другият източник на неприятности бе Христина Хрусталакис, неофициалният глашатай на града, чиито опити да злепостави Мария по някакъв начин бяха продължили неотклонно през последната година. Тя ходеше в кафениона всяка вечер и без каквото и да е основание намекваше на всеки, когото срещнеше, че на Мария Петракис не може да се вярва.
	— Тя се е събрала със специалиста, да знаете — шепнеше театрално тя. — Помнете ми думите, ще бъде излекувана и ще си тръгне от острова преди всички нас.
	Това й даваше сили да продължава, тази мисия да подклажда гняв и недоволство. Бе опитала — и не бе успяла да направи същото с майката на Мария, сега щеше да направи всичко възможно да наруши душевното спокойствие на дъщерята. Ала Мария бе достатъчно силна, за да понесе това държание и достатъчно влюбена в доктора, за да направи това щастието й неприкосновено.


	Курсът на лечение на Мария започна същия месец. Симптомите й се бяха развили бавно и през осемнадесетте месеца от пристигането й на острова безчувствените участъци по кожата й се бяха разпространили в незначителна степен. За разлика от толкова много от обитателите на острова, тя не страдаше от загуба на усещането в стъпалата и дланите на ръцете, което означаваше, че не е много уязвима към раните и язвите, които бяха отнели на толкова много от прокажените способността да ходят и да се грижат за себе си. Ако в обувката й попаднеше остро камъче, тя скоро разбираше за това, а гъвкавите й длани се свиваха около дръжките на големите тигани, които използваше в блока, със същата лекота както винаги. Това я правеше една от късметлиите, но въпреки това тя чувстваше необикновено облекчение от усещането, че най-сетне се правеше нещо, за да се борят с болестта. Въпреки че още не беше унищожила тялото й, тя вече бе нанесла достатъчно щети в живота й.
	Пролетният вятър, _сорокос_, задуха от юг, проправяйки си път из планините към залива Мирабело, където вдигна морето в бяло безумие. Междувременно на сушата дърветата, вече обсипани с напъпили листа, започнаха да шепнат. Колко по-приятен звук беше това от тракането на сухите, голи клони. Сега, когато беше почти май, слънцето се появяваше силно и сигурно всеки ден и потапяше пейзажа в цвят. Едноцветното небе и скали изчезнаха и сега светът се облече в синьо, златисто, зелено, жълто и лилаво. В началото на лятото птичите песни възторжено огласяха дните, а после дойдоха два месеца, през които природата застина в неподвижния въздух и ароматът на рози и хибискус бе наситил атмосферата. Листата и цветовете се бяха мъчили да поникнат по заспалите през зимата дървета и растения и останаха съвършени през целите юни и юли, преди да се свият, изгорени и изсъхнали, под слънчевия пек.
	Доктор Кирицис все така посещаваше Мария в дома й веднъж седмично. Те продължаваха да не изричат нищо за чувствата си един към друг и в мълчанието им имаше нещо магично. То беше съвършено крехко като сапунен мехур, който се издига в небето и е толкова видим, толкова цветен, но не бива да бъде докосван. Един ден Мария неволно се запита доколко майка й и баща й някога бяха говорили за любов. Тя правилно предположи, че рядко го бяха правили — в щастливия им брак сякаш не бе имало нужда да споменават нещо толкова сигурно, толкова недвусмислено.
	През тези летни месеци Мария, а вече и повече от половината жители на Спиналонга продължаваха лечението с дапсон. Те знаеха, че това не е мигновен лек — или, както по-сардоничните го наричаха, „почивка от бесилката“ — но поне им даваше надежда и дори онези, които все още чакаха за терапията си, се къпеха в отразен оптимизъм. Ала не всички процъфтяваха. През юли, само две седмици след започването на курса си, Елпида Контомарис изпадна в лепра реакция. Лекарите не можеха да бъдат сигурни дали това е последица от лечението със субстанцията, но веднага спряха инжекциите и правеха каквото могат, за да облекчат агонията й. Температурата й вилнееше безконтролно и в продължение на десет дни не падна под четиридесет градуса. Сега тялото й беше покрито с разранени язви и всеки нерв беше болезнен — нямаше поза, в която да й е удобно. Мария настояваше да я види и в нарушение на всички болнични правила доктор Лапакис я пусна в малката стая, където лежеше старицата, която ту хлипаше, ту се обливаше в пот.
	През полузатворените си клепачи Елпида разпозна Мария.
	— Мария — прошепна дрезгаво тя, — не могат да направят нищо за мен.
	— Тялото ти се бори с болестта. Не трябва да губиш надежда — призова я Мария. — Особено сега! За пръв път откогато и да било са толкова сигурни в лекарството.
	— Не, чуй ме — Елпида замоли Мария през парещото, неконтролируемо було на болката. — От толкова дълго ми е зле. Сега просто искам да си отида. Искам да бъда с Петрос… Моля те, кажи им да ме пуснат.
	Седнала на стар дървен стол до леглото й, Мария пое безсилната ръка на Елпида. „Беше ли това — запита се тя — същата смърт, която бе изстрадала и майка й? Същата жестока битка, в която изтощеното тяло се оказваше под атака без никакви средства за защита?“ — не беше присъствала, за да се сбогува с майка си, но щеше да остане с Елпида до края.
	По някое време през тази гореща вечер Атина Манакис дойде да я отмени.
	— Отиди да си починеш малко — каза тя. — Няма да е добре за теб, ако седиш тук цяла нощ, без да хапнеш и пийнеш нещо. Аз ще остана с Елпида за известно време.
	Дишането на Елпида вече бе станало плитко. За пръв път изглеждаше така, сякаш не изпитва болка. Мария знаеше, че може би не й остава много и не искаше да пропусне края й.
	— Ще остана — твърдо каза тя. — Трябва да го направя.
	Предчувствието на Мария беше правилно. Не след дълго, в най-тихия час на нощта, между последните действия на хората и първото раздвижване на птиците, Елпида изпусна последна въздишка и си отиде. Най-сетне бе освободена от съсипаното си тяло. Мария плака, докато не свършиха сълзите и енергията й. Скърбеше не само за старата жена, която й бе дарила толкова много приятелство след пристигането й на острова, а и за майка си, чиито последни дни трябваше да са били също толкова изпълнени с агония както тези на Елпида.
	Погребението накара всички на острова да се стекат в малката църква „Свети Панталеймон“. Свещеникът направи опелото на прага, за да могат стотината души, които стояха на напичаната от слънцето улица да го споделят с онези, които се бяха наблъскали в хладната вътрешност на храма. Когато песнопенията и молитвите свършиха, покритият с цветя ковчег бе понесен начело на дълга процесия, която бавно се заизкачва по хълма към болницата и блока и зави към необитаваната страна на острова, където скалите рязко се спускаха към тъмните мрачни води. Някои от по-старите се качиха на дървените седла на магаретата си, за да изминат този дълъг път, други правеха всяка крачка бавно и внимателно и пристигнаха в гробището дълго след като тялото бе положено в земята.
	Беше последната седмица на юли, а празникът на свети Панталеймон бе на двадесет и седмия ден от месеца. Изглеждаше едновременно и добър, и лош момент за такова честване. От една страна, с тъй скорошното погребение на една от най-обичаните членки на общността им изглеждаше сякаш светецът покровител на лечението не си вършеше работата. От друга страна, мнозина на Спиналонга, които се лекуваха със субстанцията, показаха ранни признаци на възстановяване. При някои лезиите вече не се разпространяваха, при други, с възвръщането на кръвта в тъканите, парализата сякаш си отиваше. Поне за няколко души изглежда предстоеше да се случи чудо. Празненството за рождения ден на свети Панталеймон трябваше да се проведе, дори хората да смятаха, че трябва да скърбят заради загубата на приятелката си.
	Предишната вечер бяха опечени специални хлябове и сладкиши, а в самия ден хората се изредиха в църквата, за да запалят свещ и да се помолят. Вечерта имаше танци и пеене на мантинади, а липсата на ентусиазъм, с която се бяха отличавали последните няколко празника, бе изчезнала. Когато вятърът задухваше в тяхната посока, хората в Плака дочуваха звуците на лира и бузуки, които се носеха откъм водата.
	— Хората имат нужда от бъдеще — отбеляза Мария пред Кирицис, когато бяха седнали на масата й през следващата седмица. — Дори ако не са сигурни какво ще им донесе то.
	— Какво дочувате да казват? — попита той. Тя беше неговото ухо в истинския свят на колонията на прокажените.
	— Все още никой не говори за заминаване — каза тя. — Мисля, че всички разбираме, че още е много рано. Но настроението е различно. А хората, които не са започнали лечение, стават неспокойни. Знаят, че наистина е важно.
	— Това няма значение. Може да изглежда бавно, но ви обещавам, че лечението наистина ще има резултат.
	— Колко бавно ще бъде? — попита тя. Никога не бяха обсъждали подробно въпроса колко време щеше да отнеме всичко.
	— Дори когато болестта вече не е активна, ще трябва да продължим с лечението още една или две години, в зависимост от тежестта на случая — отвърна той.
	По времевата скала на тази древна болест, най-старата, позната на човечеството, само една или две години бяха като един миг. Но когато Кирицис погледна Мария, той осъзна, че му се струват като вечност. И за нея беше така, въпреки че никой от двамата нямаше да го изрече гласно.
	Сякаш за да балансира смъртта с живот, в края на август дойде новината, че бебето на Ана се е родило. Една петъчна сутрин Гиоргис пристигна, за да каже на Мария. Още не беше видял детето, което беше момиче, но предния ден Антонис бе дотичал в Плака да му съобщи. Раждането не бе протекло лесно. Ана се бе чувствала зле няколко седмици в края на бременността си и тежките родилни мъки бяха продължителни. Макар още да беше слаба, лекарят я бе уверил, че бързо ще се възстанови и ще е готова да роди пак. Нищо друго обаче не бе толкова далеч от намеренията й. За щастие бебето беше здраво и вече се чувстваше чудесно.
	Раждането на дете в семейството накара Александрос Вандулакис да омекне към Гиоргис Петракис и сега той усещаше, че моментът е добър за помиряване. Старецът бе останал в немилост достатъчно дълго. Няколко дни по-късно дойде покана за Гиоргис да присъства на кръщенето. То щеше да се проведе следващата седмица и след него щеше да има гощавка и веселба, нещо, за което критяните винаги бяха готови. Появата на дете в семейство Вандулакис след почти десетилетие чакане бе повод за голяма благодарност и празненство както в рода, така и в общността, свързана с него. Никой не се радваше на прекъсването на естествения ред, което се получаваше, когато хората, които притежаваха земята и осигуряваха работни места, не успяваха да се сдобият с деца. Сега, когато Ана Вандулакис бе родила едно дете, никой не се съмняваше, че може да роди друго и че следващия път то ще е момче. Това би осигурило веднъж завинаги продължението на стария род през следващото поколение.
	Кръщенето се проведе в същата църква в Елунда, в която Ана и Андреас се бяха венчали преди девет години. Колко много неща се бяха променили оттогава, мислеше си Гиоргис, докато седеше на една твърда дървена седалка в дъното на църквата и заедно с десетките други хора чакаше дъщеря си и съпругът й да пристигнат с бебето. Бе дошъл възможно най-късно и сега седеше, свит в сакото си, стараейки се да избегне разговорите с другите членове на семейство Вандулакис, които не бе виждал от близо две години. Александрос и Елефтерия вече бяха в предната част на църквата, когато пристигна, а до тях седеше Маноли, който оживено разговаряше с хората на реда зад него и жестикулираше, докато разказваше някакъв анекдот, от който публиката му се заливаше от смях. Беше все така хубав, тъмната му коса бе малко по-дълга, отколкото Гиоргис я помнеше, а белите му зъби блестяха на фона на потъмнялата му кожа. Трябва да тъгува за Мария, помисли си Гиоргис, щом все още не е намерил друго момиче, за което да се ожени. Тогава хората се надигнаха. Свещеникът бе влязъл и вървеше по пътеката, следван от Андреас и Ана. Тя носеше мъничък вързоп от бяла дантела.
	Гиоргис остана поразен от вида на дъщеря си. Очакваше да види лъчезарността на майчинството, но вместо това фигурата, която мина покрай него бе почти изпита. Спомни си как бе изглеждала Елени след раждането на двете им деца и как бе запазила своята здравословна пълнота, която изглеждаше естествена за жена, която е носила дете всичките тези месеци. Ала Ана бе тънка като млада лозичка и изглеждаше крехка. Не бе я виждал от дълго време, но фигурата й не беше такава, каквато бе очаквал. Андреас си беше същият, помисли си Гиоргис, доста скован и изпънат и все така наясно с по-високото си положение.
	Бръмченето на оживените разговори стихна и множеството замлъкна, сякаш никой не искаше да събуди бебето. Макар детето да бе в блажено неведение за всичко освен за топлината на майчината прегръдка, това беше важен момент за него. Докато не я кръстеха, София, както щеше да се казва, беше изложена на „лоши очи“, но щом ритуалът завършеше, духовната й безопасност щеше да бъде осигурена.
	Когато останалите хора отново седнаха, Маноли излезе напред. Освен свещеника и бебето, той беше ключовата фигура при кръщенето: нонос, кръстникът. Съгласно критската традиция, детето имаше един кръстник, който беше най-важният човек в живота му след майката и бащата. Събралите се слушаха пеенето на свещеника и гледаха как водите отмиват несъществуващите грехове на бебето, наблюдавайки как се създава духовната връзка между Маноли и София. Дадоха му бебето и той го целуна по челото. Докато го правеше, го обгърна неописуемо сладкия аромат на новородено. Нищо не изглеждаше по-естествено от това да се отнася с това мъничко безтегловно същество като със скъпоценно съкровище.
	В последния етап от ритуала свещеникът обви чиста бяла панделка около раменете на Маноли и я завърза, за да създаде символичен кръг, обграждащ мъжа и детето. Маноли сведе поглед към сладкото лице на бебето и се усмихна. Сега тя беше будна и тъмните й, невинни очи се вглеждаха нефокусирано в неговите. На лицето му би видяла изражение на чисто обожание и затова никой не се усъмни и за секунда, че той винаги ще обича и ще милее за кръщелницата си, безценната си _филиоца_.


>>	Двадесет и първа глава

	След кръщенето Гиоргис остана назад, докато хората заизлизаха през големите двойни врати на църквата към слънчевата светлина отвън. Искаше да види внучката си отблизо, но освен това искаше да говори с майка й. Досега Ана дори не знаеше, че баща й е там, но когато се обърна да излезе от църквата, тя го забеляза и ентусиазирано му помаха през морето от хора, които сега се точеха покрай него, подемайки отново разговорите, които бяха водили преди службата да започне. Сякаш измина цяла вечност, преди да стигне до него.
	— Татко — каза оживено тя, — толкова се радвам, че можа да дойдеш.
	Говореше му така, сякаш беше някой стар приятел или далечен роднина, с когото отдавна бе изгубила връзка, но много се радваше да поднови познанството си.
	— Ако наистина си толкова доволна, че дойдох, защо не си идвала да ме видиш повече от година? Не съм ходил никъде — каза той, добавяйки подчертано — освен на Спиналонга.
	— Съжалявам, татко, но не се чувствах добре в началото и в края на бременността, а тези летни месеци бяха толкова горещи и неудобни.
	Нямаше смисъл да критикува Ана. Никога не бе имало. Тя винаги бе успявала да извърти укорите и да накара обвинителя да се почувства виновен, неискреното й държание не беше нещо повече от онова, което бе очаквал.
	— Мога ли да се запозная с внучката си?
	Маноли се бе задържал в предната част на църквата, където се бяха насъбрали хора да се възхитят на кръщелницата му. Тя все още беше свързана с него с бялата панделка и той сякаш не възнамеряваше да я пуска. Начинът, по който я държеше толкова близо до себе си, бе изпълнен с обич, но и собственически. Най-после той се приближи по пътеката към мъжа, който почти му бе станал тъст. Те се поздравиха и Гиоргис се вгледа в онова, което се виждаше от малката му внучка, потънала в много катове дантела и отново дълбоко заспала.
	— Красива е, нали? — каза Маноли с усмивка.
	— Според това, което мога да видя от нея, да — отвърна Гиоргис.
	— Също като майка си! — продължи Маноли, вдигайки засмян поглед към Ана.
	Не беше си спомнял за Мария от месеци, но чувстваше, че е длъжен да се осведоми за нея.
	— Как е Мария? — попита той, а гласът му бе достатъчно изпълнен със загриженост и интерес, за да подлъже всеки страничен слушател, че все още я обича. Този въпрос трябваше да бъде зададен от Ана, и сега тя мълчаливо чакаше да чуе отговора, питайки се дали в крайна сметка Маноли не е все още тайно влюбен в сестра й. Гиоргис бе повече от щастлив да заговори за по-малката си дъщеря.
	— Чувства се много добре и симптомите й почти не са се влошили, откакто е там — каза той. — Прекарва повечето от времето си, помагайки на прокажените, които не могат да се грижат за себе си. Ако имат нужда от помощ с пазаруването и готвенето, тя го върши вместо тях, и освен това продължава да има успех с билковите си лекове.
	Онова, което не спомена, бе, че повечето от жителите на острова сега провеждаха лечение. Нямаше смисъл да му придава голямо значение, тъй като дори той не знаеше какво означава всъщност. Разбираше, че инжекциите, които получаваха, можеха да облекчат симптомите, но не знаеше нищо повече. Определено не вярваше в лекарство за проказата. Беше чиста фантазия да си представя, че най-старата болест на света може да бъде изкоренена, и не би си позволил да се отдаде на такива мечти.
	Докато завършваше фразата си, Андреас се приближи.
	— Калиспера, Гиоргис. Как си? — попита той доста официално. Бяха разменени уместните любезности и после дойде моментът всички да излязат от църквата. Александрос и Елефтерия Вандулакис се въртяха отзад. Елефтерия все още се срамуваше от пропастта между тях и Гиоргис Петракис и тайно съчувстваше на стареца. Ала нямаше смелост да го признае гласно. Това би означавало да се опълчи на съпруга си, който все така остро усещаше срама и петното от това да има такава близка връзка с колонията на прокажените.
	Членовете на семейството напуснаха църквата последни. Брадатият свещеник, великолепен в позлатените си алени одежди и висока черна калимявка, стоеше на слънцето и се смееше с група мъже. Навсякъде около него си бъбреха жени в ярки рокли на цветя и тичаха деца, които се промъкваха между възрастните и се гонеха с писъци. Вечерта щеше да има празненство и вълнението се усещаше във въздуха като електрически заряд.
	Щом Гиоргис излезе от мраморната прохлада на църквата „Агиос Григориос“, го посрещна стена от трепкаща жега, която го замая. Той примигна на ослепителната светлина, а по бузите му се изтърколиха капки пот подобно на хладни сълзи. Яката на вълненото му сако го бодеше неприятно. Трябваше ли да остане с тази тълпа и да се весели цяла нощ? Или беше по-добре да се върне в селото си, където познаваше всяка извита уличка и очукана входна врата и това го успокояваше? Тъкмо възнамеряваше да се опита да се измъкне незабелязано, когато до него изникна Ана.
	— Татко, трябва да дойдеш и да пийнеш с нас. Настоявам — каза тя. — Ако не дойдеш, това ще навлече лош късмет на бебето.
	Гиоргис вярваше във влиянието на съдбата и колко е важно да се пазиш от лошите духове и злата им сила така, както вярваше в Господ и всичките му светци, и тъй като не искаше да докара каквото и да е нещастие на това невинно дете, не можеше да откаже поканата на дъщеря си.
	Веселбата вече беше в разгара си, когато паркира камиона си под едно лимонено дръвче на дългата алея, която водеше към дома на Вандулакис. На терасата пред къщата свиреха група музиканти. Звуците на лютня, лира, мандолина и критска гайда се вплитаха и разделяха и макар танците още да не бяха започнали, атмосферата беше натежала от очакване. На дълга маса бяха подредени редици чаши, хората си наливаха от бъчвите с вино и пълнеха чиниите си с мезе, малки кубчета сирене, едри маслини и току–що приготвени долмадес*. Гиоргис постоя малко, преди да си вземе от храната. Познаваше един–двама от хората и за известно време се включи в учтив разговор с тях.
	[* Лозови сърми. — Бел.прев.]
	Когато започнаха танците, онези, които искаха да танцуват, се присъединиха, докато останалите стояха отстрани и гледаха. С чаша в ръка, старецът наблюдаваше как танцува Маноли. Гъвкавото тяло и енергичните стъпки го правеха център на вниманието, както и усмивката му и начинът, по който подканяше и насърчаваше с викове. При първия танц той не спря да върти партньорката си и наблюдателите се замаяха. Отмереното думкане на тъпана и страстната настойчивост на лирата имаха хипнотизираща сила, но онова, което бе омаяло публиката, бе гледката на човек, напълно увлечен от ритъма на музиката. Пред себе си виждаха мъж с рядката способност да живее за мига и самата му освободеност показваше, че не дава пет пари какво мислят хората.
	Гиоргис откри, че дъщеря му стои до него. Усети топлината от тялото й още преди да я види, но докато не спреше музиката нямаше смисъл да говорят. Беше твърде шумно. Ана скръсти ръце и отново ги отпусна и Гиоргис усети колко е неспокойна. Изглеждаше сякаш отчаяно й се иска да е сред танцьорите и когато музиката спря и в кръга се включиха нови хора, а някои се оттеглиха, тя бързо се промъкна, за да заеме мястото си — редом до Маноли.
	Започна нова мелодия. Тази беше по-спокойна, по-тържествена, танцьорите бяха изправили глави и се люлееха напред и назад, наляво и надясно. Гиоргис ги погледа известно време. Мярна Ана през гората от ръце и въртящи се тела и видя, че се е отпуснала. Усмихваше се и разговаряше с партньора си.
	Докато дъщеря му бе погълната от танца, Гиоргис се възползва от възможността да си тръгне. Дълго след като малкият му камион избумтя надолу по алеята и излезе на главния път, той все още дочуваше музиката във въздуха. Стигна в Плака и се отби в кръчмата. Тук щеше да намери непринуденото другарство на старите си приятели и тихо място, където да седне и да обмисли деня.
	Не Гиоргис, а Фотини разказа на Мария за кръщенето на следващия ден. Нейният брат Антонис й бе описал подробно всичко.
	— Явно не е оставил бебето и за минута! — нареждаше Фотини, възмутена от безочливостта му.
	— Смяташ ли, че това е подразнило Андреас?
	— Защо? — попита Фотини. — Очевидно той не подозира нищо. Освен това, така е бил свободен да обикаля и да говори със съседите си и другите гости. Знаеш колко е вторачен във всичко, свързано с имотите — нищо не обича повече от разговорите за реколтата на посевите и тонажа на маслините.
	— Но не мислиш ли, че Ана е искала да я подържи?
	— Честно казано, не мисля, че е толкова майчински настроена. Когато се роди Матеос, аз не можех да търпя да не е в прегръдките ми. Но всеки е различен и това наистина не изглежда да я притеснява.
	— А и ми се струва, че Маноли е имал идеалното извинение да я обсеби. Всички го очакват от кръстника — каза Мария. — Ако София е негово дете, това е бил единственият ден от живота му, в който е можел така да се възторгва от нея, без никой да се усъмни.
	И двете замълчаха за малко. Отпиха от кафето си и най-накрая Мария заговори.
	— И така, наистина ли мислиш, че София е дете на Маноли?
	— Нямам и най-малка представа — отвърна Фотини. — Но той определено се чувства силно привързан към нея.


	Андреас бе възхитен от раждането на София, но през следващите няколко месеца започна да се тревожи за жена си. Тя изглеждаше болна и уморена, но като че се оживяваше, когато Маноли се отбиваше у тях. В момента на кръщенето Андреас не бе осъзнавал силните искри, които прескачаха между съпругата му и братовчед му, ала през следващите месеци започна да се съмнява за многото време, което Маноли прекарваше в дома им. Положението му като член на семейството и сега нонос на София беше едно нещо, но честото му присъствие в къщата беше друго. Андреас започна да забелязва как настроението на Ана можеше да се промени в мига, в който Маноли си тръгне — от фриволно на намръщено, от весело на раздразнително, и забеляза как най-топлите й усмивки бяха запазени за неговия братовчед. През повечето време се опитваше да прогони тези мисли от ума си, но имаше други неща, които събуждаха подозренията му. Една вечер се върна от имението и намери леглото неоправено. Това се случи още няколко пъти, други два пъти той забеляза, че чаршафите бяха само леко пригладени.
	— Какво й става на прислужницата? — попита той. — Ако не си върши задълженията, трябва да я изгоним.
	Ана обеща да поговори с нея и известно време нямаше поводи за недоволство.


	Животът на Спиналонга продължаваше също както преди. Доктор Лапакис идваше и си отиваше всеки ден, а доктор Кирицис получи разрешение от болницата в Ираклион да увеличи посещенията си от едно на три седмично. В една есенна вечер, докато пътуваше от Спиналонга към Плака, нещо го впечатли много силно. Вече се бе здрачило, слънцето бе залязло зад планините, а цялата крайбрежна ивица, лишена от светлината му, бе потънала в почти пълен мрак. Но когато погледна назад, той видя, че островът все още бе окъпан в златното сияние на последните слънчеви лъчи. На Кирицис му се стори, че така е правилно.
	В действителност Плака имаше много от характеристиките, които човек би очаквал от един остров — уединено, самодостатъчно и затворено към външния свят място — докато Спиналонга бръмчеше от живот и енергия. Неговият вестник, „Звездата на Спиналонга“, чийто главен редактор все още беше Янис Соломонидис, публикуваше извлечения от световните новини заедно с коментари и мнения. Имаше и рецензии на филми, които предстоеше да бъдат показани през идните месеци, и извадки от творчеството на Никос Казандзакис. Седмица след седмица излизаха откъси от идеалистичната му книга „Свобода и смърт“* и жителите на колонията поглъщаха думите, изчаквайки всяка седмица следващата част, която след това обсъждаха в кафениона. Когато критският писател получи Международна награда за мир през юни същата година**, вестникът дори препечата речта му при приемането й. „Ако не желаем да позволим на света да потъне в хаос, трябва да освободим любовта, която е затворена в сърцата на всички хора“, бе казал Казандзакис. Думите получиха отклик у читателите на Спиналонга, които твърде добре съзнаваха разрухата и страданието както в Гърция, така и по-надалеч, от които затварянето на този остров толкова дълго ги бе защитавало. Мнозина от тях се наслаждаваха на възможността да раздвижат умовете си и с часове седяха и предъвкваха най-новите думи на този литературен и политически Голиат, както и на други съвременни автори. Няколко от атиняните получаваха пратки с книги всеки месец, които увеличаваха размера на вече доста голямата библиотека на острова, която всеки можеше да използва свободно. Може би защото мечтаеха да се махнат, те непрекъснато гледаха навън, отвъд мястото, където живееха.
	[* Позната у нас с оригиналното си заглавие „Капитан Михалис“. — Бел.прев.]
	[** На 28 юни 1956 г. Казандзакис е удостоен с Ленинска награда за мир. — Бел.прев.]
	Вечер кафенионът и таверната преливаха от клиенти и сега дори имаха конкуренция в лицето на втора малка таверна. Всички парцели земя откъм гърба на острова обещаваха да дадат добра реколта това лято и на двуседмичния пазар имаше много за купуване и продаване. Островът беше в по-добро състояние от когато и да било преди. Условията бяха по-удобни дори от времето, когато турците бяха построили домовете си.
	От време на време Мария си позволяваше да изрази чувството си на безпомощност пред Фотини.
	— Сега, когато знам, че има шанс да бъдем излекувани, е по-мъчително — каза тя, стискайки длани. — Можем ли да мечтаем или трябва просто да бъдем щастливи с настоящия момент?
	— Никога не е лошо да си доволен от настоящето — отбеляза Фотини.
	Мария знаеше, че приятелката й е права. Нямаше какво да губи, ако можеше да се задоволи с онова, което имаше тук и сега. Ала едно нещо я измъчваше — какво щеше да последва, ако се излекуваше.
	— Какво ще стане тогава? — попита тя.
	— Ще се върнеш при нас в Плака, нали? Също както преди.
	Фотини изглежда пропускаше същността на проблема. Мария заби поглед в дланите си и после вдигна очи към приятелката си, която плетеше на една кука края на бебешко палтенце, докато си говореха. Отново беше бременна.
	— Но ако вече не съм на Спиналонга, никога няма да видя доктор Кирицис отново — каза тя.
	— Разбира се, че ще го видиш. Ако ти не живееш тук, той вече няма да е твой лекар и нещата може да са различни.
	— Знам, че си права, но това ме изпълва със страх — каза Мария. Тя посочи вестника, който лежеше на масата, отворен на откъса от книгата на Казандзакис. — Виж това — каза тя. — „Свобода и смърт“. Обобщава съвсем точно положението ми. Може и да получа свободата си, но когато това стане, няма да е по-добро от смърт, ако вече не мога да се виждам с доктор Кирицис.
	— Още ли не ти е казал нещо?
	— Не, нищо — потвърди Мария.
	— Но идва да те вижда всяка седмица. Това не говори ли достатъчно?
	— Не съвсем — каза откровено Мария. — Макар че разбирам защо не може да каже нищо. Не би било правилно.
	Мария не издаваше с нищо тревогата си, когато виждаше Кирицис. Вместо това използваше времето с него да поиска съвет как да помогне на пациентите в блока, за които се грижеше. Тези хора се нуждаеха от незабавна помощ за болките, които всекидневно понасяха. Някои от проблемите им бяха необратими, но други можеха да бъдат облекчени с подходящата физиотерапия. Мария искаше да се увери, че правилно ги инструктира как да правят упражнения, тъй като някои от тези пациенти рядко успяваха да отидат на лекар. Тя се хвърли в работата си по-енергично от всякога. Нямаше да мисли постоянно за онова, което виждаше като далечна възможност да напусне Спиналонга. Връщането у дома би породило много смесени чувства, не само за нея, но и за мнозина други. За тях островът беше донякъде необходимо скривалище и мисълта да го напуснат беше горчиво–сладка. Дори когато вече не бяха заразни, много от тях щяха да носят белезите от болестта — странно пигментираната кожа, извитите ръце, деформираните стъпала. Реабилитирането на тези пациенти беше работа за още един живот.
	Тя не знаеше, че лекарите изследваха отново и отново пациентите, които първи бяха получили лечението преди около година. Петима от тях изглеждаха напълно изчистени от бацила. Един от тези хора беше Димитри Лимониас, друг беше Теодорос Макридакис. През всичките тези години след като Пападимитриу го бе победил в борбата за кметското място, Макридакис поддържаше политическата си опозиция срещу атиняните, които без усилия се бяха превърнали в управляваща класа. Сега напълнял и побелял, той все още се кандидатираше на изборите, но всяка година подкрепата за Пападимитриу нарастваше и гласовете за Макридакис намаляваха. Той почти нямаше нищо против. Защо да има? Условията на живот за всички тях се бяха подобрили видимо, откакто бе пристигнал на острова преди толкова години, и той знаеше не по-зле от всеки, че това до голяма степен се дължеше на неговите атински приятели. Отношението му към тях се бе смекчило през годините и той продължаваше да им се противопоставя единствено, за да може да поддържа оживените дискусии с тях в кафениона.
	— Знаеш, че скоро ще имаме добро основание да освободим тези пациенти, нали? — каза Кирицис с рядка усмивка.
	— Да — отвърна Лапакис. — Но най-напред ще ни трябва одобрение от властите, а те може да не искат да го дадат толкова бързо.
	— Ще помоля да ги освободят при условието, че ще продължат с лечението още няколко месеца и ще ходят на контролни прегледи още година след това.
	— Дадено. Щом получим одобрението на правителството, ще съобщим на пациентите, но не преди това.
	Минаха седмици, преди да се получи писмо. То заявяваше, че пациентите трябва да показват негативен резултат в продължение на цяла година, преди да могат да напуснат острова. Кирицис бе разочарован от забавянето, до което щеше да доведе това, но дори така, целта, към която се стремеше, вече им се струваше достижима. През следващите няколко месеца изследванията оставаха чисти и изглеждаше като че ли първата дузина можеха да си тръгнат преди Коледа.
	— Можем ли вече да им кажем? — попита Лапакис една сутрин. — Някои от тях продължават да ме питат кога ще стане и ми е трудно постоянно да ги залъгвам.
	— Да, мисля, че е време. Смятам, че вече няма опасност от релапс при никого от тях.
	Първите няколко пациенти посрещнаха вестта за чистото си здравно удостоверение с радостни сълзи. Въпреки че обещаха да не разгласяват новината няколко дни, нито Лапакис, нито Кирицис си въобразиха и за миг, че това е възможно.
	В четири часа Димитри пристигна и седна да чака реда си. Пациентът преди него — жената, която работеше в пекарната, излезе с мокро от сълзи лице, бършейки белязаните си бузи с голяма бяла кърпичка. „Трябва да са й съобщили лоши новини“, помисли си Димитри. В четири и две минути Кирицис подаде глава от вратата и го повика да влезе.
	— Седнете, Димитри — каза лекарят. — Имаме новини за вас.
	Лапакис се наведе напред с грейнало лице.
	— Получихме разрешение да ви освободим от колонията.
	Димитри знаеше какво би трябвало да почувства, но сякаш вцепенението, което преди бе поразило ръцете му, сега се бе върнало и бе превзело езика му. Той не помнеше много от живота си преди Спиналонга. Това беше домът му, а колонистите бяха неговото семейство. Истинските му роднини отдавна бяха спрели да поддържат връзка с него и сега той нямаше представа как би ги открил. Лицето му се бе обезобразило много от едната страна, което тук не беше проблем, но във външния свят щеше да привлича вниманието. Какво щеше да прави, ако си тръгнеше, и кой щеше да преподава в училището?
	Стотици въпроси и съмнения се въртяха в ума му и минаха няколко минути, преди да може да проговори.
	— Бих предпочел да остана тук, докато допринасям с нещо — каза той на Кирицис — отколкото да оставя всичко зад себе си и да пристъпя в неизвестността.
	Не беше единственият, който проявяваше неохотност да си тръгне. И други се страхуваха, че видимото наследство на болестта винаги ще остане с тях и ще ги отличава, и имаха нужда от допълнително уверение, че ще успеят да се реинтегрират. Все едно отново бяха опитни зайчета.
	Въпреки опасенията на тези неколцина, това беше знаменателен момент от историята на острова. В продължение на повече от петдесет години прокажените бяха пристигали, но никога не си бяха тръгвали и имаше благодарствен молебен в църквата и празненство в кафениона. Теодорос Макридасис и Панос Склавунис, атинянинът, който бе основал процъфтяващото кино, бяха първите, които заминаха. На входа на тунела се събра малка компания да се сбогува с тях и двамата се опитваха да спрат сълзите си, но без особен успех. Колко им тежаха смесените чувства, когато се ръкуваха с мъжете и жените, техните приятели, с които бяха споделяли всичко толкова много години. Никой от двамата не знаеше какво им готвеше животът отвъд тази ивица вода, докато се качваха в лодката на Гиоргис, с която щяха да преминат от познатото в неизвестността. Щяха да пътуват заедно чак до Ираклион, където Макридакис щеше да се опита да започне отново стария си живот, а Склавунис щеше да вземе кораб до Атина, със съзнанието, че не може да възстанови кариерата си на актьор. Не и със сегашния си вид. И двамата пазеха добре медицинските документи, които ги обявяваха за „чисти“ — през следващите няколко седмици щеше да има няколко случая, в които щяха да са задължени да ги покажат, за да удостоверят официално, че са излекувани от болестта.
	Месеци по-късно Гиоргис донесе на Спиналонга писма от двамата мъже. И двамата описваха големите трудности при опита да се впишат отново в обществото и разказваха как всички, които ги разпознават като хора, живели в колонията на прокажените, ги третират като прокудени. Разказите им не бяха обнадеждаващи и Пападимитриу, който беше получателят, не ги сподели с никого. Други от първата лекувана група също вече си бяха тръгнали. Всички бяха от Крит, бяха получили добро посрещане от семействата си и си бяха намерили работа.
	Още пациенти продължиха да се възстановяват през следващата година. Лекарите водеха педантична документация за първата дата на лечение на всеки и колко месеца тестът е бил негативен.
	— До края на годината ще останем без работа — каза сардоничният Лапакис.
	— Никога не съм мислила, че безработицата ще ми бъде цел в живота — отговори Атина Манакис, — но сега е.
	До края на пролетта, с изключение на няколко десетки пациенти, които бяха реагирали толкова зле на лечението, че се бяха принудили да спрат да се подлагат на него, и някои, които изобщо не бяха се повлияли, беше ясно, че лятото може да донесе чисти здравни удостоверения за всички. През юни на Спиналонга лекарите и Никос Пападимитриу вече обсъждаха как трябва да организират всичко.
	Гиоргис, който беше превозил онези първи излекувани мъже и жени от Спиналонга, вече броеше дните, преди Мария да се качи отново в лодката му. Немислимото сега бе станало реалност, но въпреки това той се страхуваше, че може да изникне някаква спънка, някакъв непредвиден проблем, за който не са помислили.
	Сдържаше в себе си и вълнението, и тревогите си и много пъти се налагаше да си прехапва езика, когато дочуваше обичайните нетактични приказки в кръчмата.
	— Колкото до мене, няма да ги приветствам с развети знамена — каза един от рибарите.
	— О, стига — отвърна друг. — Имай малко жал към тях.
	Онези, които не бяха крили неприязънта си към колонията на прокажените, сега с известен срам си спомняха нощта, когато плановете да нападнат острова почти бяха излезли от контрол.
	Рано една вечер в кабинета на Лапакис кметът на острова и тримата лекари обсъждаха как да отбележат събитието.
	— Искам светът да узнае, че напускаме, защото сме излекувани — каза Пападимитриу. — Ако хората си тръгнат по двойки и тройки и се промъкват в нощта, това отправя погрешно послание към всички на сушата. „Защо се прокрадват?“, ще попитат те. — Искам всички да знаят истината.
	— Но как предлагате да го направим? — попита тихо Кирицис.
	— Мисля, че трябва да си тръгнем заедно. Искам празненство. Искам благодарствен пир на сушата. Не мисля, че е твърде много.
	— Трябва да мислим и за онези, които не са излекувани — каза Манакис. — Те нямат какво да празнуват.
	— Надяваме се, че пациентите, на които предстои дългосрочно лечение — каза дипломатично Кирицис, — също ще напуснат острова.
	— Как така? — попита Пападимитриу.
	— В момента очаквам да ми дадат пълномощия да ги прехвърля в болница в Атина — отговори той. — Там ще получат по-добри грижи, а и във всеки случай правителството няма да финансира Спиналонга, когато тук останат твърде малко хора.
	— В такъв случай — каза Лапакис — мога ли да предложа да позволим на болните да напуснат острова преди излекуваните? Смятам, че за тях ще бъде по-лесно така.
	Всички бяха съгласни. Пападимитриу щеше да получи публичната изява на новопридобитата свобода, а онези, на които предстоеше да се излекуват, щяха тактично да бъдат прехвърлени в болницата „Санта Барбара“ в Атина. Сега оставаше само да уредят всичко. Това щеше да отнеме няколко седмици, но скоро определиха датата. Това беше двадесет и пети август, денят на Агиос Титос, патронът на цял Крит. Единственият сред тях, който таеше опасения заради факта че дните на Спиналонга като колония за прокажени са преброени, беше Кирицис. Можеше никога повече да не види Мария.


>>	Двадесет и втора глава

	_1957 г._
	Както биха направили през всяка нормална година, жителите на Плака се подготвиха за празненството в деня на църковния празник. Този път обаче щеше да бъде различно. Щяха да споделят честването с жителите на Спиналонга, техните близки съседи, които толкова години бяха съществували само във въображението им. За някои това означаваше да приветстват у дома почти забравени приятели, за други, да се изправят срещу собствените си дълбоко залегнали предразсъдъци и да се опитат да ги потиснат. Щяха да седнат на масата и да споделят храната си с досега невидимите си съседи.
	Гиоргис беше един от малкото хора, които познаваха действителността в колонията. Мнозина други на сушата в продължение на години се бяха радвали на финансовите предимства от наличието на тази институция отвъд водата, като й бяха доставяли повечето от потребяваните стоки, и за тях перспективата за затваряне на колонията означаваше да изгубят тези приходи. Други признаваха пред себе си, че усещат определено облекчение при мисълта за ликвидирането на Спиналонга. Самият брой на болните мъже и жени отвъд водата винаги ги бе притеснявал и въпреки знанието, че тази болест е по-малко заразна от много други, те се страхуваха от нея като от чума. Тези хора не приемаха в умовете си факта, че проказата вече можеше да бъде излекувана.
	Имаше някои, които с нетърпение очакваха идването на своите гости в тази историческа вечер. Майката на Фотини, Савина Ангелопулос, все още пазеше скъпия спомен за своята приятелка Елени, за чиято загуба бе жалила много години, и да види Мария отново свободна, за нея щеше да бъде истинска радост. Това щеше да означава само една трагедия, не две. Фотини ликуваше повече от всеки друг, без да се смята Гиоргис. Отново щеше да се събере с най-добрата си приятелка. Вече нямаше да се налага да се виждат в полумрака на къщата на Мария на Спиналонга. Сега щяха да могат да седят на светлата тераса на ресторанта и да обсъждат събитията от деня, докато слънцето залязва и се показва луната.
	В лепнещата жега на този августовски следобед в кухнята на таверната Стефанос приготвяше в големи метални съдове козя яхния, риба меч и пилаф, а захаропластионът, сладкарницата, приготвяше тави с баклава и катефи*, сладки като мед. По разточителност това щеше да бъде гощавката на всички гощавки.
	[* Кадаиф. — Бел.прев.]
	Вангелис Лидаки приемаше с възторг това събитие. Той се радваше на настроението, създавано от един толкова необикновен ден, и освен това знаеше какво означава той за Гиоргис, един от най-редовните, макар и най-малко приказливи негови клиенти. Хрумна му и че някои от обитателите на Спиналонга можеха да станат нови жители на Плака, увеличавайки населението и собствената му клиентела. За Лидаки успехът се измерваше с празните бирени и ракиени бутилки, които тракаха в старите каси в края на всеки ден, и той се надяваше, че количеството им ще нарасне.
	Сред прокажените чувствата бяха също толкова объркани както на хората, които щяха да ги посрещнат. Някои от членовете на колонията не смееха да признаят дори пред себе си, че заминаването ги изпълваше с ужас, също както пристигането им навремето. Островът им бе дал сигурност, за която не бяха и мечтали, и мнозина се ужасяваха от загубата й. Някои от обитателите на острова, макар и без един белег или петно, които да показват, че са били прокажени, бяха изпълнени с безпокойство, че никога няма да могат да имат нормален живот. Димитри не беше единственият от по-младите колонисти, който не помнеше друго място освен Спиналонга. Това беше техният свят, а всичко извън него не бе по-истинско от илюстрации в книга. Дори селото, което виждаха отвъд водата всеки ден, не им изглеждаше нещо повече от мираж.
	Мария не се затрудняваше да си спомни живота на сушата, въпреки че й се струваше, че миналото, в което се вглежда, принадлежи на някого другиго, а не на нея. Какво щеше да стане с жена, която бе изживяла повечето от годините си между двадесетте и тридесетте като прокажена и на сушата щеше да бъде смятана за стара мома? Когато гледаше над непрекъснато пенещата и вълнуваща се вода, тя виждаше само колко несигурно е всичко.
	Някои от хората на Спиналонга бяха прекарали месеци преди заминаването, внимателно опаковайки всяка вещ, която щяха да вземат със себе си. Няколко души бяха получили топъл отговор от семействата си, на които бяха писали, за да им съобщят добрата новина за освобождаването си, и очакваха любезно посрещане. Те знаеха, че ще има къде да разопаковат своите дрехи, порцелана, тенджерите, скъпоценните си килими. Други пренебрегваха онова, което предстоеше да се случи, продължавайки с ежедневните си занимания до последната минута, сякаш те никога нямаше да се променят. Този август беше по-горещ от всякога, със свиреп _мелтеми_, който изравняваше розите със земята и пускаше ризите от просторите да летят в небето като гигантски бели чайки. Следобед всичко освен вятъра спираше. Той продължаваше да тряска вратите и да тропа по прозорците, докато хората спяха в стаите зад затворени кепенци, за да избягат от слънчевия пек.
	Дойде денят на заминаването и независимо дали хората се бяха подготвили или не, беше време да си тръгват. Този път не само Гиоргис отиде до острова, а и половин дузина други рибари от селото, които най-сетне бяха повярвали, че нямат от какво да се страхуват, и щяха да помогнат за превозването на хората от Спиналонга заедно с всичките им земни притежания. В един часа следобед на двадесет и пети август се виждаше как от Плака приближава малка флотилия.
	В мъничката църква „Свети Панталеймон“ предишния ден се бе състояла последна служба, но в продължение на много дни преди това хората се бяха изреждали да запалят свещ и да промърморят молитвите си. Идваха да благодарят, и поемайки си дълбоко въздух, за да успокоят нестабилните си нерви, вдишвайки упойващия, гъст като петмез аромат на свещите, които примигваха около тях, те се молеха на Господ да им даде кураж да се изправят срещу онова, което светът отвъд тясната ивица вода щеше да им предложи.
	Възрастните и онези, които все още бяха болни, се качиха първи в лодките с чужда помощ. Магаретата работеха усилено през този ден, бъхтейки се напред-назад през тунела, натоварени с вещите на хората и теглейки каруци, отрупани със сандъци. На кея се натрупа планина от вещи, превръщайки дълго лелеяната мечта в осезаемата действителност на заминаването. Едва сега някои от тях наистина повярваха, че старият живот свършва и започва нов. Докато минаваха през тунела, им се струваше, че могат да чуят как ударите на сърцата им се отразяват от стените.
	Кирицис бе на пост на кея в Плака, като се грижеше онези, които все още бяха болни и отиваха в Атина да продължат с лечението, да получат внимателно отношение.
	Сред последните няколко души, останали на острова, бяха Лапакис и Мария. Докторът бе останал, за да разчисти последните части от документацията, и бе прибрал всички необходими папки в кутия. Тези здравни картони осигуряваха на пациентите му чисто здравно удостоверение и той щеше да ги пази у себе си, докато всички не прекосяха водата. Едва тогава щеше да ги раздаде. За жителите на острова те щяха да бъдат паспорти за свободата.
	Излизайки от малката уличка към къщата си за последен път, Мария погледна към болницата горе на хълма. Видя Лапакис, който вървеше надолу по улицата и се мъчеше с тежките кутии, и отиде да му помогне. Навсякъде около нея имаше следи от бързо заминаване. Допреди този последен час няколко души бяха отказали да повярват, че най-сетне си тръгват. Някой не бе закрепил крилото на един прозорец и сега то се тряскаше от бриза; няколко кепенци се бяха освободили от куките си и завесите се вееха около тях като корабни платна. На масите в кафениона имаше изоставени чаши и чинии, а в класната стая на един чин лежеше разтворена книга. На черната дъска все още имаше надраскани с тебешир алгебрични формули. В един от магазините на рафта стояха подредени редица консервни кутии, сякаш магазинерът си бе мислил, че може отново да отвори някой ден. Ярки мушката, засадени в стари тенекии от зехтин, вече вехнеха. Тази вечер никой нямаше да ги полее.
	— Не се тревожете за мен, Мария — каза докторът, почервенял. — Имате много неща, за които да мислите.
	— Не, нека ви помогна. Сега няма причина да превивате гръб заради нас — каза тя, поемайки една от по-малките кутии с документи. — Вече сме здрави, нали?
	— Определено — отвърна той. — И някои от вас могат да си тръгнат и да оставят цялото това преживяване зад себе си.
	Още щом изрече думите, Лапакис осъзна колко трудно би било това и се засрами от собствената си липса на такт. Той затърси израз, който смяташе, че ще донесе най-голяма утеха.
	— Ново начало. Това имам предвид… Ще можете да започнете на чисто.
	Лапакис нямаше как да го знае, но новото начало беше точно обратното на онова, което желаеше Мария. То означаваше, че всичко от стария й живот на острова щеше да бъде заличено. Защо да знае, че най-скъпоценното за Мария бе нещо, което никога не би открила, ако не беше заточението й на този остров и че тя изобщо не искаше да остави всичко от живота си на Спиналонга зад гърба си, а да вземе най-доброто от него със себе си?
	Тя погледна за последен път главната улица и острото чувство на носталгия почти я накара да припадне. Спомени, които се застъпваха и се сблъскваха, се заредиха един след друг в ума й. Необикновените приятелства, които бе създала, другарството в дните за пране, веселбата по празниците, удоволствието от гледането на най-новите филми, удовлетворението от това да помага на хора, които наистина се нуждаеха от нея, неоправданият страх, когато в кафениона вилнееха буйни дебати, най-вече между атиняните и обикновено на теми, които сякаш нямаха голяма връзка с ежедневието им. Все едно не бе минало никакво време от момента, в който бе застанала на това място за пръв път, и сега. Преди четири години бе изпълнена с омраза към Спиналонга. В онзи момент смъртта бе изглеждала безкрайно по-добра от доживотната присъда на този остров, но ето я сега, когато за миг не желаеше да си тръгне. След няколко секунди щеше да започне друг живот и тя не знаеше какво я чакаше в него.
	Лапакис прочете всичко това на лицето й. И на него животът щеше да поднесе нова несигурност сега, когато работата му на Спиналонга беше приключила. Щеше да пътува до Атина, за да прекара няколко месеца с прокажените, които отиваха в болницата „Санта Барбара“ и все още се нуждаеха от лечение, но след това собственият му живот бе неизследвана територия като луната.
	— Хайде — каза той. — Мисля, че трябва да вървим. Баща ви ще ни чака.
	И двамата се обърнаха и тръгнаха през тунела. Звукът от стъпките им отекваше около тях. Гиоргис ги чакаше на другия край. Той седеше на стената в сянката на една дървовидна мимоза, дърпаше силно от цигарата си и чакаше дъщеря му да излезе от тунела. Струваше му се, че тя никога няма да дойде. С изключение на Мария и Лапакис, островът вече беше напълно обезлюден. Дори магаретата, козите и котките бяха превозени оттатък и сцената бе напомняла за Ноевия ковчег. Последната лодка освен неговата бе тръгнала преди десет минути и сега кеят изглеждаше пуст. Наблизо лежаха изпуснати малка метална кутия, връзка писма и пълен пакет цигари, доказателства за прибързаното заминаване на последната група. Може би е имало някаква пречка, помисли си Гиоргис в паника. Може би в крайна сметка Мария не можеше да си тръгне. Може би докторът не беше подписал документите й.
	Точно когато тези случайни мисли бяха започнали да стават неприятно действителни, Мария се показа от черния полукръг на тунела и изтича към него с протегнати ръце, забравила всички колебания и съмнения за напускането на острова, щом прегърна баща си. Без да проговаря, той се наслаждаваше на допира на копринената й коса до грубата си кожа.
	— Ще тръгваме ли? — попита най-накрая Мария.
	Вещите й вече бяха натоварени на борда. Лапакис се качи пръв и се обърна, за да поеме ръката на Мария. Тя стъпи с един крак в лодката. За част от секундата другият остана на каменистата земя, после тя го вдигна. Животът й на Спиналонга бе свършил.
	Гиоргис развърза старата си лодка и я отблъсна от кея. После, пъргаво за човек на неговата възраст, скочи на борда и завъртя лодката, която скоро се понесе далеч от острова в посока към сушата. Пътниците му бяха обърнати към носа. Те гледаха острия му връх, който подобно на стрела се носеше бързо към целта си. Гиоргис не губеше време. Все още виждаше Спиналонга твърде добре. Тъмните отвори на прозорците го гледаха като хлътнали, незрящи очи и непоносимата им празнота го караше да си мисли за всички онези прокажени, които бяха свършили дните си, поразени от слепота. Изведнъж видя Елени, застанала на кея, каквато я помнеше от последната им среща, и за момент забрави радостта от това, че дъщеря му е толкова близо до него.
	Само минути оставаха вече, преди да стигнат сушата. Малкото пристанище на Плака бе пълно с хора. Много от колонистите бяха посрещнати от роднини и приятели, други просто се прегръщаха, когато докосваха родната земя, някои за пръв път от двадесет и пет години. Най-шумната група бяха атиняните. Някои от техните приятели и дори колеги бяха пропътували целия път от големия град, за да отпразнуват този епохален ден. Тази нощ нямаше да има време за сън, а утре сутрин всички щяха да се отправят към Ираклион за обратното пътуване до Атина. Засега щяха да покажат на Плака едно–две неща за изкуството да се веселиш. Някои от тях бяха музиканти и сутринта вече се бяха упражнявали с местните, формирайки впечатляващ оркестър от всеки възможен инструмент, от лира, лютня и мандолина до бузуки, гайда и овчарска флейта.
	С новото си бебе Петрос на ръце, Фотини и Стефанос бяха там, за да посрещнат Мария, заедно с Матеос, малкото им кафявооко момче, което танцуваше наоколо развълнувано в упойващата атмосфера, без да осъзнава значението на деня, но възхитено от усещането за карнавал във въздуха.
	— Добре дошла у дома, Мария — каза Стефанос. Той бе останал назад, докато жена му прегръщаше най-добрата си приятелка, изчаквайки реда си да я поздрави. — Толкова се радваме, че се върна.
	Започна да товари сандъците на Мария в своя камион с каросерия. Къщата на Петракис беше на малко разстояние, но твърде далеч, за да пренесат всичко на ръка. Двете жени пресякоха площада, оставяйки Гиоргис да завърже лодката. Щяха да идат пеша. Вече имаше разпънати маси и подредени столове. Малки цветни флагчета обрамчваха четирите страни на площада и игриво се вееха по диагоналите. Скоро веселбата щеше да започне.
	Когато Мария и Фотини стигнаха в къщата, Стефанос вече бе разтоварил сандъците, които сега стояха във входа. Влизайки, Мария усети как тилът й настръхва. Нищо не се беше променило от деня, в който бе заминала. Всичко бе изрядно на мястото си както винаги: същото бродирано ковьорче с приветливото си „Кали мера“ — „Добро утро“, — което майка й бе завършила точно навреме за сватбата си, висеше на отсрещната стена, за да посреща гостите; същата колекция от тигани бе закачена до огнището и познатите порцеланови чинии на цветя бяха наредени на полицата. В своите сандъци Мария скоро щеше да намери другите от комплекта и частите от сервиза отново щяха да бъдат заедно.
	Дори в такъв сияен ден в тази къща беше мрачно. Всички стари познати предмети можеше все още да са по местата си, но самите стени сякаш бяха попили дълбокото нещастие, изтърпяно между тях. От тях се излъчваше самотата на последните няколко години на баща й. Всичко изглеждаше същото, но нищо не беше както преди.
	Когато Гиоргис влезе след няколко минути, завари Стефанос, Фотини, Петрос, Матеос, който стискаше малка китка цветя, и Мария, изпълнили малката къща. Най-сетне изглеждаше, че някои от парчетата на живота му отново съвпадат. Красивата му дъщеря стоеше пред него, една от трите жени на сложената в рамка фотография, която поглеждаше всеки божи ден. В очите му тя бе по-прекрасна от всякога.
	— Е — каза Фотини, — няма да оставам твърде дълго — все още има храна за приготвяне. Ще се видим после на площада.
	— Благодаря за всичко. Толкова съм щастлива да се върна при стари приятели като вас — както и един нов приятел — каза Мария, поглеждайки Матеос, който сега събра кураж да пристъпи напред и да й даде цветята.
	Тя се усмихна. Това бяха първите цветя, които получаваше, откакто Маноли й бе подарил букет преди четири години само седмица преди да отиде да се изследва за проказа. Жестът на малкото момче я трогна.
	Малко по-късно, след като се преоблече в друга рокля и разреса косата си, докато не заблестя по-ярко от самото огледало, Мария се почувства готова да излезе и да се сблъска с любопитството на жителите на Плака. Въпреки че някои от съседите й щяха да я посрещнат с топлота, тя знаеше, че други ще я разглеждат най-подробно и ще търсят следи от болестта. Щяха да се разочароват. По Мария нямаше и най-малък белег. Неколцина други бяха пострадали по-тежко. Мнозина щяха цял живот да накуцват с осакатените си стъпала, а няколкото нещастници, които бяха изгубили зрението си, щяха цял живот да зависят от семействата си. За болшинството обаче лезиите бяха изчезнали, грозната пигментация на кожата бе избледняла, а притъпената преди чувствителност се бе върнала.
	Мария и баща й тръгнаха заедно към площада.
	— Няма да го повярвам, докато не го видя — каза Гиоргис, — но сестра ти каза, че може да дойде тази вечер. Вчера получих бележка от нея.
	— Ана? — каза удивена Мария. — Заедно с Андреас ли?
	— Така пишеше в писмото. Предполагам, че иска да те приветства със завръщането ти.
	Както всеки родител, той копнееше да се съберат и бе предположил, че Ана е сметнала момента за подходящ да се реваншира за пренебрежението си през последните няколко години. Ако можеше да се събере отново и с двете си дъщери вместо само с едната, би бил по-щастлив от всякога. За Мария, от друга страна, срещата с Ана тази вечер не беше нещо, което очакваше с удоволствие. Денят не бе предназначен за сдобряване, а за празнуване: днес и последният прокажен на Спиналонга най-сетне щеше да получи свободата си.


	В къщата си в Елунда Ана се приготвяше за празненството в Плака, като внимателно закрепваше с фиби косата си и педантично си слагаше червило, така че да следва плътно извивката на пълните й устни. Седнала в скута на баба си, София наблюдаваше внимателно как майка й рисува лицето си, докато страните й не станаха яркооцветени като на кукла.
	Игнорирайки и майка си, и дъщеря си, Андреас се втурна в стаята.
	— Още ли не си готова? — попита той Ана студено.
	— Почти — отговори тя, нагласяйки тежкия си тюркоазен гердан пред огледалото и вдигайки брадичка, за да се наслади на ефекта, преди да се напръска с облак френски парфюм.
	— Можем ли да тръгваме тогава? — сопна се той.
	Ана изглежда не обърна внимание на ледения тон на съпруга си, ала Елефтерия го забеляза. Тя бе смутена от начина, по който синът й се обърна към жена си. Не бе чувала такъв хладен тон преди, нито го бе виждала да я гледа така застрашително и се зачуди дали най-накрая Андреас не е осъзнал интимността, която съществуваше между съпругата му и Маноли. Някога бе упоменала за притесненията си на Александрос. Беше грешка. Той се бе ядосал и се бе заклел да изхвърли „този нехранимайко — донжуан“, ако пресече границата. След това Елефтерия не бе споделяла тревогите си.
	— Лека нощ, сладка моя — Ана се обърна към дъщеря си, която протегна пухкавите си ръчички към нея. — Бъди послушна. — Тя остави съвършен отпечатък от устните си върху челото на София и излезе от стаята.
	Андреас вече я чакаше в колата, пуснал двигателя. Знаеше защо жена му се бе погрижила толкова внимателно за външния си вид, и не беше заради него.
	Нещо необикновено малко най-накрая бе накарало Андреас да осъзнае факта, че съпругата му го мами: обица под възглавницата. Ана винаги щателно сваляше бижутата си и внимателно ги полагаше в тапицираното с кадифе чекмедже на тоалетката си, преди да си легне, и Андреас знаеше, че е щял да забележи, ако тя си беше легнала с обиците от злато и диаманти предишната вечер. Той не каза нищо, когато видя златото да проблясва на фона на белия лен, докато се пъхаше между иначе изрядно оправените чаршафи, ала сърцето му се вледени. В този момент неговото _филотимо_, самото чувство за чест и гордост, което го правеше мъж, бе смъртно ранено.
	Два дни преди това той се прибра рано следобед, спря колата си на известно разстояние и извървя последните петдесет метра до къщата. Не се изненада да види камиона на Маноли, паркиран отвън. Знаеше, че ще бъде там. Отвори тихо входната врата и пристъпи в коридора. Чуваше се тиктакането на часовник, но иначе къщата беше мъртвешки спокойна. Внезапно тишината бе разцепена от женски стенания. Андреас сграбчи парапета, отблъснат, отвратен от звуците на екстаза на своята съпруга. Инстинктът го подтикваше да изкачи стъпалата по две наведнъж, да се втурне в спалнята си и да ги разкъса и двамата на парчета, но нещо го спря. Той беше Андреас Вандулакис. Трябваше да действа по-премерено и имаше нужда от време да помисли.


	Когато Мария наближи площада, там вече се бе събрала огромна тълпа. Тя забеляза Димитри, застанал в центъра на малка група заедно с Герасимо Вилакис, който бе държал кафениона на колонията, и Христина Хрусталакис, която се усмихваше. Това я правеше почти неузнаваема. Наоколо се чуваше бръмченето на възбудени разговори и слабият звук на музика откъм далечния край на улицата, където някой дрънкаше на бузуки. Когато излезе на открито, от всички страни полетяха поздрави. Мария се запозна с многобройни развълнувани роднини и приятели от Атина, на които я представяха като Агиа Мария или „вълшебницата билкарка“. Последното й доставяше удоволствие, въпреки че провъзгласяването за светица определено не й харесваше.
	Последните няколко часа бяха толкова изпълнени със събития, че почти не беше помисляла за доктор Кирицис. Не се бяха сбогували, така че тя беше сигурна, че ще се видят отново. Нямаше търпение за този момент. Навлизайки сред гъстото множество, Мария усети как сърцето й прескача, сякаш ще изскочи от гърдите. Той беше там, седнал на една от дългите маси с Лапакис. Сред тълпата тя виждаше само него, в чезнещата светлина сребристата му коса почти сияеше. Лекарите бяха потънали в разговор, но накрая Лапакис вдигна поглед и я забеляза.
	— Мария! — възкликна той, ставайки. — Какъв великолепен ден за вас. Как се чувствате у дома след толкова време?
	За щастие от нея не се очакваше наистина да отговори, а ако беше така, не би знаела откъде да започне или къде да свърши. В този момент се приближиха Пападимитриу и съпругата му с двама мъже, които толкова много приличаха на Никос, че и без обяснения се разбираше, че са му братя. Кметът на острова искаше семейството му да се запознае с хората, които им бяха дали нов живот. По-късно щеше да има хиляди тостове, но те искаха първи да благодарят.
	Кирицис стоеше назад, но Мария усещаше тежестта на погледа му и докато Лапакис говореше със семейство Пападимитриу, той я дръпна настрани.
	— Мога ли да ви отнема малко време? — запита той учтиво, но достатъчно силно, за да го чуе в шума. — На някое по-тихо място — добави.
	— Можем да отидем до църквата — отговори тя. — Искам да вляза и да запаля свещ.
	Те напуснаха препълнения площад, където какофонията на възбудените гласове бе достигнала оглушителна сила. Докато вървяха по празната улица към църквата, звукът от тълпата се превърна във фоново жужене. Следващото действие на Кирицис бе продиктувано от нетърпение. Достатъчно от живота на тази жена бе отнет от болестта и всяка изгубена секунда изглеждаше твърде много. Сдържаният му професионален маниер го напусна за момент, заместен от решителност. При входа на църквата той се обърна към нея.
	— Искам да кажа нещо. Много е просто — каза той. — Бих искал да се омъжиш за мен.
	Не беше въпрос, а твърдение. И сякаш не изискваше отговор. От известно време Мария вече не се съмняваше, че Кирицис я обича, но се бе насилила да спре да си въобразява, че от това може да се получи нещо. През последните няколко години бе открила, че е по-безопасно да прогонва мечтите веднага щом започнат да се оформят и да живее в настоящия момент, където разочарованието не можеше да опустоши фантазиите й.
	Тя не проговори веднага, а вдигна очи към него, както я бе хванал за раменете с протегнати ръце. Той запълни мълчанието й, сякаш се налагаше да я убеди, че е сериозен.
	— Никой никога не ми е въздействал така, както ти го направи. Ако не искаш да се омъжиш за мен, ще си отида и никога няма да се наложи да се сещаш за мен отново. — Ръцете му бяха стиснали по-здраво раменете й. — Но каквото и да решиш, трябва да знам сега.
	Значи беше въпрос. Влагата бе изчезнала от устата и беше нужно върховно усилие, за да овладее езика си.
	— Да — беше единствената дрезгава сричка, която успя да произнесе. — Да.
	— Съгласна си? — Кирицис изглеждаше поразен. Тази тъмнокоса жена, тази негова пациентка, която чувстваше, че познава толкова добре и за която въпреки това все още знаеше толкова малко, се съгласяваше да бъде негова съпруга. Той се усмихна широко и лицето на Мария отрази ослепително усмивката му. Отначало неуверено, а после с нарастваща страст, той я целуна, а после, внезапно осъзнали как изглеждат на пустата улица, те се отдръпнаха един от друг.
	— Трябва да се върнем на празненството — проговори първи Кирицис. Чувството му за дълг и благоприличие беше по-силно развито от нейното. — Хората може да се зачудят къде сме.
	Беше прав: трябваше да се върнат, защото всички трябваше да споделят тази вечер, преди пътищата им да се разделят. Когато се върнаха на площада, танците бяха започнали. Беше се оформил голям кръг и вървеше бавен _пентоцали_. Дори Гиоргис се беше присъединил. Мъжът, който толкова често стоеше отстрани при всяко празненство, сега бе излязъл напред и изцяло се бе включил във веселбата.
	Фотини първа забеляза, че приятелката й се връща в компанията на доктора, и разбра без всякакво съмнение, че Мария най-сетне има възможност да бъде щастлива. Двамата бяха избрали да не казват нищо тази вечер — искаха Гиоргис първи да научи, а вихрената атмосфера на този _панегири_ не беше обстановката, в която да му съобщят новината.
	Когато Гиоргис дойде при тях в края на танца, на езика му имаше само един въпрос към Мария.
	— Виждала ли си Ана? Тук ли е?
	През последните няколко години той повече или по-малко бе изгубил надежда, че семейството му ще се събере отново, но днес имаше шанс това да стане. Ала това, че Ана все още не беше дошла, го озадачаваше; в края на краищата, тя бе обещала да бъде тук.
	— Сигурна съм, че ще дойде, татко, щом е обещала — увери го Мария, въпреки че и на двамата тези думи прозвучаха кухо. — Защо не танцуваме пак — предложи тя. — Изглежда имаш сили. — Тя поведе баща си обратно в гъмжилото и двамата се присъединиха, когато започна следващия танц.
	Фотини беше заета да носи табли с храна до масата. Тя забеляза, че докторът гледа как Мария танцува, и се почувства по-радостна от всякога, че най-скъпата й приятелка е намерила толкова добър мъж. Вече се беше стъмнило, вятърът бе утихнал и в морето нямаше дори една вълничка. Температурите сякаш не бяха спаднали и с един градус от задушния следобед и когато хората отиваха да седнат между танците, те жадно поглъщаха големи чаши с резливо вино, разливайки много от него в праха. Мария се върна от танца си, намери мястото си до Кирицис и двамата едновременно вдигнаха чаши. Беше мълчалива наздравица.


	Ана и Андреас вече почти бяха стигнали в Плака. Никой не бе проговорил по време на пътуването. И двамата бяха потънали в собствените си мисли. Андреас се бе сетил, че Маноли би могъл да възобнови годежа си с Мария сега, когато тя се беше върнала, и когато наближиха селото и вече виждаха струпаното множество, той наруши мълчанието с това предположение. Достави му удоволствие да предизвика съпругата си по този начин.
	— Маноли? Да се ожени за Мария? Само през трупа ми! — изкрещя тя с гняв, какъвто той никога не беше виждал у нея. Всички задръжки бяха паднали. — Какво те накара да го кажеш? — Ана не можеше да остави въпроса.
	— Защо да не го направи? Преди бяха сгодени и щяха да се женят — продължи да я дразни той.
	— Млъкни. Просто млъкни! — нахвърли се върху него тя, докато той паркираше колата.
	Яростната й реакция шокира Андреас.
	— Боже мой! — изрева той, защитавайки се от силните удари, които се сипеха върху него. — Ти го обичаш, нали?
	— Как смееш да го кажеш! — изпищя тя.
	— Хайде, защо не го признаеш, Ана! Не съм пълен глупак, да знаеш — каза той, опитвайки се да овладее гласа си.
	Ана замълча, сякаш гневът й бе стихнал моментално.
	— Знам, че е вярно — каза Андреас, вече почти спокоен. — Един ден миналата седмица се прибрах по-рано и той беше там с теб. Откога…
	Сега Ана плачеше и се смееше едновременно, изпаднала в истерия.
	— Години — изплю тя. — Години наред…
	На Андреас му се стори, че дори в този момент алените устни на Ана се усмихват, все едно е потънала в някакъв екстаз. Ако беше отрекла, това би му дало място за отстъпление, възможността все пак да е сгрешил, но признанието й беше най-жестоката подигравка. Трябваше да изтрие това задоволство от лицето й.
	С едно ловко движение той бръкна в джоба на сакото си и извади своя пистолет. Ана дори не го гледаше. Беше отметнала глава назад, а кръглите мъниста на гердана й се тресяха, докато се смееше. Не беше на себе си.
	— Никога… — задъха се тя, вече напълно полудяла от възбудата, и той чу да му казва истината, — никога не съм обичала друг както Маноли. — Думите й го удариха като камшик, изплющявайки във въздуха около него.


	На главния площад Кирицис наблюдаваше как пуснаха първите от фойерверките в ясното небе. На всеки час до полунощ щяха да изпращат във въздуха ракети, всяка от които избухваше със силен гърмеж и дъжд от искри, които се отразяваха като скъпоценни камъни в гладкото море. Когато първият залп свърши, за малко настана тишина, преди оркестърът да реши да засвири отново. Но преди да успее да го направи, се чуха още два силни и неочаквани гърмежа. Кирицис извърна лице нагоре, очаквайки да види сноп блестящи искри да се спускат от небето, но веднага стана ясно, че няма да се появи нищо.
	Около една кола, паркирана близо до площада, бе настъпила суматоха. Бяха я видели да спира само няколко минути преди това, а сега една жена лежеше просната на пътническата седалка. Кирицис затича натам. За момент изглеждаше така, сякаш останалите от множеството не помръдват, бяха като вкаменени. Бяха почти парализирани, не можеха да повярват, че такъв акт на насилие може да се натрапи на празненството, но му направиха път да мине.
	Кирицис напипа пулса на жената. Макар че беше слаб, все още имаше признаци на живот.
	— Трябва да я преместим — каза той на доктор Лапакис, който бе застанал до него. Като по чудо от една близка къща се бяха появили черги и възглавници и двамата мъже внимателно свалиха жената на земята. Тълпата от свидетели изпълни молбата им и се дръпна на почтително разстояние, за да ги остави да си свършат работата.
	Мария си бе проправила път напред, за да види дали може да помогне с нещо. Когато положиха жената на одеялото, тя осъзна кого държат в окървавената си прегръдка. В този момент мнозина сред множеството също я познаха и се чу как всички ахнаха ужасени.
	Не можеха да я сбъркат. С гарвановочерна коса, налята гръд и рокля, сега напоена с кръв, която никой друг на това събиране не би могъл да си позволи, това беше, без никакво съмнение, Ана Вандулакис. Мария коленичи на чергата до нея.
	— Това е сестра ми — прошепна тя на Кирицис през хлиповете си. — Сестра ми.
	Чу се как някой в тълпата вика „Намерете Гиоргис!“ и след секунди Гиоргис падна на колене до Мария, плачейки тихо при вида на голямата си дъщеря, чийто живот гаснеше пред очите им.
	След няколко минути всичко свърши. Ана така и не се върна в съзнание, но прекара последните си мигове с хората, които я обичаха най-много и горещо се молеха за спасението й.
	— Защо? Защо? — повтаряше Гиоргис през сълзи.
	Мария знаеше отговора, но нямаше да му го каже.
	Това само би увеличило мъката му. Мълчанието и неведението щяха да му помогнат повече от всичко в този момент. Скоро щеше да научи истината. Онова, което винаги щеше да преследва мислите му, бе, че в една и съща вечер той бе отпразнувал завръщането на едната си дъщеря и бе изгубил другата завинаги.


>>	Двадесет и трета глава

	Скоро в тълпата се намериха очевидци. Един свидетел бе чул двойка да се кара през отворения прозорец на колата, когато бе минал покрай нея няколко минути преди изстрелите, а една жена твърдеше, че е видяла мъж да бяга по улицата веднага след това. Тази информация накара група мъже да се отправят по посока на църквата и след десет минути се върнаха със заподозрения. Той все още държеше оръжието в ръка и не направи опит да се съпротивлява при ареста. Мария знаеше кой е, преди да й кажат. Беше Андреас.
	Всички в Плака бяха дълбоко потресени. Още отначало вечерта беше обещавала да бъде паметна, но не по такъв начин. Известно време хората стояха наоколо на малки групички и си говореха тихо. Не беше отнело много време да се разчуе, че застреляната е сестрата на Мария и че съпругът на Ана е задържан за престъплението. Необикновеното празненство бе свършило без време и хората нямаха друг избор, освен да приключат вечерта и да се разотидат. Музикантите се разпръснаха, а остатъците от храната бяха прибрани. Чуха се приглушени сбогувания, когато атиняните започнаха да си тръгват, отведени от роднините и приятелите си, за да започнат нов живот. Местните хора предложиха легла на онези, които имаха да изминат по-малко разстояние. Те щяха да останат до следващия ден, когато щяха да започнат обратния път към своите села и градове в други части на Крит. Андреас Вандулакис беше отведен под полицейски ескорт да прекара нощта в килия в Елунда, а тялото на Ана бе отнесено в малкия параклис до морето, където щеше да остане до погребението.
	Дневната температура не беше спаднала. Дори сега, когато нощта вече отстъпваше пред идващия ден, въздухът беше топъл и душен. За втори път през последното денонощие малката къща на Гиоргис беше препълнена. Миналия път гостите му бяха предвкусвали празненството. Сега се подготвяха за голяма скръб. Свещеникът се бе отбил, но когато видя, че не може да предложи кой знае каква утеха при тези трагични обстоятелства, си тръгна.
	В четири сутринта Гиоргис се качи изтощен в стаята си. Беше съсипан и не знаеше дали това е мъка или може би знак, че вече изобщо не е способен да чувства. Дори дългоочакваното завръщане на Мария сега не можеше да го извади от вцепенението.
	Кирицис бе останал около час, но нямаше какво повече да направи тази вечер. Утре, което вече беше днес, щеше да им помогне да уредят погребението, но междувременно щеше да си открадне няколко часа сън в свободната стая над таверната на Фотини и Стефанос.
	И в най-скучните времена селяните обичаха да клюкарстват, а сега едва им оставаше време да си поемат дъх. Антонис беше онзи, който успя донякъде да осветли събитията, които бяха довели до убийството на Ана. В ранните часове на утрото, когато няколко от мъжете все още седяха около маса в кръчмата, той разказа онова, което бе виждал. Преди няколко седмици бе забелязал, че Маноли винаги се измъква за няколко часа по средата на деня. Доказателствата бяха косвени, но дори така можеше да се обясни донякъде какво бе тласнало Андреас да убие собствената си жена. През този период настроението му бе ставало все по-лошо с всеки изминал ден. Беше сприхав с всички, с които говореше, а работниците бяха започнали да живеят в страх от него. Дори надигаща се гръмотевична буря рядко носеше такова напрежение. Много дълго Андреас бе останал в неведение, блажено неподозиращ за поведението на жена си, но щом бе излязъл на светло и бе прозрял истината, му бе останал само един начин на действие. Пиещите в кръчмата не бяха далеч от съчувствието и мнозина се съгласиха, че ако им сложат рога по този начин, това би ги докарало до убийство. Мъжествеността на един грък не можеше да изтърпи подобно унижение.
	Изглежда Лидаки беше последният, виждал Маноли, който сега беше изчезнал без следа, макар скъпоценната му лира все още да висеше на стената зад бара.
	— Дойде около шест часа предишната вечер — каза той. — Беше весел както винаги и определено създаваше впечатление, че ще остане за празненството.
	— Изглежда никой не го е виждал след това — каза Ангелос. — Подозирам, че му е било неудобно да се види с Мария.
	— Не е възможно още да се чувства задължен да се ожени за нея — обади се друг глас.
	— Съмнявам се, като познавам Маноли, но все пак може това да го е прогонило — каза Лидаки.
	— Аз лично не мисля, че това има нещо общо с Мария — каза Антонис. — Мисля, че е знаел, че времето му изтича.
	По-късно сутринта Антонис отиде до дома на Маноли. Нямаше нищо срещу този чаровен, но безотговорен човек — беше добър събеседник и другар по чашка и дори беглата мисъл, че може да лежи в къщата си насред локва кръв, не можеше да бъде пренебрегната. Ако Андреас бе убил съпругата си, можеше да е убил и братовчед си.
	Антонис надникна през прозорците. Всичко изглеждаше както обикновено: неподдаващата се на контрол бъркотия на ергенското жилище с тенджери и чинии, натрупани едни върху други без определен ред, наполовина дръпнати завеси, пътечка от трохи по масата и отворена, изпразнена на две трети бутилка вино, всичко това бе очаквал да види.
	Изпробва вратата и като я намери отворена, пристъпи вътре. Горе в спалнята имаше картина, която можеше да бъде просто още едно доказателство, че живеещият тук не зачита особено реда, но носеше признаци на прибързано отпътуване. Някои чекмеджета бяха отворени и дрехите се изсипваха от тях като при вулканично изригване. Вратите на гардероба зееха и разкриваха празна релса. Неоправеното легло с изкривените си чаршафи и сплескана възглавница отговаряше на очакванията на Антонис, но онова, което наистина му подсказа, че усещането за празнота в къщата вероятно е за постоянно, бяха рамките за снимки, положени с лице надолу върху един скрин под прозореца. Сякаш бяха съборени в бързината, а две от тях бяха празни, с набързо изтръгнато съдържание. Всички признаци бяха налице. Камионът на Маноли го нямаше. Вече можеше да бъде където и да е из Гърция. Никой нямаше да го търси.


	Опелото на Ана нямаше да се състои в главната църква на Плака, където Андреас бе потърсил убежище, а в параклиса на края на селото. Тази малка постройка гледаше към морето и имаше открита гледка към Спиналонга. Нищо освен солената вода не лежеше между гробището на параклиса и вечното жилище на прокажените, където останките на майката на Ана лежаха в земята.
	По-малко от четиридесет и осем часа след смъртта малка, облечена в тъмни дрехи група се събра във влажния параклис. Нямаше представител на семейство Вандулакис. Те не бяха напуснали четирите стени на къщата в Елунда от убийството насам. Мария, Гиоргис, Кирицис, Фотини, Савина и Павлос стояха със сведени глави, докато свещеникът се молеше над ковчега. Повеи тамян се носеха от кадилницата, докато четеше дълги пасажи за опрощението на греховете, преди всички да прошепнат почти недоловимо утешителните слова на „Отче наш“. Когато дойде време за погребването, те излязоха навън под безмилостния блясък на слънцето. Сълзи и пот се смесиха и потекоха по страните им. Никой от тях не можеше наистина да повярва, че в дървения сандък, който скоро щеше да изчезне в земята, беше Ана.
	Когато ковчегът бе положен в земята, свещеникът взе малко пръст и я разпръсна над останките.
	— Божия е земята — каза той, — и Нему принадлежат всички, що ходят по нея. — Пепел от кадилницата се понесе надолу, за да се смеси с пръстта, и свещеникът продължи:
	— С душите на праведните съвършена в смъртта, дай покой на душата на твоята рабиня…
	Говорът на свещеника имаше напевен ритъм. Тези думи бяха произнасяни хиляди пъти и сякаш бяха омагьосали малката група, докато се изливаха от едва разтворените му устни.
	— О, чиста и непорочна Дево, застъпи се за душата на твоята рабиня…
	Фотини се замисли върху представата как чистата и неопетнена Дева се застъпва за Ана. Ако самата Ана бе останала малко по-неопетнена, помисли си тя, можеше сега да не стоят тук.
	Когато службата приближи към края си, свещеникът се съревноваваше с армия от хиляди щурци, чийто неспирен шум наближи връхната си точка, щом той стигна до последните думи.
	— Дай й покой в скута на Авраама… Вечна паметта ти, сестро, и достойна за благословия.
	— Кирие Елейсон, Кирие Елейсон, Кирие Елейсон.
	Изминаха няколко минути, преди някой да събере сили да помръдне. Мария проговори първа, като благодари на свещеника за провеждането на церемонията, и после беше време да се върнат в селото. Мария се прибра у дома с баща си. Той каза, че иска да спи. Само това искаше. Фотини и родителите й щяха да се върнат в таверната да намерят Стефанос, който гледаше Петрос и си играеше с безгрижния Матеос на плажа. Беше тихият час в средата на следобеда. Нищо живо не помръдваше.
	Кирицис щеше да изчака Мария на една сенчеста пейка на площада. Тя имаше нужда да се махне от Плака само за няколко часа и двамата планираха да отидат с колата до Елунда. Това щеше да бъде първото й пътешествие от четири години насам, освен краткото пътуване, което я бе довело от Спиналонга на сушата. Тя жадуваше за час на уединение.
	В Елунда имаше малък кафенион до брега, който тя помнеше. Разбира се, там бе ходила с Маноли, но всичко това вече беше минало. Нямаше да позволи на мислите за него да я следват. Докато ги водеха към масата им, където морето нежно се плискаше в скалите под тях, събитията от последните четиридесет и осем часа вече изглеждаха далечни. Сякаш се бяха случили на някого другиго, някъде другаде. Ала когато погледна през водата, тя ясно видя Спиналонга. Оттук празният остров изглеждаше същият както винаги и беше трудно да повярва, че сега е напълно лишен от човешки обитатели. Плака не се виждаше, скрита зад един скалист нос.
	Това беше първата възможност за Мария и Кирицис да бъдат сами от онзи момент пред църквата в нощта на празненството. За може би час животът й бе обещавал толкова много, такова бъдеще, но сега тя чувстваше, че тази голяма крачка напред е заличена от няколко стъпки назад. Тя дори никога не се беше обръщала към мъжа, когото обичаше, с малкото му име.
	Когато размишляваше за този момент седмици по-късно, Кирицис се обвиняваше за своята прибързаност. Прекаленото му вълнение от перспективата за споделеното им бъдеще се изля в приказки за апартамента му в Ираклион и как се надява, че ще бъде подходящ за тях.
	— Не е много просторен, но има кабинет и отделна гостна — каза той. — В бъдеще винаги можем да се преместим, ако има нужда, но така е много удобно заради болницата.
	Той пое дланите й през масата и ги задържа. Тя изглеждаше обезпокоена. Разбира се. Току-що бяха погребали сестра й, а той, нетърпелив като дете, настоява да обсъдят практическите детайли за съвместния им живот. Очевидно Мария имаше нужда от повече време.
	„Колко успокояващо беше усещането от ръцете му, обгърнали нейните, изпълнено с толкова топлота и щедрост — помисли си тя. — Защо не можеха просто да останат тук на тази маса завинаги?“ Никой не знаеше къде са. Нищо не можеше да ги обезпокои. Освен съвестта й, която ги бе последвала дотук и сега я измъчваше.
	— Не мога да се омъжа за теб — каза изведнъж тя. — Трябва да остана и да се грижа за баща си.
	На Кирицис му се стори, че думите дойдоха като гръм от ясно небе. Беше шокиран. След няколко минути обаче видя, че в това има смисъл. Как можеше да очаква всичко да продължи по предишния си път, имайки предвид драматичните събития от последните два дни? Беше глупак. Как можеше да иска тази жена, която го бе привлякла със своята почтеност и себеотрицание също толкова силно, както и с красотата си, да напусне съсипания си от мъка баща? Цял живот над него бе властвала рационалността и в единствения миг, когато я бе пренебрегнал, за да даде ред на чувствата си, бе сгрешил.
	Една част от него искаше да протестира, но вместо това той задържа ръцете на Мария и нежно ги стисна. После заговори с толкова разбиране и прошка, че почти й разби сърцето.
	— Права си да останеш — каза той. — И точно затова те обичам, Мария. Защото знаеш кое е правилно и после го правиш.
	Беше истина, но още по-вярно беше онова, което каза след това.
	— Никога няма да обичам никоя друга.
	Собственикът на кафениона остана по-далеч от масата им. Виждаше, че жената е избухнала в сълзи, и не искаше да се натрапва на клиентите си в интимния момент. Не беше чул повишени гласове, което беше необичайно при кавга, но тогава забеляза мрачните цветове, в които бяха облечени двамата. Освен при старите вдовици, черното беше необичайно за летен ден и той се досети, че те вероятно са в траур.
	Мария измъкна леко дланите си от ръцете на Кирицис и наведе глава. Сега сълзите й се лееха свободно и се стичаха по ръцете й, по шията й и между гърдите й. Не можеше да ги спре. Сдържаната печал на гробищата бе овладяла само временно съкрушителната мъка, която сега разби своя бент и не искаше да стихне преди и последната капка да се излее навън. Фактът, че Кирицис разсъждаваше толкова разумно, още повече я разплакваше и правеше решението й още по-печално.
	Кирицис седеше и гледаше върха на наведената глава на Мария. Когато риданията й утихнаха, той нежно я докосна по рамото.
	— Мария — прошепна той. — Да тръгваме.
	Те се отдалечиха от масата, хванати за ръка, а главата на Мария почиваше на рамото на Кирицис. Докато караха обратно към Плака в мълчание, сапфирено синята вода все още искреше, но небето бе започнало да се променя. Настъпваше неуловимият преход от лазурносиньо към розово, а скалите бяха добили същият топъл цвят. Най-после този ужасен ден угасваше.
	Когато стигнаха селото, докторът проговори.
	— Не мога да ти кажа сбогом.
	Беше прав. В тази дума имаше нещо твърде окончателно. Как можеше нещо, което така и не беше започнало наистина, да свърши?
	— Нито пък аз — каза Мария, вече напълно овладяна.
	— Ще ми пишеш ли да ми кажеш как си? Какво правиш? Да ми разкажеш какъв е животът ти в свободния свят? — попита Кирицис с насилен ентусиазъм.
	Мария кимна.
	Беше безсмислено да удължават този момент. Колкото по-скоро си отидеше Кирицис, толкова по-добре щеше да бъде и за двамата. Той паркира колата пред къщата на Мария и излезе, за да отвори нейната врата. Изправиха се очи в очи и после се прегърнаха за няколко секунди. Изглеждаше не толкова като че се прегръщат, а сякаш се бяха вкопчили един в друг като деца насред буря. После, с голямо усилие на волята, те едновременно се пуснаха. Мария веднага се обърна и влезе у дома си. Кирицис се качи в колата си и потегли. Нямаше да спре, преди да се върне в Ираклион.
	Непоносимата тишина в къщата бързо прогони Мария обратно на улицата. Имаше нужда да чуе звука на щурците, лая на куче, бръмченето на мотопед, виковете на деца. Всички тези звуци я посрещнаха, докато вървеше към центъра на селото, където, противно на волята си, хвърли поглед нагоре по улицата, за да провери дали колата на Кирицис все още се вижда. Дори прашната следа, която гумите му оставяха във въздуха, вече се бе разсеяла.
	Мария се нуждаеше от Фотини. Тя отиде бързо в таверната, където приятелката й застилаше масите с хартиени покривки, притискайки ги с ластици, за да не хвръкнат от вятъра.
	— Мария! — Фотини се зарадва да види приятелката си, но се смути, щом зърна пепелявото й лице. Разбира се, не беше изненадващо, че изглежда толкова бледа. През последните четиридесет и осем часа тя се бе върнала от изгнание и бе видяла как застрелват и погребват сестра й. — Ела и седни — каза Фотини, като издърпа един стол и побутна Мария в него. — Нека ти донеса нещо за пиене — а и се обзалагам, че не си яла цял ден.
	Фотини беше права. Мария не беше яла от повече от двадесет и четири часа, но сега нямаше апетит.
	— Не, добре съм. Наистина.
	Не успя да убеди Фотини. Тя избута в ъгълчето на съзнанието си списъка с нещата, които трябваше да свърши преди идването на първите клиенти за вечерта. Всичко това можеше да почака. Придърпа друг стол, седна до Мария и обгърна раменете й с ръка.
	— Мога ли да помогна с нещо? — попита внимателно тя. — Каквото и да е?
	Нотката загриженост в гласа й накара Мария да се разтърси от ридания, през които Фотини успя да дочуе само няколко думи, които издаваха причината за все по-дълбокото нещастие на приятелката й.
	— Отиде си… Не можех да тръгна… не можех да оставя баща си.
	— Чакай, кажи ми какво е станало.
	Мария постепенно се успокои.
	— Точно преди да застрелят Ана, доктор Кирицис ме помоли да се омъжа за него. Но сега не мога да си тръгна — а щеше да се наложи. Трябваше да напусна баща си. Не можех да го направя.
	— Значи си е заминал, така ли? — попита кротко Фотини.
	— Да.
	— И кога ще го видиш отново?
	Мария си пое дълбоко въздух.
	— Не знам. Наистина не знам. Може би никога.
	Беше достатъчно силна, за да говори сериозно. До този момент съдбата се бе показала отмъстителна, но с всеки удар Мария бе ставала все по-калена за следващия.
	Двете приятелки поседяха известно време и накрая Стефанос излезе и убеди Мария да хапне. Ако възнамеряваше да направи такава жертва за баща си, беше добре да има достатъчно сили, за да бъде полезна. Всичко беше напълно безсмислено, ако се поболееше.
	Щом падна нощта, Мария стана да си върви. Когато стигна до къщата си, тя все още тънеше в тишина. Младата жена се промъкна до стаята за гости, която сега отново щеше да бъде нейна, и легна на леглото. Не се събуди до късната сутрин на следващия ден.


	Смъртта на Ана остави след себе си диря от други преобърнати и разбити съдби. Не само животът на сестра й, баща й и съпруга й, но и този на дъщеря й. София още нямаше две години и скоро забеляза отсъствието на родителите си. Нейните дядо и баба й казаха, че и двамата са заминали за известно време. Отначало тя плачеше, а после започна да забравя. Колкото до Александрос и Елефтерия Вандулакис, за една вечер те бяха изгубили сина си, надеждите си за бъдещето и репутацията на семейството. Всичките им тревоги за това, че Андреас си взима жена от по-долна класа, се бяха сбъднали изцяло. Елефтерия, която с такава готовност бе приела Ана Петракис, се сблъска с най-горчивото разочарование. Не мина много време, преди да им съобщят за отсъствието на Маноли, и те сами се досетиха какво бе довело до ужасяващите събития на празника на Агиос Титос. Тази жена им бе навлякла най-големия срам и мисълта, как синът им гние в килията си, ги измъчваше ежедневно.
	Съдебният процес на Андреас в Агиос Николаос продължи три дни. Мария, Фотини и още няколко селяни бяха призовани като свидетели, а доктор Кирицис дойде от Ираклион да даде показания, след което остана за кратко, за да говори с Мария. Елефтерия и Александрос седяха безчувствени в галерията, и двамата повехнали от тревога и срам, че са на показ по този начин. Обстоятелствата на убийството бяха изнесени и представени така, че цял Крит да може да им се наслади, а ежедневникът публикуваше и последната сензационна подробност. Гиоргис присъства от началото до края. Макар да искаше справедливост за Ана, той не се усъмни и за момент, че именно поведението на дъщеря му е отключило яростната реакция на Андреас и за пръв път от четиринадесет години бе доволен, че Елени я няма.


>>	Двадесет и четвърта глава

	_1958 г._
	В продължение на няколко месеца между семействата Вандулакис и Петракис нямаше контакт. Но трябваше да мислят за София и заради нея тази ледникова епоха трябваше да свърши. Елефтерия се настрои за помирение по-бързо от съпруга си, но дори Александрос, когато мина време, през което да помисли, започна да разбира, че не само собственото му семейство е пострадало. Той осъзна, че и двете страни бяха понесли тежки щети и прецени съответните им загуби с почти математическа точност, която беше напълно в характера му. От страната на Вандулакис: един син в затвора, един опозорен племенник, едно съсипано семейно име. От страната на Петракис: една мъртва дъщеря, семейство, ограбено от убийството, а преди това от проказата. Доколкото можеше да прецени, уравнението излизаше. В центъра на всичко беше София и всички те носеха отговорността да сглобят някакъв съвместен живот заради малкото момиченце.
	Накрая Александрос писа на Гиоргис.
C>
	Имали сме своите разногласия, но е време да сложим край. София расте без своите родители и най-доброто, което можем да й предложим, е любовта и дружбата на останалите членове на семейството й. С Елефтерия ще бъдем много щастливи, ако ти и Мария се присъедините към нас за обяд следващата неделя.
C$
	Гиоргис нямаше телефон в дома си, но побърза да отиде в кръчмата и използва тамошния. Искаше веднага да каже на Александрос, че приемат поканата и ще се радват да дойдат, и остави съобщение на иконома на Вандулакис да предаде думите му. Мария обаче изпита смесени чувства, когато прочете писмото.
	— „Своите разногласия“! — каза тя с насмешка. — И какво иска да каже с това? Как може да опише факта, че синът му уби дъщеря ти, като „своите разногласия“?
	Мария изгаряше от гняв.
	— Не поема ли някаква отговорност? Къде е разкаянието? Къде е извинението? — извика тя, размахвайки писмото във въздуха.
	— Мария, чуй ме. Успокой се. Не поема отговорност, защото не е негова — каза Гиоргис. — Бащата не може да бъде отговорен за всички действия на детето си, нали?
	Мария се замисли за момент. Знаеше, че баща й е прав. Ако родителите носеха бремето от грешките на децата си, светът щеше да бъде различен. Това би означавало, че Гиоргис е виновен, че голямата му дъщеря със собственото си безразсъдно и предателско поведение бе принудила съпруга си да я застреля. Налагаше се да отстъпи, макар и неохотно.
	— Прав си, татко — каза тя. — Прав си. Единственото наистина важно нещо е София.
	От този момент между двете семейства настъпи някакво възстановяване на добрите отношения, с неизказаното признание, че и двете страни имат вина за катастрофата, която бе навредила на всички. От самото начало старателно предпазваха София от всички неприятни преживявания. Тя живееше с дядо си и баба си, но всяка седмица отиваше в Плака и прекарваше деня с другия си дядо и Мария, които се посвещаваха на задачата да я развличат. Отиваха на разходки с лодката, ловяха риба, раци и морски таралежи, газеха в морето и ходеха на къси разходки по скалистата пътека. В шест часа, когато връщаха София в дома на нейните баба и дядо близо до Елунда, винаги всички бяха изморени. София се радваше на изпълненото с обожание внимание на двама дядовци и една баба. В известен смисъл имаше късмет.


	Когато пролетта се превърна в ранно лято, Кирицис пресметна, че са минали двеста дни от погребението на Ана и от деня, в който бе закарал Мария до Елунда и бе осъзнал, че все пак няма да прекарат бъдещето си заедно. Всеки ден се мъчеше да не мисли за онова, което можеше да бъде. Водеше същото дисциплинирано съществуване както винаги: точно на секундата в седем и половина сутринта отиваше в болницата и излизаше от там в почти осем вечерта, когато му предстоеше самотна вечер, посветена на четене, учене и писане на писма. Това запълваше времето му изцяло и мнозина завиждаха на неговата отдаденост и задълбоченост в онова, което прави.
	Няколко седмици след заминаването на пациентите от Спиналонга новината, че островът вече не се използва като колония на прокажени, се разпространи из Крит. Това означаваше, че мнозина, които се бяха страхували да разкрият потенциалните симптоми на проказа, излязоха от селата си и дойдоха да потърсят помощ. Сега, когато знаеха, че лечението нямаше да означава затваряне в колонията на прокажените, те не се страхуваха да се покажат и се стичаха на вълни да видят човека, който беше донесъл лекарството на Крит. Макар че скромността не позволяваше на доктор Кирицис да се къпе в тази слава, името му се разчу. След потвърждаване на диагнозата страдащите идваха при него за редовни инжекции с дапсон и обикновено за няколко месеца с постепенното повишаване на дозите започваха да се наблюдават подобрения.
	В продължение на доста време Кирицис продължаваше работата си като завеждащ отделение в многолюдната главна болница на Ираклион. Нищо не би трябвало да му носи по-голямо удовлетворение от това да види как пациентите му си тръгват излекувани от болестта и изписани завинаги. Но усещаше единствено ужасна празнота. Чувстваше я в болницата и у дома и всеки ден изискваше повече усилия от предишния, докато се замъкваше от леглото до кабинета си. Дори започна да се пита дали наистина иска сам да прилага лечението. Не можеше ли някой да заеме мястото му? Наистина ли имаха нужда от него?
	В този момент, когато се чувстваше излишен в болницата и празен извън нея, той получи писмо от доктор Лапакис, който след затварянето на Спиналонга беше щастливо женен и бе заел поста на завеждащ отделението по дерматовенерология в многопрофилната болница в Агиос Николаос.
C>
	Скъпи ми Николаос,
	Чудя се как си. Откакто напуснахме Спиналонга, времето лети толкова бързо и през всички тези месеци възнамерявах да ти се обадя. Животът в Агиос Николаос е динамичен, а болницата много се разрасна, откакто съм тук на редовна работа. Моля те, ела да ни видиш, ако решиш да си починеш от Ираклион. Жена ми е слушала много за теб и ще се радва да се запознаете.
@	Твой Христос
C$
	Това накара Кирицис да се замисли. Ако някой, когото уважаваше толкова, колкото Христос Лапакис, бе намерил удовлетворяваща работа в Агиос Николаос, може би изборът беше негов. Ако Мария не можеше да дойде при него, той трябваше да отиде при нея. Всеки вторник ежедневникът на Крит публикуваше обяви за свободни места в болниците и всяка седмица той ги преглеждаше, надявайки се да намери работа по-близо до жената, която обичаше. Изминаха три седмици и той видя няколко подходящи позиции в Ханя, но те щяха да го отдалечат още повече от мястото, където искаше да отиде. Завладя го разочарование, докато един ден не получи още едно писмо от Лапакис.
C>
	Скъпи Николаос,
	Надявам се, че всичко при теб е наред. Ще ме сметнеш за мъж под чехъл, сигурен съм, но планирам да напусна работата си тук. Жена ми иска да живее по-близо до родителите си в Ретимнон, така че през следващите няколко месеца предстои да се преместим. Хрумна ми, че може да пожелаеш да поемеш моето отделение. Болницата се разраства бързо и по-късно може да възникнат по-добри възможности. Междувременно реших, че трябва да те уведомя за плановете си.
@	Твой Христос
C$
	Макар че никога не бяха говорили за това, Лапакис знаеше, че между колегата му и Мария Петракис се бе развила връзка и бе останал поразен, когато научи, че Кирицис се е върнал сам в Ираклион. Предположи, че Мария се е чувствала длъжна да остане с баща си, и възприемаше цялата ситуация като ужасна загуба.
	Кирицис прочете няколко пъти писмото, преди да го пъхне в горния джоб на бялата си престилка, а после на няколко пъти през деня го изваждаше оттам и отново прокарваше очи по думите в него. Въпреки че работата в Агиос Николаос би затворила най-различни врати в кариерата му, една врата в живота му щеше да се отвори: възможността да живее по-близо до Мария. Вечерта той писа на стария си приятел и го попита как да се възползва от тази възможност. Трябваше да се изпълнят определени формалности, имаше и други кандидати и така нататък, отговори Лапакис, но ако Кирицис напишеше официална молба за постъпване на работа в рамките на седмица, вероятно щяха да го приемат като кандидат за поста. Истината, както и двамата добре знаеха, бе, че Кирицис беше твърде квалифициран за длъжността. Преместването от мястото на завеждащ отделение в болница от големия град на същата позиция в по-малка болница означаваше, че никой не се съмняваше дали ще се справи с работата. Болничната управа беше възхитена, макар и леко озадачена от това, че човек от неговия калибър и с неговата репутация кандидатства за мястото. Повикаха го за разговор и само след няколко дни получи потвърждение, че биха искали да му дадат поста.
	Планът на Кирицис беше да си стъпи на краката в новия си живот, преди да се свърже с Мария. Не искаше тя да направи каквито и да било възражения за явния обрат в кариерата му и планираше просто да й представи ситуацията като свършен факт. След по-малко от месец, вече установил се в малка къща недалеч от болницата, той се отправи към Плака, която беше само на двадесет и пет минути с кола. Беше майски неделен следобед и когато Мария отвори входната врата и видя Кирицис, тя пребледня от изненада.
	— Николаос! — ахна тя.
	Тогава се обади тъничко гласче. Сякаш идваше откъм полата на Мария и иззад нея, не много по-високо от нивото на коленете, се появи лице.
	— Кой е това, лельо Мария?
	— Това е доктор Кирицис, София — отговори тя едва чуто.
	Мария се дръпна настрани и Кирицис престъпи прага. Тя погледна гърба му, докато минаваше покрай нея, същият стегнат, изправен гръб, който беше гледала толкова пъти, когато той си бе тръгвал от къщата й, за да се отправи към болницата по главната улица на Спиналонга. Внезапно й се стори, че е минал само миг, откакто беше на острова и си мечтаеше за бъдещето.
	Мария трепереше, докато нареждаше чашите и чинийките, и те тракаха шумно. След малко тя и Кирицис се бяха настанили удобно, доколкото бе възможно, на твърдите дървени столове и отпиваха от кафето си точно както бяха правили на Спиналонга. Мария напразно се стараеше да измисли какво да каже. Кирицис обаче заговори направо.
	— Преместих се — каза той.
	— Къде? — попита Мария учтиво.
	— Агиос Николаос.
	— Агиос Николаос?
	Тя почти се задави с думите. Удивление и радост се смесиха поравно, докато тя се мъчеше да си представи какво загатваше неговото съобщение.
	— София — каза тя на малкото момиче, което седеше на масата и рисуваше, — искаш ли да се качиш горе и да намериш новата си кукла, за да я покажеш на доктор Кирицис…
	Момиченцето изчезна горе да донесе играчката си и сега Кирицис се наведе напред. За трети път в живота си Мария чу думите: „Омъжи се за мен“.
	Знаеше, че Гиоргис вече може да се грижи за себе си. Бяха приели смъртта на Ана и София бе донесла удоволствие и разсейване от грижите в живота им. Разстоянието до Агиос Николаос означаваше, че Мария можеше да посещава баща си няколко пъти седмично и да вижда и София. Всичко това мина през главата й за по-малко от секунда и преди да си поеме отново дъх, тя вече му бе отговорила.
	Скоро след това Гиоргис се върна. Не беше изпитвал такова щастие от деня, когато бе научил, че Мария е здрава. До следващия ден новината, че Мария Петракис ще се омъжи за мъжа, който я беше излекувал, бе обиколила Плака и подготовката за сватбата започна веднага. Фотини, която никога не бе преставала да се надява, че Мария и Кирицис ще се оженят, се хвърли в планирането. Тя и Стефанос щяха да бъдат домакини на празненството преди брачната служба, а след това приятелите им щяха да се съберат в таверната за обилна гощавка.
	Определиха дата със свещеника за след две седмици. Нямаше причина да чакат по-дълго. Двамата имаха къща, в която да се нанесат, познаваха се от години, а Мария вече имаше нещо като чеиз. Имаше и рокля, онази, която бе купила за сватбата си с Маноли. Тя бе лежала пет години на дъното на сандък, увита в слоеве фина хартия. Ден или два след предложението на Кирицис тя я извади, поизтърси гънките й и я премери.
	Все още й стоеше така красиво, както в деня, в който я бе купила. Мария не се беше променила физически.
	— Съвършена е — каза Фотини.


	В навечерието на сватбата двете жени бяха заедно у Фотини и планираха каква прическа да си направи Мария.
	— Нали не мислиш, че носи лош късмет да се омъжа със същата рокля, която трябваше да нося за друга сватба? Сватба, която никога не се осъществи?
	— Лош късмет? — отвърна Фотини. — Мисля, че лошият ти късмет вече свърши, Мария. Трябва да призная, че според мен преди Съдбата ти имаше зъб, но вече не е така.
	Мария мереше роклята по тялото си пред високото огледало в спалнята на Фотини. Меките катове на широките й дантелени поли се спускаха около нея като фонтан, а тъканта шумолеше около глезените й. Тя отметна глава назад и започна да се върти като дете.
	— Права си… права си… права си… — напяваше ритмично тя, останала без дъх. — Права си… права си… права си…
	Едва когато се замая, Мария спря да се върти и се хвърли по гръб на леглото.
	— Чувствам се — каза тя — като най-щастливата жена на света. Никой в целия свят не може да е толкова щастлив, колкото мен.
	— Заслужаваш го, Мария, наистина — отговори най-старата й приятелка.
	На вратата на спалнята се почука и в рамката се подаде главата на Стефанос.
	— Извинете, че ви прекъсвам — каза той шеговито. — Утре тук ще има сватба и се опитвам да приготвя угощението. Много бих се радвал на малко помощ.
	Двете жени се засмяха и Мария скочи от леглото, като метна роклята на един стол. И двете се втурнаха надолу по стълбите след Стефанос, кикотейки се като някогашните деца, а вълнението им в очакване на най-важния ден за Мария изпълни атмосферата.
	Когато се събудиха, видяха ясен майски ден. И последният жител на селото бе излязъл, за да се присъедини към булчинското шествие в късото разстояние между дома на Мария и църквата на другия край на селото. Всички искаха да се уверят, че красивата тъмнокоса жена в бяло ще бъде заведена до олтара без произшествия и че този път нищо няма да се изпречи между нея и щастливия брак. Вратите на църквата бяха оставени отворени по време на церемонията и хората в тълпата проточваха вратове, за да мернат за миг какво става в далечния край на пътеката. Доктор Лапакис беше кум, кумбарос. Той беше познат в Плака — хората помнеха ежедневните му пътувания до Спиналонга — но по-малко селяни си спомняха Кирицис. Присъствието му беше мимолетно, макар че всички добре знаеха каква роля бе изиграл за опразването на колонията на прокажените.
	Когато двамата застанаха пред олтара, свещеникът ги короняса с изплетените венци от цветя и треви. В църквата настана абсолютна тишина и хората от тълпата, които стояха отвън на слънцето, се смълчаха, напрягайки се да чуят думите.
	— Венчава се Божията рабиня Мария за Божия раб Николаос… В името на Отца и Сина и Светия Дух, сега и вовеки веков. О, Господи Боже наш, овенчай ги със Славата Си.
	После всички изслушаха как свещеникът прочете познатите венчални откъси, писмата на Свети Павел до ефесяните и до Свети Йоан. Нямаше нищо претупано или повърхностно в тази служба. Това беше най-тържествената и обвързваща церемония и продължителността й подчертаваше значението й за двамата, които стояха пред олтара. Около час по-късно свещеникът сложи край на ритуала.
	— Да се помолим за младоженеца и невестата. Да намерят благословение, живот, мир, здраве и спасение. Да се помолим на Христа, Сина Божи, който сам освети Венчанието в Кана Галилейска. Помилуй ни, Господи Иисусе Христе, помилуй ни.
	Из църквата се понесе ехтящо „Амин“ и най-сетне всичко свърши. Всеки от събралите се вътре и онези, които стояха отвън, получиха захаросани бадеми. Те символизираха изобилието и щастието, които всички пожелаваха на Мария и Кирицис. Нямаше човек, който да им желае нещо друго.
	Гиоргис бе седнал на първия ред в църквата заедно с Александрос и Елефтерия Вандулакис. Това беше публичен символ на примирението им, а между тях седеше малката София, очарована и развълнувана от блясъка и колорита на сватбата. Гиоргис изпитваше силно усещане за ново начало и увереност, че всички тегоби на миналото са зад гърба му. За пръв път от години бе намерил покой.
	Когато Мария излезе от църквата заедно със среброкосия си жених, коронована с венеца, тълпата ги поздрави с викове и след това се проточи след тях към таверната, където щеше да започне веселбата. Тази вечер Стефанос предложи на всички гости щедър пир. Виното се лееше и тапите изскачаха от бутилките с _цикудия_ до късно през нощта. Музикантите дърпаха струните и лъковете под звездите, докато краката на танцьорите не изтръпнаха напълно. Нямаше фойерверки.
	Прекараха първите две нощи от брака си в изискан хотел, гледащ към пристанището на Агиос Николаос, но и двамата нямаха търпение да започнат следващия етап от живота си. Мария бе ходила в бъдещия им семеен дом няколко пъти през двете седмици преди сватбата. За пръв път щеше да живее в голям оживен град и се наслаждаваше на тази промяна. Къщата се намираше на стръмно възвишение близо до болницата и имаше балкон от ковано желязо и прозорци от пода до тавана, като всички останали на улицата. Беше висока тясна сграда на три етажа, боядисана в много бледо синьо-зелено.
	Самият доктор Кирицис беше нов в града, така че, когато доведе вкъщи своята съпруга, това не породи клюки, а градът беше достатъчно отдалечен от стария дом на Мария, за да може тя да започне отначало. Никой тук не знаеше медицинската й история, освен съпруга й.
	Първа я посети Фотини, заедно с Матеос и бебето Петрос, и Мария с гордост я разведе из къщата.
	— Виж какви огромни прозорци! — възкликна Фотини. — А там се вижда морето. И момчета, момчета, има дори и малка градина!
	Къщата беше по-впечатляваща и просторна от всяка в Плака, а мебелите не толкова груби и набързо направени, както онези в селски стил, които повечето хора по онова време все още имаха. Кухнята също беше много по-съвременна от онази, с която Мария бе израснала: за пръв път през живота си тя разполагаше с хладилник, модерна печка и електричество, което не изчезваше внезапно без предупреждение.
	Няколко месеца животът беше съвършен. Мария обичаше новия си дом на хълма близо до болницата и скоро го обзаведе по свой вкус и го украси с бродираните от нея ковьорчета и семейните си фотографии. Ала една сутрин в началото на септември тя чу звъна на наскоро инсталирания им телефон. Беше баща й, който рядко й звънеше, така че тя веднага разбра, че нещо не е наред.
	— Става въпрос за Елефтерия — каза той с обичайната си прямота. — Починала е тази сутрин.
	През последните няколко месеца Гиоргис се бе сближил със съпрузите Вандулакис и Мария усети скръбта в гласа му. Не бе имало болест, която да ги подготви, нито предупредителни признаци за удара, който бе покосил старата жена така внезапно и неочаквано. Погребаха я няколко дни по-късно и Мария осъзна какво означаваше тази ситуация едва в края на церемонията, когато видя малката си племенница да държи за ръка двамата си дядовци. София се нуждаеше от майка.
	Не можеше да прогони тази мисъл. Тя я преследваше, закачи се за нея като магарешки бодил за вълна. Момиченцето беше само на три години — какво щеше да стане с него? Ами ако и Александрос си отидеше? Той беше поне десет години по-стар от Елефтерия, така че беше напълно възможно това да се случи, а тя знаеше, че Гиоргис никога няма да се справи сам с грижите за София. Колкото до бащата на детето, въпреки молбата на Андреас за снизходителност на процеса, съдията му бе дал сурова присъда, която гарантираше, че няма да излезе от затвора преди София да стане поне на шестнадесет.
	Докато отпиваха от виното в чашите си в полутъмната дневна на къщата на Вандулакис в Елунда, стая, която изглеждаше нарочно направена за оплакване със строгите семейни портрети и тежката си мебелировка, решението им се струваше все по-идеално. Това не беше моментът да го обсъждат, макар че сега тя умираше от желание да го сподели. Сякаш самите стени мърмореха, докато присъстващите говореха с ниските, приглушени гласове на хора, които смятаха, че дори издрънчаването на чаша ще наруши строгата сдържаност на тази обстановка. През цялото време Мария искаше да се изправи върху някой стол и да обяви на всеослушание какво иска да направи, но трябваше да изчака около час, докато дойде време да си тръгват, преди да сподели с Кирицис. Още преди да влязат в колата, тя хвана ръката му.
	— Имам идея — каза направо тя. — За София.
	Нямаше нужда да продължава. Кирицис бе обмислял точно същата възможност.
	— Знам — отговори той. — Момичето вече загуби две майки, а кой знае колко дълго ще живее Александрос след това?
	— Беше предан на Елефтерия и сърцето му е разбито. Не мога да си представя как ще живее без нея.
	— Трябва да го обмислим внимателно. Може би моментът е неподходящ да предложим да вземем София да живее при нас, но ако остане с дядо си, това няма да е дългосрочно решение, нали?
	— Защо не се върнем и не поговорим с него за това след няколко дни?
	Само два дни по-късно, след като телефонираха предварително, за да го известят, че биха искали да го посетят, Мария и Николаос Кирицис отново се намериха в дневната на Александрос Вандулакис. Някога внушителният мъж сякаш се бе смалил след погребението, на което бе останал с гордо вдигната глава през цялата служба.
	— София е вече в леглото — каза той, наливайки им питие от една бутилка, която стоеше на бюфета. — Иначе щеше да дойде да ви поздрави.
	— Точно заради София сме тук — започна Мария.
	— Помислих си, че може да е така — каза Вандулакис. — Едва ли си заслужава да разискваме този въпрос.
	Мария пребледня. Може би бяха проявили ужасна нетактичност с идването си.
	— С Елефтерия обсъдихме същото преди няколко месеца — започна Вандулакис. — Говорихме какво ще стане със София, ако някой от нас умре — въпреки че естествено предполагахме, че аз ще си отида първи. Разбрахме се, че ако един от нас остане сам, най-доброто за внучката ни ще бъде някой по-млад да се грижи за нея.
	Александрос Вандулакис бе прекарал десетилетия в издаване на команди, но въпреки това ги изуми как той напълно бе взел ситуацията в свои ръце. Нямаше нужда да казват нищо повече.
	— Най-доброто решение за София е да дойде да живее с вас — каза той, обръщайки се и към двамата. — Ще си помислите ли? Знам, че много я обичаш, Мария, а като нейна леля ти си най-близката й кръвна роднина.
	Няколко мига Мария не можа да проговори, но Кирицис успя да каже всичко необходимо.
	На следващия ден, когато Кирицис приключи с работата си в болницата, двамата с Мария се върнаха в дома на Вандулакис и заедно започнаха да подготвят София за следващия етап от живота й. В края на следващата седмица тя се беше преместила в къщата в Агиос Николаос.
	Отначало Мария се притесняваше. Само година след напускането на Спиналонга тя бе станала съпруга, а сега, почти изведнъж, и майка на тригодишно дете. Ала страховете й бяха излишни. София пое водещата роля и с удоволствие се приспособи към живота с толкова по-млада и по-енергична двойка от нейните дядо и баба. Въпреки травмиращото начало на живота й, тя беше безгрижно дете и обичаше компанията на връстниците си, която скоро намери в изобилие на своята улица.
	Кирицис също се бе тревожил за това, че ще бъде родител. Въпреки че сред пациентите му винаги бе имало известен брой деца, не бе общувал достатъчно с толкова малки деца като София. Момиченцето също малко се боеше от него отначало, но после разбра, че много лесно може да накара сериозното му лице да разцъфне в усмивка. Кирицис започна да я глези и скоро на съпругата му често се налагаше да го смъмря.
	— Наистина я разглезваш — простенваше Мария, като виждаше как София разиграва Николаос.
	Щом София тръгна на училище, Мария започна да се обучава за работа в болничната аптека. Това изглеждаше идеалното допълнение към работата й с билките, която продължаваше да практикува. Веднъж седмично Мария, която след сватбата се бе научила да шофира, водеше София в дома на дядо й от бащина страна, където тя оставаше да спи в стаята, която държаха за нея там. На следващия ден, когато Мария я взимаше, обикновено продължаваха към Плака, където гостуваха на Гиоргис. Почти при всяко посещение се виждаха и с Фотини и София си играеше на плажа под таверната с Матеос и Петрос, докато двете жени наваксваха с подробностите от ежедневието си.
	Този щастлив и подреден живот продължи известно време. София се радваше на традицията да вижда и двамата си дядовци веднъж седмично и на вълненията, които израстването в оживен пристанищен град предлагаше на едно дете. Накрая фактът, че Мария и Николаос не са истинските й родители, се изплъзна от паметта й. Къщата в Агиос Николаос, където живееха, беше всичко, което щеше да си спомня от ранното детство. Единствената празнина в живота им беше липсата на брат или сестра на София. Беше тема, която рядко засягаха, но на Мария й беше много тежко от това, че не е родила свое дете.
	Когато София беше на девет години, Александрос Вандулакис почина. Отиде си мирно в съня си, след като бе уредил и последната подробност от завещанието си, с което разделяше имотите между двете си дъщери и семействата им и оставяше щедра сума пари в попечителски фонд за София. Три години по-късно Гиоргис остана на легло след гръдна инфекция и се премести в къщата в Агиос Николаос, за да може Мария да се грижи за него. През следващите две години младата му внучка прекарваше часове всеки ден в игра на табла с него, седнала на завивката му. Един есенен ден точно преди София да се върне от училище, той почина. И двете жени в живота му бяха безутешни. Единственото им истинско успокоение бе да видят множеството, което се събра за погребението му. То се състоя в Плака, селото, където Гиоргис бе прекарал почти целия си живот, и църквата се изпълни от над сто селяни, които с голяма привързаност поменаха мълчаливия рибар, който бе понесъл толкова нещастия тъй безропотно.


	В една мразовита сутрин в началото на следващата година пристигна надписан на машина плик с марка от Ираклион. Беше адресиран до „настойниците на София Вандулакис“. Стомахът на Мария се сви, когато видя името. София не знаеше, че е нейно. Тя грабна плика от изтривалката и веднага го скри на дъното на едно чекмедже. Писмо, адресирано по този начин, можеше да идва само от едно място и Мария бе обхваната от тревога, реши да изчака завръщането на съпруга си, преди да разбере дали страховете й са оправдани.
	Около десет часа тази вечер Николаос се прибра след дълъг ден в болницата. София си бе легнала преди час. С известна официалност Николаос разряза плика със сребърния си нож за писма и извади твърд лист хартия.
C>
	До заинтересованите лица
C$
	Бяха седнали плътно един до друг на канапето и ръката на Николаос леко трепереше, докато държеше писмото така, че и двамата да го прочетат.
C>
	Със съжаление ви уведомяваме, че Андреас Вандулакис почина на 7 януари. Смъртта беше причинена от пневмония. Погребението ще се състои на 14 януари. Моля, потвърдете получаването на това писмо.
	С почит:
@	Комендант, Затвор на Ираклион
C$
	Известно време никой от тях не проговори. Вместо това препрочитаха отново и отново служебното писмо. Андреас Вандулакис. Името му бе означавало богатство и добри перспективи. Беше трудно да повярват, дори с ужасните събития отпреди почти десетилетие, че животът на толкова привилегирован човек най-накрая бе свършил във влажна затворническа килия. Без да проговори, Николаос стана, пъхна писмото обратно в плика и прекоси стаята, за да го заключи в бюрото. Там нямаше вероятност София някога да го намери.
	Два дни по-късно Мария беше единственият опечален близък, когато ковчегът на Андреас беше спуснат в бедняшкия гроб. Никоя от сестрите му не беше там. Дори не биха си го помислили. Що се отнасяше до тях, брат им все едно беше мъртъв от много време.
	Вече беше краят на шейсетте години и първата вълна туристи започнаха да пристигат в Крит. Много от тях посещаваха Агиос Николаос, който се превърна в магнит за северноевропейците, привлечени от слънцето, топлото море и евтиното вино. София беше на четиринадесет и започваше да става своенравна. С толкова консервативни родители, които бяха стълбове на обществото, тя скоро откри, че ефективният начин да се бунтува, е да се върти из града с момчета от Франция и Германия, които бяха повече от щастливи да правят компания на красивото гръцко момиче с прекрасна налята фигура и коса до кръста. Въпреки че Николаос мразеше да се кара със София, през летните месеци кавгите се случваха почти всеки ден.
	— Наследила е красотата на майка си — отчаяно каза Мария една вечер, когато София не се прибра. — Но сега изглежда, че може да е взела и характера й.
	— Е, мисля, че най-после разбрах на коя страна заставам в спора за природата и възпитанието — каза Кирицис обезсърчено.
	Макар че иначе беше непокорна, София се стараеше в училище и когато стана на осемнадесет, беше време да помисли за университет. Беше възможност, която Мария никога не бе имала, и двамата с Николаос я искаха за София. Мария предполагаше, че момичето ще отиде да учи в Ираклион, но беше разочарована. От малка София бе наблюдавала големите кораби, които идваха и заминаваха за континентална Гърция. Знаеше, че Николаос е учил в Атина, и искаше да отиде именно там. Мария, която никога не беше напускала Крит, бе изпълнена с безпокойство от желанието на София да отиде по-надалече.
	— Но университетът в Ираклион е също толкова добър, както всеки на континента — каза тя, опитвайки се да уговори момичето.
	— Сигурна съм в това — отвърна София. — Но какво лошо има да отида на някое по-отдалечено място?
	— Нищо лошо няма — отговори отбранително Мария. — Но на мен Крит ми изглежда достатъчно голям. Има си собствена история и собствени обичаи.
	— Точно това е проблемът — сопна се София, показвайки стоманена решителност, която нищо не можеше да разколебае. — Твърде съсредоточен е в собствената си култура. Понякога, гледан отвън, изглежда почти затворен. Искам да отида в Атина или Солун — те поне са свързани с останалата част от света. Има толкова много неща, които се случват там, а тук повечето от тях не ни докосват дори бегло.
	Тя показваше желание да пътува, което беше напълно естествено за момиче на този етап от живота си. В днешно време изглежда всеки на нейната възраст искаше да замине и да види повече от света. Ала Мария се ужасяваше от това. Освен собствените й страхове да не загуби София, това повдигаше в ума й въпроса за бащинството на момичето. Маноли би казвал такива неща, че Крит е малък остров на много голяма планета и колко вълнуващи възможности има отвъд границите му. Имаше нещо странно познато в тази страст за пътешествия.
	Когато дойде юни, София бе взела решението си. Отиваше в Атина и родителите й нямаше да застанат на пътя й. В края на август щеше да отплава.


	Вечерта, преди дъщеря им да се качи на кораба до Пирея, Мария и Николаос седяха в градината си под старата асма, от която висяха зреещи лилави гроздове. София бе излязла. Николаос отпиваше бавно последните капки от голяма чаша с метакса.
	— Трябва да й кажем, Мария — каза той.
	Нямаше отговор. През последните няколко месеца двамата бяха преповтаряли отново и отново аргументите защо трябва да кажат на София, че не са истинските й родители. Когато Мария най-после бе признала възможността Маноли да е баща на София, Кирицис най-накрая беше взел решение. Момичето трябваше да знае. Сега, когато имаше вероятност баща й да е жив и да работи някъде в Атина или където и да е другаде, трябваше да й кажат истината. Мария знаеше, че Николаос е прав и че трябва да кажат на София, преди тя да замине за Атина, но всеки ден отлагаше този момент.
	— Виж, нямам нищо против аз да го направя — каза Николаос. — Просто мисля, че времето за протакане свърши.
	— Да, да. Знам, че си прав — каза Мария, поемайки дълбоко въздух. — Нека й кажем тази вечер.
	Седяха в топлата лятна вечер и гледаха как молците се въртят като балерини в светлината на свещите. От време на време в тишината прошумоляваше някой гущер, който закачаше сухо листо с опашката си, преди да пробяга нагоре по стената на къщата. „Какво вещаеха тези ярки звезди на семейството й?“, питаше се Мария. Изглежда винаги наблюдаваха и знаеха каква ще е следващата глава преди нея самата. Ставаше късно, а София закъсняваше, но те нямаше да се откажат и да си легнат. Не можеха да отложат онова, което трябваше да направят, с още един ден. В единадесет без петнадесет бе застудяло и Мария трепереше.
	— Да влезем ли? — каза тя.
	През следващите петнадесет минути времето се влачеше, но накрая те чуха входната врата да се хлопва. София се бе прибрала.


>	Част 4

>>	Двадесет и пета глава

	Когато Фотини стигна до този момент от разказа си, внезапно усети тежестта на отговорността да опише емоциите на някого, който беше напълно способен да разкаже собствената си история. Въпреки че Фотини знаеше толкова добре, колкото и всеки друг, какво трябва да е изпитала София, кой можеше да разкаже историята по-добре от онази, която сама бе понесла ударите на истината? София беше онази, която в августовската вечер се бе опитвала безуспешно да си поеме въздух, когато родителите й бяха разкрили, че всъщност не са й родители. Тя трябваше да приеме факта, че истинската й майка вече не е жива и че не е сигурно кой е истинският й баща. Никога вече не можеше да бъде сигурна в нищо. Не би се чувствала по-несигурна дори ако земята се разлюлееше под краката й и Крит се разтърсеше от голямо земетресение.
	Фотини осъзна, че може да направи само едно и то беше телефонно обаждане до София в Лондон. Тя се измъкна, оставяйки Алексис да съзерцава вече познатия изглед към Спиналонга.
	София разбра кой се обажда още щом вдигна телефона.
	— Фотини! Ти ли си?
	— Аз съм. Как си, София?
	— Много добре, благодаря. Дъщеря ми Алексис отби ли се да те види? Дадох й писмо за теб.
	— Определено дойде да ме види и все още е тук. Прекарахме много смислено времето си заедно и направих почти всичко, за което ме помоли.
	От другата страна на линията се усети моментно колебание. Фотини усети, че трябва да побърза.
	— София, колко време ще ти отнеме да дойдеш тук? Разказах на Алексис каквото можах, но няма да е правилно аз да й кажа някои неща. Тя скоро трябва да тръгва, за да се върне при приятеля си, но ако успееш да дойдеш, преди да замине, можем да прекараме няколко дни заедно. Какво ще кажеш?
	Отново мълчание от другата страна.
	— София? Там ли си?
	— Да, тук съм…
	Беше толкова спонтанна покана. Имаше много причини, поради които София не можеше да зареже всичко и да излети за Гърция, но имаше и достатъчно на брой други причини да го направи и тя почти мигновено реши да загърби възраженията. Щеше да стигне на Крит до следващия ден, каквото и да станеше.
	— Виж какво, ще видя дали мога да си уредя полет. Ще бъде чудесно да дойда в Плака след цялото това време.
	— Добре. Няма да казвам на Алексис, но ще стискам палци да успееш да дойдеш.
	София нямаше проблеми с намирането на място за полет до Атина. В това време от сезона търсенето не беше голямо и имаше самолет, който излиташе от „Хийтроу“ същия следобед. Тя набързо събра багажа си в една малка чанта и остави съобщение на телефонния секретар на Маркъс, за да обясни къде отива. Излетя навреме и в осем вечерта вече бързаше с такси към Пирея, където хвана нощния кораб за Ираклион. Докато фериботът се клатушкаше по южния си курс, София имаше достатъчно време да се притесни за онова, пред което щеше да се изправи, когато пристигнеше. Не можеже да повярва, че е взела това решение. Отиването в Плака бе пътуване, обременено с толкова спомени, че тя бе изненадана от себе си, но Фотини бе прозвучала толкова настоятелно. Може би наистина беше време да се изправи срещу миналото си.
	На следващата сутрин, по-малко от двадесет и четири часа след телефонния разговор между двете жени, Фотини видя една кола да спира на пътя близо до таверната. От нея излезе закръглена руса жена. Въпреки че бяха минали двадесет години, откакто я бе виждала за последно и че светлата й коса би могла да я заблуди, Фотини веднага разбра коя е. Побърза да я посрещне.
	— София, ти си тук. Не мога да повярвам! — възкликна тя. — Не бях сигурна дали ще дойдеш!
	— Естествено, че дойдох. От години исках да се върна, но сякаш моментът все не беше подходящ. А и освен това ти така и не ме покани — добави закачливо тя.
	— Знаеш, че не трябва да чакаш покана, за да се върнеш тук. Можеше да дойдеш когато си поискаш.
	— Знам — София замълча и се огледа. — Всичко изглежда съвсем същото.
	— Нищо чак толкова не се е променило — каза Фотини. — Знаеш как е в тези села. Магазинът си пребоядисва кепенците в различен цвят и настава врява!
	Както беше обещала, Фотини не бе казала нито дума на Алексис за предстоящото пристигане на майка й и когато младата жена се появи на терасата със замъглен от съня поглед, тя се смая да види майка си и най-напред се зачуди дали брендито от предишната вечер не й причинява халюцинации.
	— Мамо? — беше всичко, което успя да каже.
	— Да, аз съм — отвърна София. — Фотини ме покани и ми се стори добра възможност да намина.
	— Това е такава изненада! — отговори дъщеря й.
	Трите жени седнаха на масата със студени питиета под сянката на навеса.
	— Как беше ваканцията ти? — попита София.
	— О, горе-долу — каза Алексис, свивайки рамене уклончиво. — Преди да дойда тук. И тогава стана много по-интересна. Прекарвам си фантастично в Плака.
	— Ед тук с теб ли е? — попита София.
	— Не. Оставих го в Ханя — каза Алексис, свеждайки поглед към кафето си. Почти не се беше замисляла за него през последните няколко дни и внезапно я жегна вина, че го е изоставила за толкова дълго. — Но планирам да се върна утре — добави тя.
	— Толкова скоро? — възкликна София. — Но аз току-що пристигнах.
	— Е — каза Фотини, донасяйки още напитки на масата, — значи нямаме много време.
	И трите знаеха, че има някаква скрита цел. Защо иначе би дошла София? Главата на Алексис все още се въртеше от всичко, което Фотини й бе разказала през последните няколко дни, но тя знаеше, че има последна глава. Майка й бе дошла тук, за да й я разкрие.


>>	Двадесет и шеста глава

	Беше нощта, преди София да замине за Атина, за да започне живота си като студентка в университета. Куфарът й само трябваше да бъде транспортиран няколкостотин метра надолу по пътя до пристанището и натоварен на ферибота и следващата му спирка, както и нейната, щеше да бъде столицата на Гърция, триста километра на север. Решителността на София да разпери криле се балансираше от равно количество тревога и страх. По-рано през деня тя се бе противила на изкушението да разопакова и последния предмет и да върне всичко на мястото, където винаги бе стояло: дрехите, книгите, химикалките, будилникът, радиото, снимките. Беше трудно да напусне познатото и да се отправи в неизвестността и в мислите й Атина беше врата или към приключения, или към катастрофа. Осемнадесетгодишната София не можеше да си представи средно положение. С всяка частица от тялото си тя предусещаше болката от липсата на дома, но вече нямаше връщане назад. В шест часа излезе, за да се срещне с приятелите си, да се сбогува с хората, които оставяше. Това щеше да й помогне да се разсее.
	Когато се върна, точно в единадесет, завари баща си да кръстосва из стаята. Майка й седеше на ръба на стола, стиснала здраво ръце с побелели от напрежение кокалчета. Всеки мускул на лицето й беше изпънат.
	— Още сте будни! Съжалявам, че се забавих толкова — каза София. — Но нямаше нужда да ме чакате.
	— София, искаме да говорим с теб — каза баща й меко.
	— Защо не седнеш — предложи майка й.
	София веднага се почувства неудобно.
	— Всичко това изглежда малко официално — каза тя, хвърляйки се на един стол.
	— Има едно-две неща, които смятаме, че трябва да научиш, преди да тръгнеш за Атина утре.
	Сега майка й пое водещата роля. В крайна сметка повечето от историята беше нейна.
	— Трудно ми е да намеря откъде да започна — каза тя. — Но искаме да ти кажем някои неща за нашето семейство…
	Тази нощ те й разказаха всичко, точно както Фотини го бе предала на Алексис. София не бе имала и най-малкото подозрение или изпусната дума като предупреждение и бе напълно неподготвена да се справи с такива разкрития. Видя се застанала върху огромна планина от пластове тайни, натрупани през хилядолетията, като всеки слой от скали и камъни се втвърдяваше над предишния. Бяха скрили от нея всичко до последната подробност. Изглеждаше като заговор. Когато се замисли за това, трябва да бе имало десетки хора, които знаеха за убийството на майка й, и всеки един от тях бе мълчал през всичките тези години. Ами догадките и клюките, които трябва да са се породили от това? Може би хората, които я познаваха, все още шепнеха зад гърба й, когато ги подминаваше: „Горкото момиче. Чудя се дали изобщо е разбрала кой е баща й?“. И си представяше злобния шепот, мърморенето за проказата: „Представяте ли си — сигурно са казвали, — не само един, а два случая в семейството й!“ Целият този позор, който безгрижно бе носила със себе си години наред, без изобщо да подозира. Обезобразяваща болест, неморална майка, баща убиец. Беше напълно отвратена. Невежеството й досега беше истинска благословия.
	Никога не се беше съмнявала, че произлиза от тези двама души, които бяха седнали пред нея. Защо да го прави? Винаги си бе мислила, че лицето й е смесица от чертите на Мария и Кирицис. Хората дори й бяха казвали така. Но тя беше кръвно свързана с мъжа, когото винаги беше наричала свой баща, не повече, отколкото с всеки друг, когото би срещнала на улицата. Беше обичала родителите си сляпо, ала сега, когато се оказа, че не са й родители, бяха ли се променили чувствата й? Само за час цялата история на живота й се бе преобърнала. Беше се разтворила във въздуха зад гърба й и когато погледна назад, там имаше празнота. Пустота. Нищо.
	Посрещна новината мълчаливо и почувства, че й прилошава. Не помисли нито за момент как се чувстват Мария и Кирицис или какво им е струвало да й кажат истината след толкова време. Не. Бяха фалшифицирали нейната история, нейния живот, и тя беше ядосана.
	— Защо не ми казахте всичко това по-рано? — изкрещя тя.
	— Искахме да те предпазим — каза твърдо Кирицис. — Преди нямаше нужда да ти казваме.
	— Винаги сме те обичали, както биха те обичали истинските ти родители — намеси се Мария умоляващо.
	Беше твърде отчаяна, че губи единственото си дете заради университета, но се наскърби още повече от това, че момичето, което сега стоеше пред нея и я гледаше все едно е някоя непозната, вече няма да я смята за майка. Бяха минали месеци и години, през които фактът, че София не е тяхна плът и кръв не бе имал значение, и те може би я бяха обичали още повече именно защото не бяха успели да създадат свои деца.
	В този момент обаче София ги виждаше само като хората, които я бяха лъгали. Беше на осемнадесет, безразсъдна и вече твърдо решена да си изкове бъдеще, в което тя ще властва над фактите. На мястото на гнева й дойде студено безразличие, което овладя емоциите й, но смрази сърцата на хората, които я обичаха най-много на света.
	— Ще се видим сутринта — каза тя, докато ставаше. — Корабът тръгва в девет.
	С тези думи тя се завъртя и излезе.
	На следващата сутрин по изгрев София беше будна и се занимаваше с последните приготовления. В осем часа тя и Кирицис натовариха багажа й в колата. Никой от двамата не проговори. Всички слязоха до пристанището и когато дойде моментът, София се сбогува механично.
	Целуна ги и двамата по двете страни.
	— Довиждане — каза. — Ще ви пиша.
	В прощаването им имаше нещо окончателно, което не обещаваше скорошно събиране. Те се надяваха, че ще им пише, но вече знаеха, че няма смисъл да чакат писма. Докато фериботът се отдръпваше от кея, Мария беше сигурна, че това е най-лошото, което животът би могъл да й донесе. Хората зад тях махаха с обич за довиждане на някой близък, но София не се виждаше никъде. Дори не беше на палубата.
	Мария и Кирицис останаха да гледат, докато корабът не се превърна в точица на хоризонта. Едва тогава се обърнаха. Празнотата беше непоносима.
	За София пътуването до Атина се превърна в бягство от миналото й, от позора на проказата и от несигурния й произход. След като минаха няколко месеца от първия й семестър, тя се почувства готова да им пише.
C>
	Скъпи мамо и татко (Или сега трябва да ви наричам чичо и лельо? Нито едно от двете вече не ми изглежда подходящо).
	Съжалявам, че всичко беше толкова трудно, когато заминавах. Бях ужасно потресена. Не мога дори да се опитам да го изразя с думи и все още ми прилошава, когато се сетя за всичко това. Както и да е, пиша ви само за да ви кажа, че се установих добре тук. Приятно ми е да ходя на лекции и въпреки че Атина е много по-голям и оживен град от Агиос Николаос, започвам да свиквам.
	Ще ви пиша пак. Обещавам.
	С обич:
@	София
C$
	Писмото казваше всичко и нищо. Те продължиха да получават писма, които съдържаха описания и често звучаха ентусиазирано, но не издаваха много за това как се чувства София. В края на първата година те бяха горчиво разочаровани, макар и не напълно изненадани, когато тя не се върна през ваканцията.
	Миналото обсеби София и тя реши да прекара лятото в опити да намери Маноли. Отначало дирята изглеждаше прясна и тя проследи някои нишки около Атина, а после и в други части на Гърция. После източниците й станаха неточни, като телефонни указатели и данъчни служби, и тя започна просто да тропа на вратата на всеки непознат с името Вандулакис. После тя и мъжът се поглеждаха смутено, преди София да обясни накратко историята си и да се извини, че го е обезпокоила. Следата, доколкото я имаше, изстина съвсем, и една сутрин тя се събуди в един хотел в Солун и се запита какво, по дяволите, прави. Дори ако намереше този човек, нямаше да знае със сигурност дали й е баща. Във всеки случай, дали би предпочела баща й да бъде убиец, който е застрелял майка й, или прелюбодеец, който я е изоставил? Не беше кой знае какъв избор. Не трябваше ли да загърби несигурното си минало и да си изгради бъдеще?
	В началото на втората си година тя срещна човек, който се оказа много по-важна фигура в живота й, отколкото баща й, който и да беше той. Беше англичанин на име Маркъс Филдинг и беше в едногодишен отпуск от университета си. София никога не беше срещала някого като него. Той беше едър и недодялан, с бледа кожа, която ставаше на петна, когато беше притеснен или му станеше горещо, и имаше много сини очи, каквито рядко се срещаха в Гърция. Освен това изглеждаше постоянно омачкан, както можеше да изглежда само един англичанин.
	Маркъс никога не бе имал истинска приятелка. Като цяло е бил твърде погълнат от научните си занимания или твърде срамежлив, за да преследва жените, и сексуално освободеният Лондон от началото на седемдесетте му се беше видял заплашителен. Атина от същия период беше много по-назад в тази революция. През първия си месец в университета той срещна София сред цяла група други студенти и си помисли, че тя е най-красивата жена, която някога е виждал. Въпреки че изглеждаше доста зряла, тя не беше леснодостъпна и той остана удивен, когато София прие поканата му.
	След няколко седмици вече бяха неразделни и когато дойде време Маркъс да се върне в Англия, тя реши, че ще се откаже от обучението си, за да отиде с него.
	— Нищо не ме задържа — каза му една нощ. — Аз съм сираче.
	Когато той се възпротиви, тя го увери, че е вярно.
	— Не, наистина, така е — каза тя. — Имам чичо и леля, които ме отгледаха, но те са на Крит. Няма да имат нищо против да замина за Лондон.
	Не каза нищо повече за детството си и Маркъс не й задаваше въпроси, но онова, за което настоя, бе да се оженят. София нямаше нужда да бъде убеждавана. Беше изцяло и страстно влюбена в този мъж и знаеше без всякакво съмнение, че той никога няма да я разочарова.
	В един мразовит февруарски ден, от онези, в които сланата се задържа до обяд, те се ожениха в една регистрационна служба в южен Лондон. Неофициалната покана бе престояла на високата полица над камината на Мария и Николаос няколко седмици. Щяха да видят София за пръв път, откакто си бе тръгнала от живота им. Мъчителното страдание от това, че ги беше изоставила, което усещаха толкова остро отначало, постепенно отслабна и беше заменено от тъпата болка на примирението. И двамата се отнесоха към сватбата със смесица от вълнение и опасения.
	Веднага харесаха Маркъс. София не би могла да намери по-добър, по-надежден мъж, и да я видят толкова доволна и сигурна, беше всичко, за което можеха да мечтаят, въпреки леката горчивина от факта, че сега вече нямаше голяма вероятност тя да се върне да живее на Крит. Харесаха английската сватба, макар че й липсваха всички ритуали и традиции, с които бяха свикнали. Приличаше просто на обикновено празненство, само че имаше малко речи, а най-странното от всичко бе, че булката всъщност не се различаваше от останалите гости, защото носеше червен костюм с панталон. Мария, която изобщо не говореше английски, беше представена на всички като лелята на София, а Николаос, който говореше езика отлично — като неин чичо. Те останаха един до друг през цялото време и Кирицис изпълняваше ролята на преводач на жена си.
	След това останаха в Лондон за две вечери. Мария — особено — бе слисана от този голям град, където София бе избрала да живее. За нея това беше друга планета, място, което безспирно пулсираше от шума на автомобилните двигатели, чудовищните червени автобуси и въртящите се тълпи, които се точеха покрай витрините с кльощави манекени. В този град шансът човек да срещне познат на улицата дори ако живееше тук, беше нулев. Това беше първият и последният път, когато Мария напускаше родния си остров.
	Дори със съпруга си София бе навлязла в ничията земя между тайните и лъжите. Тя убеди себе си, че премълчаването, това да не кажеш нещо, беше много различно от това да кажеш нещо, което не е вярно. Дори когато се родиха собствените й деца — Алексис, първото, само година след сватбата — тя се зарече никога да не им разказва за роднините си от Крит. Щеше да ги предпази от корените им и завинаги да ги защити от дълбокия срам на миналото.
	През 1990 година, на осемдесетгодишна възраст, доктор Кирицис почина. В британските вестници се появиха няколко кратки некролога, дълги не повече от десетина реда, които отдаваха почит на приноса му към изследването на проказата, и София внимателно ги изряза и прибра. Въпреки почти двадесетгодишната разлика във възрастта, Мария живя само пет години след него. София долетя на Крит за погребението на леля си точно за два дни и бе погълната от вина и чувство на загуба. Осъзна, че като осемнадесетгодишна бе проявила единствено егоистична неблагодарност с начина, по който бе напуснала Крит преди толкова години, но вече беше твърде късно да се поправи. Твърде, твърде късно.
	В този момент София реши най-накрая да изтрие миналото си. Тя изхвърли малкото спомени от майка си и леля си, които държеше в кутия на дъното на гардероба, и един следобед, преди децата да се върнат от училище, изгори в камината пачка пожълтели пликове с гръцки марки. После махна гърба от фотографията на своите леля и чичо и дискретно пъхна зад снимката изрезките от вестника, които резюмираха живота на Кирицис в няколко изречения. Този спомен за най-щастливия им ден сега живееше до леглото на София и беше единственото, което бе останало от миналото й.
	Унищожавайки физическите доказателства на своята история, София се бе опитала да се отърси от миналото си, но страхът, че то ще бъде разкрито, я ядеше като болест и с годините вината за това как се бе отнесла с леля си и чичо си ставаше все по-силна. Тя се бе настанила под лъжичката й като камък — съжаление, което понякога я караше да се чувства физически зле, когато осъзнаваше, че няма какво да направи, за да поправи нещата. Сега, когато собствените й деца бяха напуснали дома, тя чувстваше по-силно от всякога агонията на разкаянието и знаеше със сигурност, че е причинила непростимо страдание.
	Маркъс бе проявил достатъчно мъдрост, за да не й задава твърде много въпроси и се бе съобразил с желанието й да избягва всякакво споменаване на миналото, но докато децата растяха, критските характеристики станаха очевидни: при Алексис — красивата тъмна коса, а при Ник — черните мигли, които обрамчваха очите му. През цялото време София се страхуваше, че децата й може един ден да открият какви хора са били предците им, и стомахът й се обръщаше. Сега, когато гледаше Алексис, й се искаше да е била по-откровена. Видя как дъщеря й я изучава, сякаш никога преди не я е виждала. Сама беше виновна. Беше се превърнала в непозната за децата си и за съпруга си.
	— Толкова съжалявам — каза тя на Алексис, — че преди никога не съм ви разказвала нищо от това.
	— Но защо толкова се срамуваш от всичко? — попита Алексис, привеждайки се напред. — Това е историята на живота ти, така да се каже, но в същото време ти не си имала роля в тези събития.
	— Тези хора бяха моя плът и кръв, Алексис. Прокажени, прелюбодейци, убийци…
	— За бога, мамо, някои от тези хора са били герои. Вземи леля ти и чичо ти — тяхната любов е победила всичко, а с работата си чичо ти е спасил стотици, ако не и хиляди хора. А дядо ти! Какъв пример би бил за днешните хора, никога не се е оплаквал, никога не се е отрекъл от никого, страдал е мълчаливо.
	— Ами майка ми?
	— Е, радвам се, че не е моя майка, но не бих обвинявала единствено нея. Била е слаба, но винаги е имала в себе си тази бунтарска жилка, нали? Изглежда винаги й е било по-трудно да прави онова, което е била длъжна, отколкото на Мария. Просто е била такава по природа.
	— Много си снизходителна, Алексис. Определено е имала несъвършенства, но не е ли трябвало да се бори по-упорито срещу естествените си инстинкти?
	— Предполагам, че всички трябва да го правим, но не всеки има силата за това. И изглежда Маноли се е възползвал максимално от слабостта й — точно както правят хората днес.
	В разговора им настъпи пауза. София нервно си играеше с обицата си, сякаш искаше да каже нещо, но не можеше да изплюе камъчето.
	— Но знаеш ли кой се държа най-лошо от всички? — избухна тя накрая. — Аз. Аз обърнах гръб на тези двама добри, чудесни хора. Те ми дадоха всичко, а аз ги отблъснах!
	Алексис бе смаяна от изблика на майка си.
	— Просто им обърнах гръб — повтори София. — И сега е твърде късно да им кажа, че съжалявам.
	Очите й се напълниха със сълзи. Алексис никога не беше виждала майка си да плаче.
	— Не трябва да се обвиняваш твърде строго — прошепна тя, като придърпа стола си по-близо и обгърна майка си с ръка. — Ако ти и татко ми бяхте сервирали такава бомба, когато бях на осемнадесет, вероятно щях да направя съвсем същото. Напълно разбираемо е, че си била толкова ядосана и разстроена.
	— Но аз все още се чувствам толкова виновна за това и е така от твърде много години — каза тихо София.
	— Е, не мисля, че вече има нужда да е така. Това е в миналото, мамо — каза Алексис, придърпвайки я по-близо. — От всичко, което чух за Мария, мисля, че тя сигурно ти е простила. И сте си писали писма, нали? И са дошли на сватбата ти? Сигурна съм, че Мария не е таяла горчивина — не мисля, че е била способна на това.
	— Надявам се да си права — каза София с приглушен глас, докато се опитваше да сдържи сълзите си. Тя извърна поглед към острова и бавно си възвърна самообладанието.
	Фотини бе изслушала мълчаливо този разговор между майката и дъщерята. Виждаше, че Алексис кара София да погледне миналото от нов ъгъл, и реши да ги остави сами за малко.
	Трагедията на Вандулакис, както я наричаха, все още се обсъждаше в Плака и малкото момиченце, което бе останало без баща и майка, не беше забравено от онези, които бяха станали свидетели на събитията от онази паметна лятна вечер. Някои от тези хора все още живееха в селото. Фотини отиде в кръчмата и тихо каза нещо на Герасимо, който започна трескаво да жестикулира към жена си. Щяха да оставят всичко и да дойдат, синът им можеше да обслужва бара за известно време. И тримата забързаха към таверната.
	Отначало София не разпозна малката групичка, която се появи на една маса близо до нея и Алексис, но щом видя, че старият мъж е ням, тя разбра кой е той.
	— Герасимо! — извика тя. — Сега си те спомних. Не работеше ли в кръчмата, когато идвах тук преди?
	Той кимна и се усмихна. Фактът, че Герасимо е ням, бе будил любопитството на малката София. Тя помнеше, че малко се бе страхувала от него, но помнеше и колко й бе харесвала ледената лимонада, която той правеше специално за нея всеки път, щом тя и Мария се отбиваха в кръчмата, където обикновено отиваха да се срещнат с дядо й. По-трудно й беше да си спомни Андриана. Макар че сега беше пълна и ужасно пострадала от разширени вени, които дебелите й чорапи не успяваха да прикрият, Андриана припомни на София, че е била девойка, когато тя е идвала в Плака. София смътно си спомни красиво, но доста вяло момиче, което обикновено седеше пред кръчмата и си бърбореше с приятелките си, докато около тях се навъртаха групи младежи, облегнати нехайно на мотопедите си. Фотини пак бе намерила кафявия плик с фотографиите и отново ги разпръснаха по масата и се възхитиха на семейната прилика между София, Алексис и роднините им.
	Тази вечер таверната беше затворена, но в този момент пристигна Матеос, който скоро щеше да поеме бизнеса на родителите си. Беше пораснал до размерите на планина и двамата се прегърнаха възторжено.
	— Толкова е хубаво да те видя, София — каза сърдечно той. — Толкова много време мина.
	Матеос започна да подрежда дълга маса. Очакваха още един гост. Фотини бе телефонирала на брат си Антонис по-рано през деня и в девет часа той пристигна от Сития. Сега беше много посивял и доста прегърбен, но все още имаше онези тъмни, романтични очи, които бяха привлекли Ана преди толкова години. Той седна между Алексис и София и след няколко питиета стеснителността му да говори на английски, след като толкова години не го беше упражнявал, се изпари.
	— Майка ти беше най-красивата жена, която някога съм виждал — каза той на София, допълвайки след това — освен собствената ми съпруга, разбира се.
	За момент поседя мълчаливо, преди да заговори отново.
	— Красотата й беше и дар, и проклятие, а жена като нея винаги ще довежда някои мъже до крайности. Така де, вината не беше изцяло нейна.
	Алексис наблюдаваше лицето на майка си и видя, че тя разбира.
	— Ефхаристо — каза тихо София. — Благодаря.
	Беше доста след полунощ и свещите отдавна се бяха стопили, преди хората да станат от масата, за да си вървят. Само няколко часа по-късно и Алексис, и София трябваше да тръгват, Алексис — за да се върне в Ханя и да се събере с Ед, а майка й — за да хване ферибота до Пирея. За Алексис все едно беше минал месец от пристигането й, въпреки че всъщност бяха само няколко дни. За София, въпреки че посещението й беше съвсем кратко, важността му беше неизмерима. Размениха си прегръдки, горещи като самия ден, и изпълнени с обич обещания да се върнат на следващата година за по-дълго и по-спокойно гостуване.
	Алексис закара майка си до Ираклион, откъдето София трябваше да хване нощния ферибот за Атина. По време на пътуването не мълчаха и за миг и разговорът се лееше без прекъсване. Щом остави майка си, която с радост щеше да прекара деня из музеите на града, преди да хване ферибота вечерта, Алексис продължи към Ханя. Бе разрешила мистерията на миналото, днес нейна грижа щеше да бъде бъдещето.
	Близо три часа по-късно тя пристигна в хотела. Пътуването беше дълго и изнурително и тя копнееше да пийне нещо, затова прекоси пътя до най-близката кръчма, която гледаше към плажа. Ед беше там, седеше сам и се взираше в морето. Алексис тихо се приближи и седна на масата му. Скърцането на стола издаде присъствието й и той се огледа, стреснат от шума.
	— Къде беше, по дяволите? — извика.
	Като се изключи съобщението, което му бе оставила преди четири дни, в което казваше, че ще остане в Плака няколко нощи, тя не се беше обаждала. Беше изключила мобилния си телефон.
	— Виж — каза тя, знаейки, че е сгрешила, като не се обади, — наистина съжалявам. Всичко стана много оплетено и някак изгубих представа за времето. После дойде майка ми и…
	— Какво искаш да кажеш с това, че е дошла майка ти? Значи сте си направили някакво семейно събиране и ти просто забрави да ми споменеш за това! Много ти благодаря!
	— Чуй… — започна Алексис. — Наистина е важно.
	— За бога, Алексис! — простена саркастично той. — Кое е по-важно? Да се запилееш да се видиш с майка си, която можеш да видиш всеки ден от седмицата, когато си вкъщи, или да прекараш тази ваканция с мен?
	Ед не очакваше отговор. Вече се бе отправил към бара, за да си вземе още едно питие, с гръб към Алексис. Тя можеше да види колко е ядосан и обиден по раменете му и докато все още бяха обърнати, тя бързо и тихо се измъкна. В хотела й отне няколко минути да напъха всичките си дрехи в чантата, да грабне няколко книги от нощната масичка и да му надраска бележка.
C>
	Съжалявам, че свършваме така. Ти никога не ме слушаше.
C$
	Нямаше „С обич, Алексис“, нито ред целувки. Това беше краят. Вече можеше да го признае пред себе си. Нямаше повече любов.


>>	Двадесет и седма глава

	Скоро Алексис отново беше на път за Ираклион. Вече беше четири следобед и се налагаше да настъпи газта, за да стигне преди седем — навреме, за да върне наетата кола и да хване ферибота, който тръгваше в осем.
	Докато шофираше по равното шосе, което следваше линията на крайбрежието и й предлагаше постоянна впечатляваща гледка към морето, я обзе еуфория. От лявата й страна нямаше нищо, освен синева: лазурното море и сапфиреното небе. Защо наричаха тъгата „блус“*?, запита се тя. Яркото небе и искрящата вода й се струваха неделима част от обзелото я възторжено усещане.
	[* Синьо (англ.). — Бел.прев.]
	Прозорците бяха свалени и топлият въздух духаше през тях, развявайки косата зад гърба й като тъмен поток. Тя припяваше с чувство на песента „Момиче с кафяви очи“, докато касетата се въртеше в евтиния касетофон на колата. Ед мразеше Ван Морисън*.
	[* Изпълнителят на песента „Brown-Eyed Girl“. — Бел.прев.]
	Това ободряващо пътуване продължи малко повече от два часа и докато бръмчеше по пътя, страхът да не изпусне кораба я караше да натиска здраво педала на газта. Нищо не можеше да се сравни с въодушевлението, което получаваше зад волана.
	Почти в последния момент тя успя да се справи с досадното предаване на наетата кола, купи си билет за ферибота и се качи по рампата, която я заведе във вътрешността на кораба. Тежката миризма на изгорели газове, която посрещаше пътниците, които се качваха на гръцките фериботи, й беше твърде позната, но тя знаеше, че след час-два ще свикне. Колите все още се качваха, а на палубата се товареше нещо с голяма суматоха и викове от множество тъмнокоси мъже, които си крещяха на гръцки. Тя все още се срамуваше, че знае толкова малко от този език. В конкретната ситуация това може би беше за добро. Видя врата с надпис „Пасажери без автомобили“ и с благодарност се скри зад нея.
	Знаеше, че някъде на този кораб ще намери майка си. Имаше два салона, един за пушачи и един доста по-празен — за непушачи. Вторият беше зает от група американски студенти, докато в първия имаше няколко големи семейни групи, които се връщаха на континента след гостуване при роднини на Крит. Бяха гласовити и изглеждаше така, сякаш всички държаха речи, въпреки че вероятно просто обсъждаха дали да изядат препечените сандвичи сега или по-късно по време на пътуването. Алексис не намери майка си на това ниво, затова се качи на палубата.
	На чезнещата светлина видя София в далечния край, към носа. Седеше сама, с малката пътна чанта в краката си, и гледаше към блещукащите светлини на Ираклион и сводестите арки на големия арсенал, построен от венецианците. Непокътнатите стени на яката крепост от шестнадесети век, която пазеше пристанището, все едно бяха построени вчера.
	Ден по-рано Алексис се бе изумила да види майка си. Този път бе ред на София да се изненада при вида на дъщеря си.
	— Алексис! Какво правиш тук? — възкликна тя. — Мислех, че се върна в Ханя.
	— Така направих.
	— Но тогава защо си тук? Къде е Ед?
	— Още е в Ханя. Оставих го там.
	Не беше нужно да обяснява, но Алексис искаше да сподели.
	— Всичко свърши. Осъзнах колко безсмислено е всичко, колко половинчато — започна тя. — Когато седях и слушах как Фотини описва роднините ти и изпитанията, през които са преминали, ме порази колко силно са се обичали. Преминали са през болест и здраве, богатство и бедност, докато смъртта не ги е разделила… Знам, че не изпитвах подобно нещо към Ед — и определено нямаше да се чувствам така след двадесет или дори десет години.
	През десетилетията, които бяха изминали, откакто София бе обърнала гръб на хората и мястото, които я бяха съпътствали, докато порасне, тя никога не беше виждала всичко толкова ясно. Дъщеря й я бе накарала да погледне своите предшественици, все едно бяха герои на драма. Тя най-сетне виждаше не унижение, а героизъм, не коварство, а страст, не проказа, а любов.
	Всичко вече беше на показ, раните бяха открити за въздуха и най-после имаше възможност да заздравеят. Нямаше нищо, от което да се срамува. Вече нямаше какво да крие и за пръв път от двадесет и пет години сълзите й потекоха свободно.
	Когато тромавият ферибот се измъкна бавно от пристанището и наду свирката си в спокойния нощен въздух, Алексис и София се облегнаха на перилата и усетиха бриза по лицата си. Хванати под ръка, те гледаха назад през катраненочерните води, докато светлините на Крит постепенно се стопиха в далечината.

>	Послеслов

#	Проказата — проблем и през двадесет и първи век
	Въпреки че проказата е ликвидирана в Европа, тя все още е сериозен медицински проблем в развиващите се страни. През 2004 година са диагностицирани над 400 000 нови случая, около 70% от които в Индия. Проказата (известна още като болест на Хансен) се причинява от бактерия, подобна на тази, която причинява туберкулозата. Тя напада нервите на ръцете, стъпалата и лицето и ако не се лекува, може да лиши от движение пръстите на ръцете и краката и клепачите. Може също така да наруши способността за усещане на болка, поради което засегнатите са уязвими от наранявания и изгаряния, което може да доведе до сериозни инфекции и в крайна сметка до загуба на пръстите на ръцете и краката, а също и на зрението. Колкото по-дълго остане нелекувана болестта, толкова по-вероятно е да се появи уродливостта, която често е знак на проказата. Засегнатите се свързват със социалната стигма, произтичаща от страха и неразбирането, и в редица случаи биват отхвърлени от семейството и общността си. Поради това много хора се страхуват да потърсят лечение в ранните стадии на болестта.


#	Работата на ΛΕΠΡΑ
	Със своите обучени екипи от парамедици и здравни работници, ЛЕПРА (Асоциацията за помощ при проказа) търси и лекува засегнатите, като им дава възможност да се обслужват и да се издържат. Курс лечение с таблетки, мултимедикаментозна терапия, води до излекуването на повечето пациенти в срок до шест месеца, а на по-тежките случаи — до една година. Ако лечението започне рано, уродливостта и осакатяването могат да бъдат предотвратени и да се избегне общественото отхвърляне. Служителите на ЛЕПРА обучават хората, които вече са инвалидизирани от проказата, как да предотвратят влошаването на симптомите, а реконструктивната хирургия става все по-широкодостъпна. Извитите ръце могат да се изправят, а една проста операция може да съхрани зрението на пациента.


	За да се помогне за излекуването на един човек от проказа, са необходими 21 британски паунда.
