>
#	Действащи лица

	__ТИЛТИЛ__
	__МИТИЛ__
	__Майката ТИЛ__
	__Бащата ТИЛ__
	__Бабата ТИЛ__
	__Дядото ТИЛ__
	__Братчето ПИЕРО__
	__Братчето РОБЕР__
	__Нероденото братче__
	__Сестричката ЖАНЕТ__
	__Сестричката МАДЛЕН__
	__Сестричката ПИЕРЕТ__
	__Сестричката ПОЛИН__
	__Сестричката РИКЕТ__
	__ФЕЯТА__
	__ХЛЯБЪТ__
	__ОГЪНЯТ__
	__ВОДАТА__
	__МЛЯКОТО__
	__ЗАХАРТА__
	__КУЧЕТО__
	__КОТКАТА__
	__СВЕТЛИНАТА__
	__НОЩТА__
	__СЪНЯТ__
	__СМЪРТТА__
	__ХРЕМАТА__
	__ВРЕМЕТО__
	__ДЕЦАТА В СИНЬО__
	__ГОЛЕМИТЕ ЩАСТИЯ__
	__МАЛКИТЕ ЩАСТИЯ__
	Щастието-да-си-здрав, Щастието-на-чистия въздух, Щастието-да-обичаш-родителите-си, Щастието-на-синьото-небе, Щастието-на-гората, Щастието-на-слънчевите-часове, Щастието-на-залеза, Щастието-да-виждаш-изгряващите-звезди, Щастието-на-дъжда, Щастието-на-зимния-огьн, Щастието-на-невинните-мисли, Щастието-да-тичаш-бос-по-росата…
	Радостта-да-бъдеш-справедлив, Радостта-да-бъдеш-добър, Радостта-от-славата, Радостта-да-мислиш, Радостта-да-вникваш,
	Радостта-да-виждаш-хубавото, Радостта-да-обичаш, Майчината обич, Непознатите радости
	__СЪСЕДКАТА БЕРЛИНГО__
	Нейната внучка…


#	Костюми

	__ТИЛТИЛ__ — облеклото на Палечко от приказката на Перо: яркочервени панталонки, къса, нежносиня горна дрешка, бели чорапи, обувки или ботушки от жълта кожа.
	__МИТИЛ__ — дрешките на Гретел или на Червената шапчица.
	__СВЕТЛИНАТА__ — в рокля с лунен цвят — бледозлатна със сребристи отблясъци, прозрачни воали със святкащи нишки, наподобяващи лъчи… Новогръцки или англогръцки стил от вида на Уолтър Крейн или дори повече или по-малко ампир. Висок ръст, голи ръце, на главата — диадема или дори лека корона…
	__ФЕЯТА БЕРИЛЮН__ и __СЪСЕДКАТА БЕРЛИНГО__ — класическата дреха на беднячките от приказките. Превръщането на феята в принцеса в първо действие може да се избегне.
	__БАЩАТА__, __МАЙКАТА__, __БАБАТА__, __ДЯДОТО ТИЛ__ — в дрехи на немски дървари и селяни от приказките на братя Грим.
	__БРАТЧЕТАТА И СЕСТРИЧЕТАТА НА ТИЛТИЛ__ — варианти на дрехите на Палечко.
	__ВРЕМЕТО__ — в класическата дреха на Времето: широка черна или тъмносиня мантия, бяла развяваща се брада, коса, пясъчен часовник…
	__МАЙЧИНАТА ОБИЧ__ — облечена подобно на Светлината в гъвкави и почти прозирни воали, колкото е възможно по-бели, като на гръцка статуя. Бисери и скъпоценни камъни колкото искате, но да не нарушават чистата и невинна хармония на цялостната представа.
	__ГОЛЕМИТЕ РАДОСТИ__ — както е казано в самия текст — дрехи с бляскави, тънки и нежни нюанси: пробуждането на зората, усмивката на водата, кехлибарената роса, лазура на зората и т.н.
	__ДОМАШНИТЕ РАДОСТИ__ — в дрехи с различни цветове или — по желание — дрехи на селяни, овчари, секачи и т.н., но идеализирани и интерпретирани по-феерично.
	__ГОЛЕМИТЕ ЩАСТИЯ__ — преди промяната — в тежки и широки мантии от червен и жълт брокат, огромни и тежки украшения и т.н. След промяната — в кафяво или шоколадено трико, като наподобяват палячовци от надути черва.
	__НОЩТА__ — в широки черни одежди, тайнствено осеяни със звезди, със златистожълти отражения. Воали, тъмни макове и пр.
	__ВНУЧКАТА НА СЪСЕДКАТА__ — руси, блестящи коси, дълга бяла рокля.
	__КУЧЕТО__ — в червено жакетче, бели гащи, лачени ботушки, мушамена шапка. Костюмът напомня повече или по-малко този на Джон Бул.
	__КОТКАТА__ — в черно копринено трико с пайети.
	За тези две действащи лица би било подходящо главите им леко да наподобяват съответните животни.
	__ХЛЯБЪТ__ — в пищна и широка роба на паша от коприна или тъмночервено кадифе, извезана със злато. Голяма чалма, ятаган. Огромен корем, червено лице и изключително дебели бузи.
	__ЗАХАРТА__ — в копринена роба от рода на тези на евнусите, наполовина бяла, наполовина синя, за да напомня опаковката на захарните блокчета. На главата — чалма като на пазачите на харемите.
	__ОГЪНЯТ__ — червено трико, манто в яркочервено с преливащи се оттенъци, на главата — качулка от разноцветни пламъци.
	__ВОДАТА__ — дрехата от „цвета на времето“ от приказката „Магарешката кожа“ — това значи синкава или синкавозелена, с прозрачни отражения, ефект на струящи, прозирни газове, също в стил ново или англогръцки, но по-широки, раздвижени. На главата — венец от цветя, водорасли или тръстики…
	__ЖИВОТНИТЕ__ — народни (селски) облекла.
	__ДЪРВЕТАТА__ — нюансирани в зелено или в цвета на стеблата роби. Атрибути — листа или клони, по които се разпознават.


>	Първо действие

>>	Първа картина

#	Хижата на секача

N	Сцената представлява вътрешността на дърварска хижа — проста, селска, но не бедна. В огнището тлее пън. Кухненски съдове; скрин, ракла за хляба, стенен часовник с топузи, чекрък, чешма и пр. На масата — запалена лампа. Свити на кълбо, с муцуни в опашките, от двете страни на скрина спят _Кучето и Котката_. Между тях е поставена голяма бучка захар, обвита в хартия на бели и сини ивици. На стената е закачена кръгла клетка с гугутка. В дъното два прозореца, чиито вътрешни капаци са затворени. Под единия прозорец — малка стълбичка. Наляво е входната врата на жилището, с голяма ключалка. Надясно — друга врата. Стълба, която води към тавана. Също надясно — двете креватчета на децата. В горния им кран — на два стола — грижливо сгънати, дрешките им. При вдигането на завесата _Тилтил и Митил_ спят дълбоко. _Майката Тил_ подгъва краищата на завивката им за последен път, навежда се над тях, съзерцава ги в съня им и повиква _Бащата Тил_, който подава глава през открехнатата врата. Тя му дава знак с пръст върху устните да пази тишина, после, като загася лампата, излиза на пръсти през дясната врата. За миг сцената остава тъмна, но една светлина, която постепенно се усилва, прониква през пролуките на капаците. Лампата на масата от само себе си се запалва. Двете деца като че ли се събуждат и присядат.

	__ТИЛТИЛ__
	Митил?

	__МИТИЛ__
	Тилтил?

	__ТИЛТИЛ__
	Спиш ли?

	__МИТИЛ__
	А ти?

	__ТИЛТИЛ__
	Нали ти говоря, значи, не спя…

	__МИТИЛ__
	Сега Коледа ли е?

	__ТИЛТИЛ__
	Още не е. Утре. Но тая година Дядо Коледа няма да ни донесе нищо.

	__МИТИЛ__
	Защо?

	__ТИЛТИЛ__
	Чух мама да казва, че не могла да отиде в града да го предизвести. Но догодина щял да дойде.

	__МИТИЛ__
	Догодината не е ли дълга?

	__ТИЛТИЛ__
	Не е много къса. Но той ще дойде тази нощ при богатските деца.

	__МИТИЛ__
	А?!

	__ТИЛТИЛ__
	Я, мама е забравила лампата… Хрумна ми нещо…

	__МИТИЛ__
	?!

	__ТИЛТИЛ__
	Ще станем…

	__МИТИЛ__
	Не позволяват…

	__ТИЛТИЛ__
	Понеже няма никой… Виждаш ли капаците?

	__МИТИЛ__
	Ама че са светли!

	__ТИЛТИЛ__
	От празничните светлини…

	__МИТИЛ__
	Кой празнува?

	__ТИЛТИЛ__
	Богатските деца. Отсреща. Там има елха. Хайде да отворим капаците.

	__МИТИЛ__
	Може ли?

	__ТИЛТИЛ__
	Разбира се… щом сме сами. Чуваш ли музиката? Да станем…

N	Двете деца се вдигат, изтичват до единия прозорец, качват се по стълбичката и бутат капаците. В стаята прониква ярка светлина. Децата жадно гледат навън.

	__ТИЛТИЛ__
	Всичко се вижда.

	__МИТИЛ__ _(не намира сигурно място на стълбичката)_
	Аз пък нищо не виждам.

	__ТИЛТИЛ__
	Вали сняг… А, две каляски с шест коня…

	__МИТИЛ__
	Оттам излизат дванайсет момченца.

	__ТИЛТИЛ__
	Глупаче, това са момиченца.

	__МИТИЛ__
	С панталонки са…

	__ТИЛТИЛ__
	Много ти разбира главата! Не ме бутай!

	__МИТИЛ__
	Не съм те и докоснала…

	__ТИЛТИЛ__ _(който е заел цялата стълбичка)_
	Да, да… Заела си цялата стълбичка.

	__МИТИЛ__
	Да, да, заела съм! Никакво място не си ми оставил.

	__ТИЛТИЛ__
	Мълчи. Дървото се вижда…

	__МИТИЛ__
	Какво дърво?

	__ТИЛТИЛ__
	Елхата, какво! Ти стената ли гледаш?

	__МИТИЛ__
	Стената, понеже няма място…

	__ТИЛТИЛ__ _(отстъпва й свидливо местенце на стълбичката)_
	Така! Стига ли ти? Най-хубавото място. Ама светлина, а? Какво нещо-о-о!

	__МИТИЛ__
	Какви са тия, дето вдигат такъв голям шум?

	__ТИЛТИЛ__
	Те свирят музика.

	__МИТИЛ__
	Ама сърдити ли са?

	__ТИЛТИЛ__
	Не, но е уморително.

	__МИТИЛ__
	Още една каляска, впрегната с бели коне.

	__ТИЛТИЛ__
	Мълчи и гледай!

	__МИТИЛ__
	А какво е туй златното, дето виси между клоните?

	__ТИЛТИЛ__
	Играчките, глупаче. Саби, пушки, войници, топове…

	__МИТИЛ__
	А сложили ли са кукли?

	__ТИЛТИЛ__
	Кукли? Това е глупаво, не е интересно.

	__МИТИЛ__
	А какво е това на масата?

	__ТИЛТИЛ__
	Сладки, плодове, торти…

	__МИТИЛ__
	Аз ядох веднъж, когато бях малка…

	__ТИЛТИЛ__
	И аз. По е хубаво от хляба, само че е много малко…

	__МИТИЛ__
	Ама на ония не им е много малко. Масата им е отрупана. Дали всичко ще излапат?

	__ТИЛТИЛ__
	Ами сигурно, какво ще ги правят…

	__МИТИЛ__
	Тогава защо не започват да ядат?

	__ТИЛТИЛ__
	Защото не са гладни.

	__МИТИЛ__ _(удивено)_
	Не са гладни ли? Защо?

	__ТИЛТИЛ__
	Защото си ядат, когато си щат.

	__МИТИЛ__ _(с недоверие)_
	Как? Всеки ден ли?

	__ТИЛТИЛ__
	Така казват хората.

	__МИТИЛ__
	А сега всичко ли ще излапат? Няма ли да дадат нещичко?

	__ТИЛТИЛ__
	На кого?

	__МИТИЛ__
	Ами… на нас.

	__ТИЛТИЛ__
	Те не ни познават…

	__МИТИЛ__
	Ако им поискаме?

	__ТИЛТИЛ__
	Това не се прави.

	__МИТИЛ__
	Защо?

	__ТИЛТИЛ__
	Защото е забранено.

	__МИТИЛ__ _(пляска с ръце)_
	Ох, че са хубави-и-и!

	__ТИЛТИЛ__ _(въодушевено)_
	И се смеят, и се смеят!

	__МИТИЛ__
	Виж малките как танцуват!

	__ТИЛТИЛ__
	Да, да, хайде и ние!

N	Тропкат от радост върху стълбичката.

	__МИТИЛ__
	Ох, че е забавно!

	__ТИЛТИЛ__
	Ето, вече им раздават сладкишите. Взимат ги. Ядат, ядат, ядат…

	__МИТИЛ__
	И най-малките и те ядат! Дават им по две, по три, по четири…

	__ТИЛТИЛ__ _(опиянен от радост)_ Ох, че е вкусно! Колко е вкусно! Колко е вкусно!

	__МИТИЛ__ _(брои въображаемите сладки)_
	На мен ми дадоха дванайсет!

	__ТИЛТИЛ__
	На мене четири пъти по дванайсет! Но ще ти дам от тях…

N	Чука се на вратата на хижата.

	__ТИЛТИЛ__ _(изведнъж се опомня и изплашва)_
	Кой може да бъде?

	__МИТИЛ__ _(ужасена)_
	Сигурно е татко!

N	Докато се бавят да отворят, голямото резе се вдига от само себе си със скърцане. Вратата се открехва, за да даде път на една дребна _старица_, облечена в зелено с червена шапчица. Тя е гърбава, куца, едноока. Крачи прегърбена и се опира на тояжка. Няма съмнение, че е Фея.

	__ФЕЯТА__
	Тук има ли пееща трева или синя птица?

	__ТИЛТИЛ__
	Трева има, но тя не пее…

	__МИТИЛ__
	Тилтил има птица.

	__ТИЛТИЛ__
	Но не си я давам.

	__ФЕЯТА__
	Защо?

	__ТИЛТИЛ__
	Защото си е моя.

	__ФЕЯТА__
	Това е основание, разбира се. Къде е тази птица?

	__ТИЛТИЛ__ _(показва клетката)_
	В клетката…

	__ФЕЯТА__ _(слага си старовремските очила, за да огледа птицата)_
	Не я ща. Не е достатъчно синя. Ще трябва да тръгнете да търсите такава, каквато ми е нужна.

	__ТИЛТИЛ__
	Ами като не знам къде…

	__ФЕЯТА__
	И аз не знам. Затова трябва да се търси. В края на краищата мога да се откажа от пееща трева, но Синята птица ми е абсолютно необходима за внучката ми, която е много болна.

	__ТИЛТИЛ__
	Какво й е?

	__ФЕЯТА__
	Не се знае точно. Иска да бъде щастлива…

	__ТИЛТИЛ__
	А?!

	__ФЕЯТА__
	А вие знаете ли аз коя съм?

	__ТИЛТИЛ__
	Приличате ми малко на нашата съседка госпожа Берлинго.

	__ФЕЯТА__ _(изведнъж се ядосва)_
	От къде на къде? Аз нямам нищо общо… Отвратително! Аз съм Феята Берилюн.

	__ТИЛТИЛ__
	Така ли? Чудесно!

	__ФЕЯТА__
	Трябва веднага да се тръгне.

	__ТИЛТИЛ__
	А вие ще дойдете ли с нас?

	__ФЕЯТА__
	Абсолютно невъзможно, защото тази сутрин сложих гърнето на огъня, а то бърза да изкипи всеки път, когато отсъствам повече от час… _(Последователно сочи тавана, комина на огнището, прозореца.)_ Оттук ли искате да излезете? Оттам ли или пък отсам?

	__ТИЛТИЛ__ _(плахо показва към вратата)_
	Предпочитам оттам.

	__ФЕЯТА__ _(отново неочаквано се ядосва)_
	Абсолютно невъзможно. Това е една отвратителна привичка. _(Посочва прозореца.)_ Ще излезем ей оттам. Е?! Какво чакате? Обличайте се веднага!

N	Децата се подчиняват и бързо започват да се обличат.

	Аз ще помогна на Митил…

	__ТИЛТИЛ__
	Нямаме обувки…

	__ФЕЯТА__
	Няма значение. Аз ще ви дам една чудотворна шапчица. Родителите ви къде са?

	__ТИЛТИЛ__ _(показва към вратата вдясно)_
	Там. Спят…

	__ФЕЯТА__
	А дядо ви и баба ви?

	__ТИЛТИЛ__
	Те са умрели…

	__ФЕЯТА__
	А братчета и сестричета — имате ли братчета и сестричета?

	__ТИЛТИЛ__
	Да, три братчета…

	__МИТИЛ__
	И четири сестричета…

	__ФЕЯТА__
	Къде са?

	__ТИЛТИЛ__
	И те са умрели…

	__ФЕЯТА__
	Искате ли да ги видите?

	__ТИЛТИЛ__
	О, да! Веднага! Покажете ни ги…

	__ФЕЯТА__
	Да не са в джоба ми! Но това е чудесно съвпадение. Ще можете да ги видите, когато минавате през Страната на Спомена. То е по пътя към Синята птица. След третия кръстопът, веднага вляво… А вие какво правехте, когато потропах?

	__ТИЛТИЛ__
	Ядяхме на ужким сладки.

	__ФЕЯТА__
	Имате ли сладки? Къде са?

	__ТИЛТИЛ__
	В двореца на богатските деца… Елате да видите колко е хубаво… _(Повлича Феята към прозореца.)_

	__ФЕЯТА__ _(на прозореца)_
	Но там други лапат сладките!…

	__ТИЛТИЛ__
	Да, ама нали всичко се вижда…

	__ФЕЯТА__
	Ти не им ли завиждаш?

	__ТИЛТИЛ__
	Защо да им завиждам?

	__ФЕЯТА__
	Защото ще изядат всичко. Мисля, че е несправедливо, дето не ти дават от тях…

	__ТИЛТИЛ__
	А, не, понеже те са богати. Ех, че е хубаво у тях!

	__ФЕЯТА__
	Не е по-хубаво, отколкото у вас.

	__ТИЛТИЛ__
	Ами-и… При нас е по-тъмно, по-тясно… без сладки…

	__ФЕЯТА__
	Абсолютно същата работа, само че ти не виждаш.

	__ТИЛТИЛ__
	Как да не виждам, много хубаво си виждам. Виждам например циферблата на черквата, който татко не вижда…

	__ФЕЯТА__ _(внезапно се ядосва)_
	Казвам ти, че не виждаш! Я кажи, мене каква ме виждаш? Как изглеждам?

N	Стеснително мълчание на Тилтил.

	Хайде! Отговори ми, за да знам дали виждаш… Красива ли съм, грозна ли съм?

N	Още по-конфузно мълчание.

	Не искаш да ми отговориш, така ли? Кажи — млада ли съм или стара? Румена ли съм или бледа? Може би имам гърбица?

	__ТИЛТИЛ__ _(помирително)_
	Не, не, не е голяма…

	__ФЕЯТА__
	Да, ама ако се съди по израза на лицето ти, може да се помисли, че е огромна. Да не би носът ми да е крив, а лявото око да го няма?

	__ТИЛТИЛ__
	Не, не, не съм казал такова нещо… Кой ви го извади?

	__ФЕЯТА__ _(все по-разгневена)_
	Не е извадено! Нахалник!… Нещастник!… По-хубаво е от другото. По-голямо, по-ясно. Синьо е като небето. А косите ми виждаш ли? По-руси от житата. Човек би рекъл — самородно злато… И са толкова гъсти, че главата ми тежи… Разпуснати, те се разпиляват на всички страни. Виждаш ли ги по ръцете ми? _(Тя протяга две тънки кичурчета сива коса.)_

	__ТИЛТИЛ__
	Да, виждам няколко…

	__ФЕЯТА__ _(възмутена)_
	Няколко? Класове! Снопи! Китки! Златни потоци… Много добре знам, че хората казват, че не ги виждат; но предполагам, ти не си от тези слепи, зли хора.

	__ТИЛТИЛ__
	Не, не, много добре виждам онези, които не са скрити…

	__ФЕЯТА__
	Но ти трябва да виждаш със същата дързост и останалите… Много интересно, след като феите изпомряха, хората вече нищо не виждат и не подозират… За щастие аз винаги нося със себе си, каквото трябва, за да просветля отново угасналите им очи… Какво вадя от торбата си?

	__ТИЛТИЛ__
	О, че хубавичка зелена шапчица! Какво е това, дето блести отпред?

	__ФЕЯТА__
	Това е големият Диамант. Той дава възможност да се вижда…

	__ТИЛТИЛ__
	А?!

	__ФЕЯТА__
	Да, щом човек си сложи шапчицата на главата и завърти малко Диаманта: отдясно наляво например, ей така, виждаш ли? Диамантът натиска една издатинка на главата, която никой не подозира и която отваря очите…

	__ТИЛТИЛ__
	Да не би да боли?

	__ФЕЯТА__
	Напротив, той е чудотворен… Още при завъртването започва да се вижда същността на нещата. Душата на хляба например, на виното, на пипера…

	__МИТИЛ__
	Ами на захарта?

	__ФЕЯТА__ _(внезапно се ядосва)_
	Това се подразбира. Не обичам глупави въпроси. Душата на Захарта не е по-интересна от тая на Пипера. Ето, давам ви каквото имам, за да ви помогна в търсенето на Синята птица… Знам много добре, че Пръстенът, който прави хората невидими, или Хвърчащото килимче щяха да ви бъдат по-полезни, но съм загубила ключа от скрина, дето са прибрани… Ах, щях да забравя! _(Показва Диаманта.)_ Когато се държи ей тъй, виждаш ли — едно превъртване в повече и се вижда миналото… Още едно превъртване — ето ти го и бъдещето… Интересно, удобно и не произвежда никакъв шум…

	__ТИЛТИЛ__
	Татко ще ми го вземе!

	__ФЕЯТА__
	Няма да го види. Никой не може да го види, когато е на главата ти. Искаш ли да го опиташ? _(Тя слага зелената шапчица на главата на Тилтил.)_ Завърти сега Диаманта! Веднъж, а после…

N	Едва Тилтил завърта Диаманта, всичко се променя. Старата Фея изведнъж се превръща в чудно красива принцеса; камъните от градежа на хижата блясват синкави като сапфири, стават прозрачни, искрят ослепително. Същински скъпоценни камъни. Скромната мебелировка се оживява и преобразява. Небоядисаната дървена маса става солидна, благородна като мраморна; циферблатът на часовника мига с око, усмихва се приветливо, вратичката, зад която се движи махалото, се открехва и оттам се измъкват _часовете_, заловени за ръце, те се смеят и започват да танцуват под звуците на чаровна музика. Тилтил, разбира се, е удивен и се провиква, като сочи часовете.

	__ТИЛТИЛ__
	Кои са тези красиви дами?

	__ФЕЯТА__
	Не се бой, това са часовете на живота ти. Щастливи са, че могат да бъдат свободни и видими поне за малко.

	__ТИЛТИЛ__
	А защо стените са така светли? От захар ли са или от скъпоценни камъни?

	__ФЕЯТА__
	Всички камъни са еднакви, всички са скъпоценни, но човек вижда само някои…

N	Докато тя говори, феерията продължава. _Душите_ на домашните хлябове, като добродушни дебелаци в трико с цвета на хлебна кора, глуповати, оваляни в брашно, се измъкват от раклата и подскачат около масата, където ги настига _Огънят_, изскочил от огнището в трико, с цвят на сяра и киновар. Той ги преследва, като се превива от смях.

	__ТИЛТИЛ__
	А какви са тия грозни дебеланковци?

	__ФЕЯТА__
	Нищо особено, това са душите на селските хлябове. Те се възползват от царуването на истината, за да излязат от раклата, дето са били натясно.

	__ТИЛТИЛ__
	А големият червен дявол с лоша миризма?

	__ФЕЯТА__
	Ш-шт! Не говори толкова високо, това е Огънят — има лош характер.

N	Диалогът не прекъсва феерията. Кучето и Котката, свити на кълбо при краката на скрина, надават едновременно вик, изчезват в един капак на пода и на тяхно място изскачат _два образа_: единият — с маска на булдог, другият — с котешка глава. Занапред този с маската на булдога ще наричаме Кучето, другия — Котката. Кучето се устремява към Тилтил, прегръща го буйно, обсипва с милувки, докато Котката се сресва, мие си лапките и си глади мустаците, преди да се приближи до Митил.

	__КУЧЕТО__ _(ръмжи, подскача, разблъсква всичко, става непоносимо)_
	Мое малко божество! Добър ден! Добър ден! Най-после, мое малко божество, най-после мога да говоря. Толкова неща имам да ти кажа. Досега напразно джафках, махах с опашка, ти нищо не разбираше. Но сега… Добър ден! Добър ден! Обичам те. Обичам те. Искаш ли да направя нещо учудващо? Например — стойка? Или да се изправя на задни лапи? Ако искаш, да танцувам на въже?

	__ТИЛТИЛ__ _(на Феята)_
	Кой е този господин с глава на пес?

	__ФЕЯТА__
	Ами че не виждаш ли? Това е душата на Тило, която ти освободи.

	__КОТКАТА__ _(като се приближава до Митил и й подава лапа церемониално, с въздържаност)_
	Добър ден, госпожице, колко сте хубава тази сутрин!

	__МИТИЛ__
	Добър ден, госпожо… _(На Феята.)_ Коя е тази?

	__ФЕЯТА__
	Не виждаш ли — душата на Тилет ти подава ръка. Прегърни я!

	__КУЧЕТО__ _(избутва Котката)_
	Аз също искам да прегърна малкото божество, да прегърна момиченцето… Прегръщам целия свят! Прекрасно! Ще се забавляваме! Ей сега ще уплаша Тилет… Бау-бау-бау!

	__КОТКАТА__
	Господине, не ви познавам…

	__ФЕЯТА__ _(заплашва Кучето с пръчката си)_
	Ей, ти, я се дръж кротко, защото инак ще те върна в мълчанието вовеки веков…

N	Феерията продължава. Чекръкът започва да се върти главозамайващо в своя ъгъл, като изприда лъчи от светлина. Чешмата в другия ъгъл запява със свръхтъничък гласец и се превръща в блестящ фонтан, залива умивалника с бисери и смарагди, изсред които избликва душата на _Водата_ — подобна на младо момиче, струяща, с разпуснати коси, плачлива — тя ще води несекваща борба с Огъня.

	__ТИЛТИЛ__
	А мократа госпожица?

	__ФЕЯТА__
	Не бой се, това е Водата.

N	Гърнето с млякото се преобръща, пада от масата, счупва се на пода и от разляното мляко се надига едра _фигура_, бяла и плашлива, която, изглежда, се бои от всичко.

	__ТИЛТИЛ__
	Кое е пък това уплашено момиче по риза?

	__ФЕЯТА__
	Млякото, дето строши гърнето си.

N	Пакетът със захар, поставен до краката на скрина, нараства, издига се, разкъсва обвивката си. Отдолу се подава сладникаво и лицемерно _същество_, облечено в някаква дълга; синьо-бяла платнена дреха. Усмихва се престорено и се отправя към Митил.

	__МИТИЛ__ _(с безпокойство)_
	Какво иска?

	__ФЕЯТА__
	Това е душата на Захарта.

	__МИТИЛ__ _(успокоена)_
	А има ли захарни пръчици?

	__ФЕЯТА__
	Да, джобовете й са пълни и самите й пръсти са захарни.

N	Лампата пада от масата и при самото й падане фитилът се изправя и се превръща в сияйна _девойка_ с неизразима красота. Облечена е в дълги, прозрачни и ослепителни воали и стои неподвижна като в някакъв екстаз.

	__ТИЛТИЛ__
	Тази сигурно е царица!

	__МИТИЛ__
	Светата Дева!

	__ФЕЯТА__
	Не, деца, това е Светлината!

N	В същото време тенджерите на полицата се превъртат като холандски пумпали, долапът с бельото разтваря шумно крилата си и отвътре започват да се източват кой от кой по-великолепни платове с цвета на луната и слънцето. Към тях се примесват не по-малко бляскави парцали и дрипи, които слизат по таванското стълбище. Но ето че се чуват три доста силни почуквания на дясната врата…

	__ТИЛТИЛ__ _(уплашено)_
	Това е татко! Той ни е чул!…

	__ФЕЯТА__
	Завърти Диаманта! Отляво надясно!

N	Тилтил рязко го завърта.

	Не тъй бързо!… Боже мой! Твърде късно е… Ти много рязко го завъртя. Няма да имат време да се върнат по местата си и ще имаме доста неприятности.

N	Феята пак се превръща в старица, стените на хижата угасват блясъка си, часовете се връщат в стенния часовник, чекръкът спира и т.н. Но в общата суматоха, докато Огънят обикаля помещението в търсене на огнището, единият от хлябовете, като не може да си намери място в раклата, избухва в плач и крещи от ужас.

	__ФЕЯТА__
	Какво има?

	__ХЛЯБЪТ__
	Няма място в раклата…

	__ФЕЯТА__ _(като се надвесва над раклата)_
	Има, има! _(Бута другите хлябове, за да ги намести в първоначалните им места.)_ Я да видим! Бързо влизай!

N	Пак припряно хлопане на вратата.

	__ХЛЯБЪТ__ _(объркан, напразно се мъчи да влезе в раклата)_
	Няма начин! Първи ще бъда изяден!

	__КУЧЕТО__ _(като подскача около Тилтил)_
	Мое малко божество! Аз още съм тук! Още мога да говоря! Още мога да прегръщам! Още, още, още…

	__ФЕЯТА__
	Как?! И ти ли си още тук?

	__КУЧЕТО__
	Имам късмет. Не можех да се върна в мълчанието; капакът се затвори много бързо.

	__КОТКАТА__
	И аз… Какво ще стане сега? Не е ли опасно?

	__ФЕЯТА__
	Ох, боже, трябва да ви кажа истината. Всички, които ще придружат двете деца в пътешествието им, накрая ще умрат.

	__КОТКАТА__
	А тия, дето няма да ги придружат?

	__ФЕЯТА__
	Те ще поживеят още няколко минути…

	__КОТКАТА__ _(на Кучето)_
	Ела да се мушнем през капака в мазето!

	__КУЧЕТО__
	Не, не! Не ща! Искам да придружа малкото божество… Искам да му говоря през цялото време…

	__КОТКАТА__
	Глупак!

N	На вратата ново похлопване.

	__ХЛЯБЪТ__ _(плаче с едри сълзи)_
	Не искам да умра на края на пътешествието! Искам да си вляза веднага в раклата!

	__ОГЪНЯТ__ _(не е престанал главозамайващо да обикаля помещението, като изпуска свистения от ужасно безпокойство)_
	Не мога да си намеря огнището!

	__ВОДАТА__ _(след напразни старания)_
	Не мога да се мушна в чучура!

	__ЗАХАРТА__ _(развълнувана около разкъсаната си обвивка)_
	Разкъсана ми е цялата опаковка!

	__МЛЯКОТО__ _(избледняло и свенливо)_
	Гърнето ми е счупено…

	__ФЕЯТА__
	Ей, че са глупави, боже мой! Глупави и страхливи! Значи, вие предпочитате да продължите живуркането си във вашите грозни опаковки, дупки, чешми, вместо да придружите децата, които отиват да търсят Птицата!

	ВСИЧКИ _(с изключение на Кучето и на Светлината)_
	Да, да! Веднага! Чучура ми… Раклата ми… Огнището ми… Отвора ми!

	__ФЕЯТА__ _(на Светлината, която мечтателно гледа останките от своята лампа)_
	А ти, Светлина, какво ще кажеш?

	__СВЕТЛИНАТА__
	Аз ще придружа децата!

	__КУЧЕТО__ _(джавка радостно)_
	Аз също, аз също!

	__ФЕЯТА__
	Ето, това са съвестните! А за останалите вече е много късно да се измъкнат. Нямате друг избор. Всички ще излезете заедно с нас. Но ти, Огън, не се доближавай до никого, ти, Куче, не се задявай с Котката, а ти, Вода, се дръж изправена и гледай да не се изпоразлееш насам-натам…

N	Отново силни удари на вратата вдясно.

	__ТИЛТИЛ__ _(ослушва се)_
	Татко е! Станал е, чувам му стъпките…

	__ФЕЯТА__
	Да излезем през прозореца! Ще дойдете у дома, там аз ще облека подходящо… _(Към Хляба.)_ Ти, Хляб, дръж клетката за Синята птица. Ти ще я пазиш. Бързо, бързо, да не губим време!

N	Прозорецът се удължава като врата, всички излизат, след това, все така бързо, приема обикновената си форма и невинно се затваря. Стаята отново се затъмнява и двете креватчета потъват в сянка. Вратата вдясно се открехва, в отвора подават глави _Бащата и Майката Тил_.

	__БАЩАТА ТИЛ__
	Нищо няма… Свирукало си е щурчето.

	__МАЙКАТА ТИЛ__
	Виждаш ли ги?

	__БАЩАТА ТИЛ__
	Разбира се, спят си кротко…

	__МАЙКАТА ТИЛ__
	Чувам дишането им…

N	Вратата се закрехва.

N	Завеса


>	Второ действие

>>	Втора картина

#	При Феята


N	Великолепен вестибюл в палата на Феята Берилюн. Колони от светъл мрамор със златни и сребърни капители, портици, балюстради.
N	Вдясно, откъм дъното, идват, тържествено облечени, _Котката_, _Захарта_ и _Огънят_. Те излизат от един апартамент, откъдето струят лъчи светлина — там е гардеробът на Феята. Котката е заметнала лек воал върху черното копринено трико; Захарта е навлякла копринена роба, наполовина бяла, наполовина светлосиня; а Огънят — с многоцветна качулка на главата, дълга, пурпурна мантия, подплатена в златно.
N	Те прекосяват цялата зала и застават на преден план вдясно, където Котката ги събира под една арка.

	__КОТКАТА__
	Оттук! Аз знам всичките входове и изходи на тоя палат. Феята Берилюн го наследи от Синята брада… Докато децата и Светлината са на посещение при внучката на Феята, да се възползваме от последните мигове на свобода. Накарах ви да се съберем, за да ви изясня в какво положение сме. Всички ли са тук?

	__ЗАХАРТА__
	Ето го и Кучето, излиза от гардероба на Феята.

	__ОГЪНЯТ__
	Ама че се е докарало!

	__КОТКАТА__
	Взело е ливреята на един от лакеите в колесницата на Пепеляшка. Точно това му подхожда. Има душа на прислужник. Но да се поприкрием зад парапета. Странно му нямам доверие. По-добре да не чуе това, което ще ви кажа…

	__ЗАХАРТА__
	Късно е, то ни подуши…

	__КУЧЕТО__ _(подскача)_
	Ето, ето… Нали сме много хубави? Я вижте дантелите, бродериите. Те са от злато. От истинско.

	__КОТКАТА__ _(на Водата)_
	Това е роклята „цвета на времето“ от приказката „Магарешката кожа“. Струва ми се, че я знам.

	__ВОДАТА__
	Да, тя най-много ми отиваше…

	__ОГЪНЯТ__ _(изсъсква през зъби)_
	Тя пак не си носи чадъра!

	__ВОДАТА__
	Моля?

	__ОГЪНЯТ__
	Нищо, нищо…

	__ВОДАТА__
	Помислих да не би да говорите нещо за един огромен червен нос, който ми се мярна онзи ден…

	__КОТКАТА__
	Вижте, хайде да не се караме, защото имаме по-важни неща. Чакаме само Хляба, къде е той?

	__КУЧЕТО__
	Още се чуди какъв костюм да си избере…

	__ОГЪНЯТ__
	Наистина е трудно, когато имаш глупава мутра и такъв корем…

	__КУЧЕТО__
	Накрая се спря на един турски халат, украсен със скъпоценни камъни, грабна и един ятаган, чалма на главата…

	__КОТКАТА__
	Ето го, взел е най-хубавия халат на Синята брада…

N	_Хлябът_ влиза в току-що описаната дреха. Коприната до скъсване се е опънала на огромния му корем. С една ръка е хванал дръжката на ятагана, затъкнат в пояса, а в другата — клетката, предназначена за Синята птица.

	__ХЛЯБЪТ__ _(като се поклаща суетно)_
	Е, как ме намирате?

	__КУЧЕТО__ _(подскача около Хляба)_
	Колко е хубав! Колко е глупав! Колко е хубав! Колко глупав!

	__КОТКАТА__ _(на Хляба)_
	Децата облякоха ли се?

	__ХЛЯБЪТ__
	Да, господин Тилтил взе червеното жакетче, белите чорапни и сините панталонки на Палечко, а пък госпожица Митил — рокличката на Гретел и пантофките на Пепеляшка. Най-голямата мъчнотия беше да се облече Светлината!

	__КОТКАТА__
	Защо?

	__ХЛЯБЪТ__
	Защото Феята я намира за толкова красива, че въобще не искаше да й слага дрехи. Аз протестирах от висотата на нашето достойнство — на основни и извънредно почитани съставки. Накрая заявих, че при тези условия ще откажа да тръгна с нея.

	__ОГЪНЯТ__
	Трябва да й се купи един абажур.

	__КОТКАТА__
	А Феята какво отговори?

	__ХЛЯБЪТ__
	Удари ме няколко пъти с тояжката си по главата и корема.

	__КОТКАТА__
	И после?

	__ХЛЯБЪТ__
	После бързо се съгласих, но в последния миг Светлината реши да облече роклята „цвета на луната“, която се намираше на дъното на сандъка със съкровищата от „Магарешката кожа“…

	__КОТКАТА__
	Хайде, стига сме бъбрали, времето тече. Касае се за нашето бъдеще. Вие сами чухте — Феята каза, че краят на пътешествието означава и края на нашия живот. Следователно трябва да го продължим колкото е възможно повече и с всички възможни средства… Но има и друго: трябва да мислим и за съдбата на нашата раса и за ориста на децата си…

	__ХЛЯБЪТ__
	Браво! Браво! Котката има право!

	__КОТКАТА__
	Изслушайте ме! Ние, всички тук присъстващи, неща и елементи, притежаваме души, които човекът още не познава. Благодарение на това, че още пазим някаква независимост. Но ако намери Синята птица, той ще узнае всичко, ще може да вижда всичко и ние ще зависим напълно от неговото благоволение… Току-що научих това от моята стара приятелка Нощта, която е същевременно и пазителка на тайните на живота. Тъй че в наш интерес е на всяка цена да попречим да се намери птицата, та ако ще дори животът на децата да бъде изложен на опасност.

	__КУЧЕТО__ _(възмутено)_
	Я тая пък какво разправя? Я повтори още веднъж да чуя!

	__ХЛЯБЪТ__
	Тихо! Нямате думата. Събранието ръководя аз!

	__ОГЪНЯТ__
	Кой пък ви избра за ръководител?…

	__ВОДАТА__ _(на Огъня)_
	Тихо! Вие какво се бъркате?

	__ОГЪНЯТ__
	Бъркам се, където трябва! Вашите забележки не са ми нужни…

	__ЗАХАРТА__ _(помирително)_
	Вижте какво, хайде да не се караме… И без това моментът е напрегнат, а пък се касае преди всичко да се разберем какво да предприемем…

	__ХЛЯБЪТ__
	Напълно споделям мнението на Захарта и Котката.

	__КУЧЕТО__
	Ама че идиотски приказки! Човекът е преди всичко. И туйто! Трябва да му се подчиняваме и да правим, каквото той поиска. Това е истината. Не признавам никого освен него. Да живее Човекът! На живот, на смърт — всичко за Човека. Човекът е бог!

	__ХЛЯБЪТ__
	Напълно споделям мнението на Кучето!

	__КОТКАТА__ _(на Кучето)_
	Но трябва да изложите съображенията си…

	__КУЧЕТО__
	Няма съображения! Обичам човека, и туйто! Ако предприемете нещо срещу него, най-напред ще ви удуша, а после ще ида и всичко ще му разкрия.

	__ЗАХАРТА__ _(намесва се със сладникава доброта)_
	Вижте какво… Да не изостряме спора. От известна гледна точка и единият, и другият имат право. Значи — и „за“, и „против“…

	__ХЛЯБЪТ__
	Напълно споделям мнението на Захарта!

	__КОТКАТА__
	А нима всички ние тук: и Водата, и Огънят, и вие също, Хляб и Куче, не сме жертви на една тирания, която няма равна на себе си? Я си спомнете времената, когато деспотът още не беше дошъл и ние волно скитахме по земята… Водата и Огънят не бяха ли единствените господари на света? А вижте сега в какво окаяно положение са… Що се отнася до нас, хилавите потомци на великия род на хищниците… Внимание, престорете се на невинни! Виждам, че Феята и Светлината идват насам. Светлината е застанала на страната на Човека. А тя е нашият най-голям враг… Ето ги…

N	Отдясно влизат _Феята_ и _Светлината_, следвани от _Тилтил_ и _Митил_.

	__ФЕЯТА__
	Е?! Какво става тук? Какво правите там в кьошето? Приличате на съзаклятници… Време е да тръгвате. Току-що реших предводителка да ви стане Светлината. Трябва да й се подчинявате, както се подчинявате на мен. Аз й поверявам своята вълшебна пръчица. Тази вечер децата ще посетят умрелите си баба и дядо. Няма да ги придружавате от дискретност. Те ще прекарат вечерите сред покойните от семейството. А в това време вие ще подготвите всичко необходимо за утрешния, доста дълъг преход… Хайде, готови на път и всеки на мястото си!

	__КОТКАТА__ _(лицемерно)_
	Точно това им казвах и аз, госпожо Фейо… Убеждавах ги, че трябва да изпълняват съзнателно и смело задълженията си, но за жалост Кучето непрестанно ме прекъсваше…

	__КУЧЕТО__
	Какво каза тя? Чакай аз да я…

N	Понечва да се хвърли върху Котката, но Тилтил, предвидил намеренията му, го спира със заплашителен жест.

	__ТИЛТИЛ__
	Куш, Тило! Внимавай, ако още веднъж посмееш да…

	__КУЧЕТО__
	Ти не знаеш, мое малко божество, че тя…

	__ТИЛТИЛ__ _(заплашва го)_
	Млък!

	__ФЕЯТА__
	Хайде да приключим! Хлябът тази вечер да предаде клетката на Тилтил. Възможно е Синята птица да се крие в Миналото, при старите родители. Във всеки случай това е една възможност, която не бива да се пренебрегва. Е, Хляб, хайде, къде е клетката?

	__ХЛЯБЪТ__ _(тържествено)_
	Само за момент, ако обичате, госпожо Фейо… _(Заема позата на оратор, който е взел думата.)_ Вие всички бъдете свидетели, че тази сребърна клетка, която ми бе поверена от…

	__ФЕЯТА__ _(прекъсва го)_
	Стига! Стига приказки! Ние ще излезем оттук, а пък децата оттам…

	__ТИЛТИЛ__ _(силно обезпокоен)_
	Съвсем самички ли ще излезем?

	__МИТИЛ__
	Гладна съм!

	__ТИЛТИЛ__
	И аз…

	__ФЕЯТА__ _(на Хляба)_
	Я разтвори твоя турски халат и им дай по един резен от хубавия си корем!

N	Хлябът разгръща робата си, изважда ятагана и отрязва от големия си корем две филии, които подава на децата.

	__ЗАХАРТА__ _(отива към децата)_
	Позволете ми в същото време да ви предложа няколко захарни пръчици!

N	Чупи един след друг петте си пръста на лявата си ръка и им ги подава.

	__МИТИЛ__
	Какво прави тя — изпочупи си пръстите!…

	__ЗАХАРТА__ _(прелъстително)_
	Вкусете ги! Превъзходни са… Истински захарни пръчки…

	__МИТИЛ__ _(като смуче един от пръстите)_
	Божке, че било хубаво! Имаш ли още от тях?

	__ЗАХАРТА__ _(скромно)_
	Колкото щеш…

	__МИТИЛ__
	Не те ли боли много, когато ги чупиш?

	__ЗАХАРТА__
	Никак. Напротив, много е полезно: те веднага порастват отново и по този начин винаги имам чисти и нови пръсти.

	__ФЕЯТА__
	Хайде, деца мои, не яжте толкова много захар. Не забравяйте, че след малко ще вечеряте при баба и дядо…

	__ТИЛТИЛ__
	Те тук ли са?

	__ФЕЯТА__
	Ей сега ще ги видите…

	__ТИЛТИЛ__
	Как ще ги видим, като са умрели?

	__ФЕЯТА__
	Те не са мъртви, щом живеят във вашия спомен. Хората не знаят тази тайна, защото те изобщо много малко знаят. Докато ти, благодарение на Диаманта, сега ще видиш, че умрелите, за които си спомняме, живеят така щастливо, като че ли никога не са умирали…

	__ТИЛТИЛ__
	Светлината ще дойде ли с нас?

	__СВЕТЛИНАТА__
	Не! По-добре ще бъде тази среща да стане в тесен семеен кръг. Аз ще чакам тук наблизо, за да не се натрапвам… Пък и не съм и поканена…

	__ТИЛТИЛ__
	А ние откъде да минем?

	__ФЕЯТА__
	Оттам… Сега сте пред прага на Страната на Спомена. Щом завъртиш Диаманта, ще видиш едно дебело дърво с надпис, който ще ти покаже, че си пристигнал. Но не забравяйте, че и двамата трябва да се върнете в девет без четвърт. Това е извънредно важно… Преди всичко бъдете точни, защото, ако закъснеете, всичко ще бъде загубено. До скоро виждане! _(Вика Котката, Кучето, Светлината и пр.)_ Ние оттук, а малките — оттам…

N	Излиза вдясно със Светлината, животните и пр. — докато децата излизат вляво.

N	Завеса


>>	Трета картина

#	Страната на спомена

N	Гъста мъгла, из която вдясно, съвсем на преден план, прозира дънерът на дебел дъб с надпис. Млечна, размита, непроницаема светлина.
	_Тилтил_ и _Митил_ се озовават в подножието на дъба.

	__ТИЛТИЛ__
	Ето го дървото!

	__МИТИЛ__
	И надписа!

	__ТИЛТИЛ__
	Не мога да го прочета… Чакай да се покатеря по този корен… Точно така е. Ето, пише: „Страната на Спомена!“

	__МИТИЛ__
	Оттук ли започва?

	__ТИЛТИЛ__
	Да. Има стрелка…

	__МИТИЛ__
	Добре, къде са тогава добричките ни дядо и баба…

	__ТИЛТИЛ__
	Зад мъглата. Да отидем да видим.

	__МИТИЛ__
	Аз не виждам нищо… Нито краката си, нито ръцете си. _(Хленчи.)_ И ми е студено. Не искам да пътувам повече… Искам да се върна у дома.

	__ТИЛТИЛ__
	Чакай, защо непрекъснато плачеш като Водата… Не те ли е срам! Толкова голямо момиче, пък… Гледай, мъглата вече се вдига. Сега ще видим какво има зад нея…

N	Мъглата наистина се раздвижва, олеква, просветва, разпръсва се и се изпарява. Скоро в прозрачната светлина все повече и повече се очертава под зеления свод приветлива селска къщичка, обвита в пълзящи растения. Прозорците и вратите са отворени. Под навеса се виждат кошери, саксии с цветя на прозорците, клетка, където спи един кос, и пр. Пред вратата — пейка, на която седят, дълбоко заспали, стар _селянин и селянка_ — _дядото и бабата Тил_.

	__ТИЛТИЛ__ _(тутакси ги разпознава)_
	Ето ги дядо и баба!

	__МИТИЛ__ _(пляска с ръце)_
	Да, да… Те са! Те са!

	__ТИЛТИЛ__ _(все още малко подозрителен)_
	Чакай! Още не мога да разбера дали мърдат… Да постоим зад дървото…

N	Бабата Тил отваря очи, вдига глава, протяга се, въздиша и гледа дядо Тил, който също бавно се разсънва.

	__БАБА ТИЛ__
	Нещо ми подсказва, че днес ще ни споходят живите ни внучета…

	__ДЯДО ТИЛ__
	Сигурно си мислят за нас, защото и аз започнах да се усещам — кракът ми е изтръпнал…

	__БАБА ТИЛ__
	Струва ми се, че са съвсем наблизо, защото радостни сълзи ми заиграха пред очите…

	__ДЯДО ТИЛ__
	Не, не, трябва да са още доста далече… Още се чувствам слаб…

	__БАБА ТИЛ__
	Казвам ти, че са тъдява. На мен ми се възвърна цялата сила.

	__ТИЛТИЛ__ и __МИТИЛ__ _(втурват се иззад дъба)_
	Ето ни, ето ни! Дядо, бабо! Ние сме, ние сме…

	__ДЯДО ТИЛ__
	Виждаш ли! Какво ти казвах аз! Знаех си, че днес ще дойдат.

	__БАБА ТИЛ__
	Тилтил! Митил! Вие сте, нали? Те са… _(Мъчи се да притича към тях.)_ Ох, не мога да бързам… Пустият ми ревматизъм…

	__ДЯДО ТИЛ__ _(куцука забързано)_
	И аз съм на тоя хал с дървения крак — нали си счупих своя, когато паднах от големия дъб…

N	Дядото, Бабата и децата радостно се прегръщат.

	__БАБА ТИЛ__
	Колко си пораснал и заякнал, Тилтил!

	__ДЯДО ТИЛ__ _(гали Митил по косите)_
	А Митил! Я виж… Хубави косички, хубави очички… А пък колко хубаво ухаят…

	__БАБА ТИЛ__
	Хайде пак да ви прегърна! Елате в скута ми…

	__ДЯДО ТИЛ__
	Ами при мене? Никой ли няма да дойде?

	__БАБА ТИЛ__
	Не, не! Най-напред при мен! Как са татко и мама Тил?

	__ТИЛТИЛ__
	Много добре, бабинко… Когато ние излязохме, те спяха.

	__БАБА ТИЛ__ _(като ги съзерцава и отрупва с милувки)_
	Боже, колко са ми хубави и издокарани! Мама ли ви издокара така? Чорапките не са ли пробити? По-рано аз ги кърпех. Защо не идвате по-често при нас? Това толкова ни радва. По цели месеци ни забравяте и никого не виждаме…

	__ТИЛТИЛ__
	Ние самички не можехме, бабинко, сега благодарение на Феята…

	__БАБА ТИЛ__
	Ние сме си все тук, все чакаме да намине някой от живите, но те идват толкова рядко. Я да видим кога за последен път се отбихте? Кога? Кога?… На Задушница, когато биеше камбаната…

	__ТИЛТИЛ__
	На Задушница?! Че ние тогава не сме излизали, защото бяхме много хремави…

	__БАБА ТИЛ__
	Не сте, но нали помислихте за нас?

	__ТИЛТИЛ__
	Да…

	__БАБА ТИЛ__
	А, видяхте ли — винаги, когато помислите за нас, ние се събуждаме и пак се срещаме…

	__ТИЛТИЛ__
	Значи, достатъчно е само…

	__БАБА ТИЛ__
	Ама ти не знаеше ли?

	__ТИЛТИЛ__
	Не, не знаех…

	__БАБА ТИЛ__ _(на дядо Тил)_
	Да не им се начуди човек на ония там горе… Все още не знаят… Нищо ли не научавате?

	__ДЯДО ТИЛ__
	И по наше време беше така. Живите са винаги глупави, когато става дума за другите…

	__ТИЛТИЛ__
	През цялото време ли спите?

	__ДЯДО ТИЛ__
	Да, хубаво си спим в очакване да ни събуди някой спомен на живите. Е, добре се спи, когато животът вече е свършил. Но не е зле и да се събуждаш от време на време…

	__ТИЛТИЛ__
	Значи… вие не сте умрели истински?

	__ДЯДО ТИЛ__ _(подскача)_
	Какво говориш? Какви ги приказва той? Виж го ти! Употребява думи, които ние вече не ги разбираме. Дали не е някоя нова дума, някоя нова измишльотина?

	__ТИЛТИЛ__
	Думата „смърт“ ли?

	__ДЯДО ТИЛ__
	Да, тая… Какво ще рече тя?

	__ТИЛТИЛ__
	Ами… ще рече, че вече не си жив.

	__ДЯДО ТИЛ__
	Ей, че са глупави там горе!

	__ТИЛТИЛ__
	А тук добре ли е?

	__ДЯДО ТИЛ__
	Ами да… Не е зле… И особено ако се молят там горе…

	__ТИЛТИЛ__
	Татко вика, че не бива да се молим…

	__ДЯДО ТИЛ__
	Ами, ами!… Да се молиш, значи да си спомняш.

	__БАБА ТИЛ__
	Да, да, всичко щеше да бъде чудесно, ако по-често идвахте да ни видите… Спомняш ли си, Тилтил, последния път бях направила чудесна торта с ябълки. Ти толкова много яде, че ти стана лошо…

	__ТИЛТИЛ__
	Торта с ябълки не съм вкусвал от миналата година. Тази година нямаше ябълки.

	__БАБА ТИЛ__
	Хайде, не говори глупости. Тук винаги има.

	__ТИЛТИЛ__
	Не е същото…

	__БАБА ТИЛ__
	Как?! Не е същото ли? Няма никаква разлика, щом можем да се целунем…

	__ТИЛТИЛ__ _(като гледа ту дядо си, ту баба си)_
	Никак не си се променил, деденце, никак… И ти, бабке, и ти никак не си се променила… Дори сте по-хубави.

	__ДЯДО ТИЛ__
	Вярно, не сме зле. Ние повече не стареем. А вие растете… И здравата сте се източили!… Я да видим на вратата — там бяхме отбелязали последния път… На Задушница… Я се изправи да видим!

N	Тилтил застава прав до вратата.

	Четири пръста! Че туй е страшно много…

N	И Митил застава до вратата.

	А Митил — четири и половина… Ах ти, калпазанка… Нищо, нека растат, нека растат…

	__ТИЛТИЛ__ _(оглежда се очарован)_
	Как всичко си е същото, всичко си е на мястото. Но как всичко изглежда по-хубаво! Ето го и стенния часовник — нали аз счупих върха на голямата му стрелка?

	__ДЯДО ТИЛ__
	Ето и супника, който ти нащърби!

	__ТИЛТИЛ__
	Ето и дупката на вратата — направих я веднъж, като намерих свредела…

	__ДЯДО ТИЛ__
	Да, да, сума пакости извърши: ето я и сливата — толкова обичаше да се катериш по нея, когато ме нямаше. По нея винаги има от онези червените, хубавите сливи.

	__ТИЛТИЛ__
	Сега са още по-хубави!

	__МИТИЛ__
	А ето го и стария кос! Още ли пее?

N	Косът се събужда и започва пронизително да свири.

	__БАБА ТИЛ__
	Видя ли, че щом помислиш за него…

	__ТИЛТИЛ__ _(забелязва с удивление, че косът е съвсем син)_
	Ама той е син! Значи, това било Синята птица, която трябва да занеса на Феята! Защо не казахте, че е при вас? Ах, че е син, син, син като сините стъклени топчета! _(Умолително.)_ Деденце, бабенце, нали ще ми го дадете?

	__ДЯДО ТИЛ__
	Добре, защо не! Ти, бабо Тил, на какво мнение си?

	__БАБА ТИЛ__
	Разбира се, разбира се… За какво ни е тук! Все спи, никога не го чуваме…

	__ТИЛТИЛ__
	Ще го сложа в моята клетка… Я, къде ми е клетката? А, вярно, забравих я зад голямото дърво… _(Изтичва зад дървото, донася клетката и прехвърля коса в нея.)_ Ама нали наистина ми го давате? Колко доволна ще бъде Феята. И Светлината също!

	__ДЯДО ТИЛ__
	Виж какво, не отговаряме за птицата… Много ме е страх, че няма да може да свикне с бурния живот горе и ще се върне тук при първия благоприятен случай… Но да се опитаме… Остави го там и ела да видиш кравата.

	__ТИЛТИЛ__ _(забелязва кошерите)_
	Ами пчелите?… Добре ли са?

	__ДЯДО ТИЛ__
	Не са зле. И те не са живи, както вие там казвате, но здравата работят…

	__ТИЛТИЛ__ _(приближава се към кошерите)_
	О, как ухае на мед! Питите сигурно са пълни! Тук всички цветя са толкова красиви! Ами сестричките ми, които умряха, и те също ли са тук?

	__МИТИЛ__
	А трите ми братчета, дето ги погребаха, къде са?

N	При тези думи седем различни по ръст дечица, под звуците на флейта, излизат едно след друго от хижата.

	__БАБА ТИЛ__
	Ето ги, ето ги! Щом помислиш за тях, щом заговориш, те веднага пристигат, малчуганите!

N	Тилтил и Митил се втурват към децата, бутат се и прегръщат, танцуват и се въртят с радостни викове.

	__ТИЛТИЛ__
	Я, Пиеро!

N	Хващат се за косите.

	Ще се бием ли пак както преди? И Робер… Добър ден, Жан! Фарфалакът ти къде е — загуби ли го? Ето Мадлен и Пиерет, Полин и Рикет накрая…

	__МИТИЛ__
	О, Рикет, Рикет! Тя още лази на четири крака!

	__БАБА ТИЛ__
	Да, тя не расте повече…

	__ТИЛТИЛ__ _(забелязва малкото кученце, което джафка около тях)_
	Ей го и Кики с одрязаната опашка… Аз му я… с ножицата на Полин. И той никак не се е изменил…

	__ДЯДО ТИЛ__ _(поучително)_
	Не, тук нищо не се променя.

	__ТИЛТИЛ__
	А Полин пак има пъпчица на носа!

	__БАБА ТИЛ__
	Да, не се махна. Нищо не може да се направи…

	__ТИЛТИЛ__
	Ох, че добре изглеждат! Колко са пълнички и какви лъскави бузи имат! Изглежда, че са добре хранени…

	__БАБА ТИЛ__
	Откакто не са живи, те са по-добре… Няма повече от какво да се боим — не боледуваме, нямаме тревоги…

N	Часовникът в хижата отброява осем.

	__БАБА ТИЛ__ _(изумена)_
	Това какво е?

	__ДЯДО ТИЛ__
	Честна дума, не знам… Трябва да е часовникът…

	__БАБА ТИЛ__
	Не може да бъде. Той никога не бие!

	__ДЯДО ТИЛ__
	Не бие, понеже ние вече не мислим за часа… Някой помислил ли е за часа?

	__ТИЛТИЛ__
	Да, аз. Колко е?

	__ДЯДО ТИЛ__
	Честна дума, вече не знам… Загубил съм навика. Осем пъти удари, трябва да е това, което горе наричат осем часа.

	__ТИЛТИЛ__
	Светлината ме чака в девет без четвърт… Заради Феята. Много е важно. Ще бягам…

	__БАБА ТИЛ__
	Нима ще ни оставите точно сега, пред вечеря? Бързо, бързо да сложим масата навън. Тъкмо имам чудесен борш и вкусен сладкиш със сливи.

N	Изнасят масата, поставят я пред вратата, донасят прибори, чинни и т.н. Всички помагат.

	__ТИЛТИЛ__
	Право да си кажа, ще остана. Имам си вече Синята птица, а такъв борш от сума време… Откакто сме на път… Такова нещо не може да се намери в хотелите…

	__БАБА ТИЛ__
	Ето! Готово е! На масата, деца! Щом бързате, да не губим никакво време…

N	Запалват лампата, сервират супата. Старците и децата са насядали около масата сред бутаници, блъсканици, викове и радостни смехове.

	__ТИЛТИЛ__ _(лакомо яде)_
	Ох, че вкусно! Боже, че е хубаво! Искам още, още! _(Размахва дървената си лъжица и чука по чинията.)_

	__ДЯДО ТИЛ__
	Я, я! Малко по-кротко. Все си такъв невъзпитан. И ще строшиш чинията.

	__ТИЛТИЛ__ _(полуизправя се на своето трикрако столче)_
	Искам още, още! _(Придърпва към себе си супника, който се преобръща и супата се разлива по масата, а оттам по коленете на сътрапезниците. Викове и хленч от опарването.)_

	__БАБА ТИЛ__
	Видя ли, хем ти казах!

	__ДЯДО ТИЛ__ _(зашлевява на Тилтил една звънка плесница)_
	Ето ти!

	__ТИЛТИЛ__ _(един миг смутен, после изведнъж слага ръка на бузата си, във възторг)_
	О, да, точно такива бяха шамарчетата, които ни пляскаше, когато беше жив! Добре беше, деденце, и полезно… Дай да те целуна!

	__ДЯДО ТИЛ__
	Добре, добре… Имам още, щом ти се услаждат. Часовникът удря осем и половина.

	__ТИЛТИЛ__ _(подскача)_
	Осем и половина! _(Хвърля лъжицата си.)_ Хайде, Митил, нямаме никакво време…

	__БАБА ТИЛ__
	Чакайте де! Още няколко минутки… Не гори къщата я! Толкова рядко се виждаме…

	__ТИЛТИЛ__
	Невъзможно! Светлината е толкова добра и… При това й обещах… Хайде, Митил, хайде!

	__ДЯДО ТИЛ__
	Боже, колко са досадни живите с всичките им там работи и вълнения!

	__ТИЛТИЛ__ _(грабва клетката и бързешката обхожда, прегръща всички)_
	Сбогом, деденце! Сбогом, бабинко! Сбогом, братчета, сестричета! Пиеро! Робер! Полин! Мадлен! Рикет! Сбогом и на тебе, Кики! Съзнавам, че повече не бива да оставаме тук! Не плачи, бабинко, често ще идваме!

	__БАБА ТИЛ__
	Идвайте всеки ден!

	__ТИЛТИЛ__
	Да, да! Ще идваме колкото е възможно по-често.

	__БАБА ТИЛ__
	Това ни е единствената радост и такъв празник е, когато вашите мисли ни спохождат…

	__ДЯДО ТИЛ__
	Ние нямаме други развлечения…

	__ТИЛТИЛ__
	Бързо! Бързо! Клетката ми… Птицата ми…

	__ДЯДО ТИЛ__ _(подава му клетката)_
	Ето я! Само, ще знаеш, за нея не ти гарантирам. И ако този цвят не е подходящият…

	__ТИЛТИЛ__
	Сбогом! Сбогом!

	__БРАТЧЕТАТА И СЕСТРИЧЕТАТА ТИЛ__
	Сбогом, Тилтил! Сбогом, Митил! Не забравяйте за захарните пръчици! Сбогом! Пак елате! Пак елате!

N	Всички размахват кърпички, Тилтил и Митил бавно се отдалечават. Но докато още изговарят последните реплики, мъглата от началото на картината постепенно се сгъстява и звуците заглъхват, така че на края на сцената всичко изчезва в мъгла и в мига, когато завесата се спуска, само Тилтил и Митил се виждат под големия дъб.

	__ТИЛТИЛ__
	Оттук, Митил!

	__МИТИЛ__
	Ами Светлината къде е?

	__ТИЛТИЛ__
	Не знам… _(Гледа птицата в клетката.)_ Я, птицата вече не е синя! Почерняла е!

	__МИТИЛ__
	Братче, подай ми ръка… Хем ме е страх, хем ми е студено…

N	Завеса


>	Трето действие

>>	Четвърта картина

#	Дворецът на Нощта

N	Огромна зала със студено великолепие, суровост, металност, гробовност. Навява мисъл за гръцки или египетски храм, чиито колони и архитаври, плочи и орнаменти са от черен мрамор, злато и абанос. Залата има трапецовидна форма. Базалтови стъпала почти по цялата й ширина я разделят на три последователни плана, които постепенно се извишават към дъното. Вдясно и вляво между колоните — тъмни бронзови врати. В дъното — монументална порта от бронз. Разлята светлина, като че ли се излъчва от блясъка на мрамора и абаноса, единствена осветява двореца. При вдигането на завесата _Нощта_, много красива жена, обвита в дълги черни одежди, е приседнала на стъпалата на втория план между две _деца_ — едното е почти голо, като Любовта, усмихнато в дълбок сън, докато другото, право, неподвижно, с воалирано от главата до петите. Вдясно, на преден план, излиза _Котката_.

	__НОЩТА__
	Кой броди там?

	__КОТКАТА__ _(пада от изнемога на мраморните стъпала)_
	Аз съм, майко Нощ, вече сили не ми останаха…

	__НОЩТА__
	Какво ти е, дете мое? Ти си бледа, отслабнала, окаляна чак до мустаците… Пак ли си се била по улуците, под снега и дъжда?

	__КОТКАТА__
	Не ми е до улуците! Отнася се за нашата тайна. Това е началото на края! Едва успях да се измъкна за миг, за да ви предупредя. Обаче много се боя, че нищо не можем да направим…

	__НОЩТА__
	Какво? Какво се е случило?

	__КОТКАТА__
	Аз вече ви бях споменала за малкия Тилтил, сина на секача, и за чудотворния Диамант… И ето че той идва сега да търси от вас Синята птица…

	__НОЩТА__
	Не я притежавам още…

	__КОТКАТА__
	Ако не направим чудо, скоро ще я има в ръцете си. Ето какво се случи: Светлината, нашата предателка, го води, защото изцяло застана на страната на Човека. Та тя, Светлината, току-що научи, че Синята птица, истинската, единствената, която може да живее на дневна светлина, се крие тук сред сините птици на сънищата, дето се хранят с лунни лъчи и умират, щом видят слънцето… Тя знае, че й е забранено да прекрачи прага на вашия дворец, затова ще изпроводи тук децата, и тъй като вие не сте в състояние да спрете Човека да отвори вратите на вашите тайни, съвсем не знам как ще завърши цялата работа… Но във всеки случай, ако те, за наше нещастие, пипнат Синята птица, всички ние сме загубени…

	__НОЩТА__
	Боже, боже, в какви времена живеем! Нямам нито минутка спокойствие. От няколко години вече не разбирам Човека. Къде иска да стигне той? Трябва ли да знае всичко? Той вече е разкрил една трета от тайните ми, моите Ужаси се боят и вече не смеят да се покажат. Привиденията ми се разбягаха, повечето от Болестите ми не се чувстват добре…

	__КОТКАТА__
	Зная, майко моя Нощ, зная, времената са тежки и почти единствено ние воюваме срещу Човека. Но ето, чувам, че те се приближават. Според мен има само едно средство: тъй като те са деца, трябва така да ги изплашим, че да не посмеят да настояват, нито да отворят голямата врата в дъното, зад която са птиците на Луната. Тайните на другите пещери ще им бъдат достатъчни, за да отклонят вниманието им или да ги поразят…

	__НОЩТА__ _(ослушва се в шума отвън)_
	Какво чувам? Та тук идват много повече…

	__КОТКАТА__
	Не се безпокойте — това са наши приятели: Хлябът и Захарта, Водата е неразположена, а Огънят няма как да дойде, защото е родственик на Светлината… Така че само Кучето ще бъде против нас, а него няма начин да го отстраним…

N	Вдясно, на преден план, влизат нерешително _Тилтил_, _Митил_, _Хлябът_, _Захарта_ и _Кучето_.

	__КОТКАТА__ _(избързва към Тилтил)_
	Оттук, оттук, мой малки господарю! Аз вече предупредих Нощта и тя е очарована да ви приеме… Моли само да я извините, че е малко болна и затова не може да ви посрещне…

	__ТИЛТИЛ__
	Добър ден, госпожо Нощ!

	__НОЩТА__ _(засегната)_
	Добър ден ли? Такъв поздрав не познавам. Би могъл да ми кажеш: „Добра нощ!“ или поне „Добър вечер!“

	__ТИЛТИЛ__ _(смутен)_
	Простете, госпожо… Не знаех… _(Сочи с пръст двете деца.)_ Тези момченца ваши ли са? Много са милички…

	__НОЩТА__
	Да, това е Сънят…

	__ТИЛТИЛ__
	А защо е толкова пълничък?

	__НОЩТА__
	Защото добре си поспива.

	__ТИЛТИЛ__
	А другото, дето се крие? Защо си е покрило така лицето? Да не е болно? Как се казва?

	__НОЩТА__
	Тя е сестра на Съня. Но по-добре да не я назовавам…

	__ТИЛТИЛ__
	Защо?

	__НОЩТА__
	Ами… защото нейното име никой не обича да го чува. Но да говорим за други неща! Котката току-що ми съобщи, че вие идвате тук да търсите Синята птица.

	__ТИЛТИЛ__
	Точно така, госпожо, ако позволите… Бихте ли ми казали къде е тя?

	__НОЩТА__
	Нищо не знам, приятелче. Единственото, в което мога да ви уверя, е, че не е тук. И никога не съм я виждала…

	__ТИЛТИЛ__
	Не, не! Светлината ми каза, че е тук! А тя, Светлината, знае какво говори… Бихте ли ми дали вашите ключове?

	__НОЩТА__
	Слушай, малки ми приятелю, много добре разбираш, че не мога да давам ключовете си на първия срещнат… Аз съм пазителка на всички тайни на Природата, отговорна съм за тях и ми е абсолютно забранено да ги предавам на когото и да било, а особено на едно дете…

	__ТИЛТИЛ__
	Знам, че ако Човекът ги поиска, вие нямате право да му откажете…

	__НОЩТА__
	От кого си научил това?

	__ТИЛТИЛ__
	От Светлината.

	__НОЩТА__
	Пак Светлината! Винаги Светлината! В края на краищата какво се бърка тя?

	__КУЧЕТО__
	Искаш ли да й взема насила ключовете, мое малко божество?

	__ТИЛТИЛ__
	Мълчи! Стой мирно и се старай да бъдеш учтив! _(На Нощта.)_ Вижте какво, Госпожо, дайте ми, ако обичате, вашите ключове!

	__НОЩТА__
	Носиш ли поне знака? Я го покажи!

	__ТИЛТИЛ__ _(докосва шапчицата си)_
	Виждате ли Диаманта?…

	__НОЩТА__ _(отстъпва пред неизбежното)_
	Щом е така… Ето, с този се отварят всички врати в залата… Но ако те постигне нещастие, толкова по-зле за тебе… Аз не нося никаква отговорност.

	__ХЛЯБЪТ__ _(силно обезпокоен)_
	Нима е опасно?

	__НОЩТА__
	Опасно е, разбира се… И аз самата не знам как бих могла да се измъкна, когато някоя от бронзовите врати се разтвори към бездната… Базалтовите пещери около тази зала са пълни с всички злини, всички бедствия, всички болести, всички ужаси, всички нещастия, всички тайнствени сили, които сполитат живота, откак свят светува… Доста усилия положих, докато ги затворя там с помощта на Съдбата и ви уверявам, никак не е лесно да поддържам малко ред сред тези непокорни същества. Известно е какво се случва, когато някое от тях успее да се измъкне и да се появи на земята…

	__ХЛЯБЪТ__
	Моята солидна възраст, моят жизнен опит и моята преданост ме правят естествен покровител на тези две деца. И ето защо, госпожо Нощ, ще ми позволите да ви поставя един въпрос…

	__НОЩТА__
	Слушам…

	__ХЛЯБЪТ__
	В случай на опасност откъде може да се избяга?

	__НОЩТА__
	Няма начин да се избяга.

	__ТИЛТИЛ__ _(взима ключа и изкачва първите стъпала)_
	Да започнем оттук… Какво има зад тази бронзова врата?

	__НОЩТА__
	Мисля, че там са Привиденията… От много време не съм я отваряла и те не са излизали…

	__ТИЛТИЛ__ _(поставя ключа в ключалката)_
	Сега ще видя… _(На Хляба.)_ Носите ли клетката на Синята птица?

	__ХЛЯБЪТ__ _(тракайки със зъби)_
	Не че се боя, но не ви ли се струва, че е за предпочитане да не отваряме вратата, а да погледнем през ключалката?

	__ТИЛТИЛ__
	Не ви питам за мнението ви!

	__МИТИЛ__ _(изведнъж се разплаква)_
	Страх ме е!… Къде е Захарта? Искам да се върна и къщи!…

	__ЗАХАРТА__ _(забързано, угоднически)_
	Тук, госпожице, тук съм! Не плачете, ще ви отчупя един от моите пръсти и ще си имате захарна пръчица…

	__ТИЛТИЛ__
	Стига вече…

N	Завъртва ключа и открехва предпазливо вратата; оттам веднага се измъкват пет-шест _Привидения_, различни и странни по външност. Те се пръсват на всички страни. Хлябът, ужасен, хвърля клетката и побягва да се скрие в дъното на залата, докато Нощта, преследвайки Привиденията, вика на Тилтил.

	__НОЩТА__
	Бързо! Бързо! Затвори вратата! Всичките ще се измъкната и после няма да успеем да ги натикаме… Те умират от скука там, откакто Човекът вече престана да ги възприема на сериозно. _(Тя продължава да гони Привиденията с помощта на един камшик от змии, за да ги подкара към вратата на техния затвор.)_ Помогнете ми, оттук, оттук!

	__ТИЛТИЛ__ _(към Кучето)_
	Помогни й, Тило! Върви!

	__КУЧЕТО__ _(подскача и лае)_
	Да, да, да!

	__ТИЛТИЛ__
	А Хлябът къде е?

	__ХЛЯБЪТ__ _(от дъното на залата)_
	Тук… Застанах до вратата, за да им попреча да излязат…

N	Едно Привидение се приближава към него и той побягва, колкото краката му държат, с викове на ужас.

	__НОЩТА__ _(на три Привидения, които е хванала за яката)_
	Ей, вие, другите, оттук! _(На Тилтил.)_ Открехни малко вратата! _(Тя блъска Привиденията вътре в пещерата.)_ Вървете там! А така!…

N	Кучето й докарва още две.

	Ето и тия! Хайде бързо, наредете се! Знаете много добре, че излизате само на Задушница…_(Затваря вратата.)_

	__ТИЛТИЛ__ _(отива до друга врата)_
	Какво има зад нея?

	__НОЩТА__
	Безсмислено е. Нали ти казах: Синята птица никога не е идвала тук. Но като искаш. Отвори я, щом ти прави удоволствие… Там са Болестите…

	__ТИЛТИЛ__ _(с ключ в ключалката)_
	Трябва ли да бъда предпазлив при отварянето?

	__НОЩТА__
	Не, няма смисъл… Те, горкичките, са много кротки. Нещастници! Човекът от известно време им е обявил такава война… Особено откакто откри микробите. Впрочем отвори, ще видиш…

	__ТИЛТИЛ__ _(отваря съвсем вратата, но нищо не се появява)_
	Защо не излизат?…

	__НОЩТА__
	Предупредих те: всичките са болнави и много обезкуражени… Лекарите не са никак любезни с тях. Влез за миг да ги видиш…

N	Тилтил влиза в пещерата и тутакси излиза.

	__ТИЛТИЛ__
	Синята птица не е там! Тези ваши болести наистина изглеждат много болни. Дори не вдигнаха глава…

N	Една малка _Болест_, по чехли, халат и памучно боне, се измъква от пещерата и започва да подскача из залата.

	Я, една се измъкна! Коя е тя?

	__НОЩТА__
	Нищо особено — най-малката, Хремата. Тя е от тия, дето най-малко ги преследват, и затова се чувства добре… _(Повиква Хремата.)_ Ела тук, малка моя! Много рано е още… Трябва да се изчака пролетта!

N	Хремата киха, кашля и си бърше носа, влиза в пещерата и Тилтил затваря вратата.

	__ТИЛТИЛ__ _(отива към следващата врата)_
	Я да видим тук… Какво има вътре?

	__НОЩТА__
	Внимавай! Там са Войните… Те никога не са били по-страшни и по-могъщи… Един господ знае какво ще се случи, ако някоя от тях се измъкне… За щастие, те са доста дебели и им липсва пъргавина… Но нека бъдем готови да блъснем вратата, докато ти хвърлиш бърз поглед в пещерата…

N	Тилтил доста предпазливо открехва вратата, така че да се образува малка пролука, където би могъл да прилепи око. Но веднага подпира вратата, като се развиква.

	__ТИЛТИЛ__
	Бързо! Бързо! Бутайте! Те ме видяха… Всички се надигнаха… Отварят вратата…

	__НОЩТА__
	Хайде, всички… Здраво натискайте! Хей там, Хляб, какво чакаш? Натискайте всички! Да, те са ужасно силни… А така! Отстъпиха… Още малко и… Видя ли ги?

	__ТИЛТИЛ__
	Да, да — те са огромни, чудовищни! Не, не вярвам Синята птица да е при тях…

	__НОЩТА__
	Разбира се, къде при тях! Те веднага биха я изяли. Е, не ти ли е достатъчно? Увери ли се, че нищо не може да се направи?

	__ТИЛТИЛ__
	Не, трябва да видя навсякъде. Светлината ми каза…

	__НОЩТА__
	Светлината казала!… Когато някого го е страх и си стои у дома, лесно му е да говори…

	__ТИЛТИЛ__
	Хайде сега следващата… Какво има там?

	__НОЩТА__
	Там съм затворила Мрачините и Ужасите.

	__ТИЛТИЛ__
	Може ли да се отвори?

	__НОЩТА__
	Разбира се… Те са доста тихи, като Болестите.

	__ТИЛТИЛ__ _(открехва вратата с известно недоверие и се престрашава да погледне в пещерата)_
	Не са там…

	__НОЩТА__ _(поглежда на свой ред)_
	Ей, Мрачини, какво правите? Излезте за миг, това е полезно за вас, ще ви ободри. Елате и вие, Ужаси! Няма от какво да се боите.

N	Няколко _Мрачини_ и няколко _Ужаса_, като жени, покрити с черни и зелени воали, предпазливо правят няколко крачки пред пещерата и при един жест на Тилтил бързо се връщат.

	Я се дръжте де! Той е дете, нищо лошо няма да ви стори… _(На Тилтил)_. Станали са извънредно страхливи с изключение на онези там, по-големите, които стоят в дъното…

	__ТИЛТИЛ__ _(вглежда се в дъното на пещерата)_
	О, колко са страшни!

	__НОЩТА__
	Оковани са… Те единствено не се страхуват от Човека. Но да затворим да не би да се разсърдят.

	__ТИЛТИЛ__ _(отива на следващата врата)_
	Я! Защо тази е по-тъмна? Какво има зад нея?

	__НОЩТА__
	Зад нея няма много Тайни… Ако непременно държиш, можеш също да я отвориш… Но не влизай! Бъди предпазлив, а ние отново нека бъдем готови да блъснем вратата, както направихме с Войните!

	__ТИЛТИЛ__ _(открехва с крайна предпазливост и пъха страхливо глава в пролуката)_
	О, какъв студ! Засмъдяха ме очите! Затваряйте бързо! Блъскайте! Затворете!

N	Нощта, Кучето, Котката и Захарта блъскат вратата.

	Ох, видях!

	__НОЩТА__
	Какво толкова?

	__ТИЛТИЛ__ _(потресен)_
	Не знам, но беше ужасно! Всичките седяха като чудовища без очи. Кой беше великанът, който искаше да ме хване?

	__НОЩТА__
	Трябва да е било Мълчанието. То е пазач на тази врата. Изглежда, че е било много страшно за тебе. Ти още си съвсем блед и целият трепериш…

	__ТИЛТИЛ__
	Да, никога не бих повярвал… Не бях виждал досега… И ръцете ми се вледениха…

	__НОЩТА__
	Още по-лошо ще стане, ако продължаваш…

	__ТИЛТИЛ__ _(отива към следващата врата)_
	А тази тук? И зад нея ли е така страшно?

	__НОЩТА__
	Не, вътре има по малко от всичко… Там съм сложила Звездите без предназначение, своите лични Парфюми, някои светлици, които ми принадлежат като блуждаещите огньове, светулките: там съм затворила също Росата, Песента на Славеите и така нататък…

	__ТИЛТИЛ__
	Така, така… Звездите. Песента на Славеите… Значи, и тя трябва да е там…

	__НОЩТА__
	Отвори я, щом настояваш. Всичко зад нея е безопасно.

N	Тилтил отваря широко вратата. _Звездите_ — красиви момичета, обвити в светещи, разноцветни воали, тутакси излизат от своя затвор, пръсват се из залата и образуват по стъпалата и около колоните грациозни хороводи, окъпани в светли полусенки. _Парфюмите_ на Нощта, почти невидими. _Блуждаещите огньове_, _Светулките_, прозрачната _Роса_, се присъединяват към тях, а _Песента на Славеите_ излиза на вълни от пещерата и залива целия нощен дворец.

	__МИТИЛ__ _(възхитена, пляска с длани)_
	О, колко красиви госпожи!

	__ТИЛТИЛ__
	И колко хубаво танцуват!

	__МИТИЛ__
	И колко благоухаят!

	__ТИЛТИЛ__
	И колко хубаво пеят!

	__МИТИЛ__
	А онези там, дето едва се виждат, какви са те?

	__НОЩТА__
	Парфюмите на моята сянка.

	__ТИЛТИЛ__
	А другите, ей там, дето са източени от стъкло?

	__НОЩТА__
	Росата от горите и равнините. Но стига им толкова. Това няма край… Започнат ли веднъж да танцуват, и дяволът не може да ги накара да се приберат… _(Пляска с ръце.)_ Хайде, Звезди, бързо! Времето не е подходящо за танци! Небето е покрито с големи облаци. Хайде, прибирайте се бързо, иначе ще ида да повикам някой слънчев лъч…

N	Звездите, Парфюмите и останалите хукват уплашени, влизат в пещерата, която затварят след тях. В същото време заглъхва и Песента на Славеите.

	__ТИЛТИЛ__ _(отива към вратата в дъното)_
	Ето я голямата врата!

	__НОЩТА__ _(сериозно)_
	Не я отваряй!

	__ТИЛТИЛ__
	Защо?

	__НОЩТА__
	Забранено е…

	__ТИЛТИЛ__
	Да, там се крие Синята птица. Светлината ми каза…

	__НОЩТА__ _(майчински)_
	Чуй ме, дете мое. Досега бях добра и благосклонна. Направих за теб това, което не съм правила за никого. Разкрих ти всичките си тайни. Обичам те, жал ми е за младостта и невинността ти, говоря ти като майка. Послушай ме и ми повярвай, дете мое. Откажи се, не върви по-нататък, не предизвиквай Съдбата, не отваряй тази врата!

	__ТИЛТИЛ__ _(доста разколебан)_
	Но защо?

	__НОЩТА__
	Защото не искам да се погубиш. Защото никой от онези, чуваш ли ме, никой от онези, които са я открехвали дори на косъм, не се е върнал жив. Защото всичко, което можеш да си представиш като най-страшно, всички страхотии, всички ужаси, за които се говори на земята, не са нищо в сравнение с най-невинните от тези вътре. Те връхлитат върху човека още щом зърне първите заплахи на бездната, която никой не смее да назове. Но щом настояваш, въпреки всичко, да отвориш тази врата, искам поне да почакаш аз самата да се приютя в моята кула без прозорци. Сега сам мисли, сам решавай…

N	Митил, цяла в сълзи, надава нечленоразделни викове на страх и се мъчи да дръпне оттам Тилтил.

	__ХЛЯБЪТ__ _(трака със зъби)_
	Не го правете, мой малки господарю! _(Хвърля се на колене.)_ Имайте милост към нас!… На колене ви се моля! Виждате, че Нощта е права…

	__КОТКАТА__
	Вие жертвате живота на всички.

	__ТИЛТИЛ__
	Трябва да я отворя…

	__МИТИЛ__ _(тропа с крачета през сълзи)_
	Не искам! Не искам!

	__ТИЛТИЛ__
	Нека Захарта и Хлябът хванат за ръце Митил и се спасяват заедно с нея!… Аз ще отворя…

	__НОЩТА__
	Да се спасява кой както може. Елате бързо, няма време за губене! _(Побягва.)_

	__ХЛЯБЪТ__ _(побягва обезумял)_
	Почакайте поне да стигнем до края на залата!

	__КОТКАТА__ _(също бяга)_
	Почакайте! Почакайте!

N	Скриват се зад колоните на другия край на залата. Тилтил остава сам с Кучето пред внушителната врата.

	__КУЧЕТО__ _(задъхано и хълцащо от сдържан ужас)_
	Аз оставам, оставам… Не ме е страх… Оставам… Оставам при моето малко божество… Оставам… Оставам…

	__ТИЛТИЛ__ _(гали Кучето)_
	Добре, Тило, добре! Прегърни ме!… Двама сме. Сега се пази…

N	Поставя ключа в ключалката. Вик на ужас от другия край на залата, където са се събрали страхливците. Ключът едва докосва вратата, нейните крила се разтварят откъм средата, плъзват се встрани и изчезват, наляво и надясно в стените и изведнъж се разкрива нереална, невъобразима, най-неочакваната от всички градини на бляновете и на нощната светлина, където между звездите и планетите, от един скъпоценен камък до друг скъпоценен камък, от един лунен лъч до друг лунен лъч, осветяващи всичко, до което се докосват, летят феерично сини птици. Те непрестанно и плавно се носят до края на хоризонта, неизброими, като че ли са самият дъх, лазурната атмосфера, самата същност на чудната градина. Тилтил стои очарован, възхитен в светлината на градината.

	О, небето! _(Обръща се към всички избягали.)_ Елате бързо, там са! Те са! Те са! Най-после ще ги хванем… Хиляди сини птици. Милиони!… Милиарди!… Безброй… Ела, Митил! Ела, Тило! Елате всички. Помогнете ми! _(Хвърля се всред птиците.)_ Ето, не е трудно да се ловят с ръце! Те не са диви! Не се боят от нас. Насам! Насам!

N	Притичва Митил, а след нея и останалите. Всички влизат в ослепителната градина освен Нощта и Котката.

	Гледайте! Колко са много… Сами кацат на ръцете ми… Я вижте, те се хранят с лунни лъчи! Митил, къде си? Толкова сини крила! Толкова падащи перца, че просто нищо не се вижда! Тило, да не ги ухапеш! Не им прави нищо лошо! Хващай ги съвсем леко…

	__МИТИЛ__ _(сред сините птици)_
	Вече улових седем. О, как пляскат с криле! Не мога да ги задържа…

	__ТИЛТИЛ__
	Аз също… Много са… Изплъзват ми се… Връщат се… Тило също е уловил… Те ще ни отвлекат! Ще ни отнесат в небето… Ела да излезем оттук. Светлината ни чака. Тя ще бъде доволна. Насам, насам!

N	Те се измъкват от градината с ръце пълни с птици, които се мъчат да се освободят, пресичат цялата зала сред лудото пляскане на лазурни криле и излизат вдясно, последвани от Хляба и Захарта, които не са уловили птици. Останали сами, Нощта и Котката се изкачват към дъното и гледат тревожно в градината.

	__НОЩТА__
	Не са ли я хванали?

	__КОТКАТА__
	Не са… Виждам я върху един лунен лъч… Не са могли да я достигнат — тя стои много високо…

N	Завесата пада. Веднага след това пред завесата влизат едновременно — отляво _Светлината_, отдясно — _Тилтил_, _Митил_ и _Кучето_, целите отрупани с уловените птици. Но те вече са бездушни, с увиснали глави, сломени крила. В ръцете на децата има само безжизнени останки.

	__СВЕТЛИНАТА__
	Е, хванахте ли я?

	__ТИЛТИЛ__
	Да, да… Колкото си искахме. Имаше хиляди… Ето ги! Виждаш ли ги? _(Сам гледа птиците, които поднася на Светлината, и забелязва, че те са мъртви.)_ Я виж! Вече не са живи! Какво им направихме? И твоите ли не са живи, Митил? И ти Тило също… _(Хвърля ядосано труповете на птиците.)_ Ех, че неприятно. Какво ли ги е убило? Много съм нещастен. _(Скрива глава в ръцете си, разтърсен от плач.)_

	__СВЕТЛИНАТА__ _(майчински го прегръща)_
	Не плачи, дете мое… Ти не си хванал онази, която може да живее на дневна светлина. Тя е отишла другаде… Ще я намерим…

	__КУЧЕТО__ _(гледайки мъртвите птици)_
	Могат ли да се ядат?

N	_Всички_ излизат вдясно.


>>	Пета картина

#	Гората

N	Гора, нощ, лунна светлина. Стари дървета от различни видове: дъб, бук, бряст, топола, ела, кипарис, липа, кестен и др.
N	Влиза _Котката_.

	__КОТКАТА__ _(поздравява дърветата подред)_
	Здравейте, Дървета!

	__ШЕПОТ НА ЛИСТА__
	Здравей…

	__КОТКАТА__
	Днешният ден е съдбовен за нас. Нашият враг идва да освободи силите ви и сам да се предаде. Това е Тилтил, синът на секача, който ви е причинил толкова злини. Той търси Синята птица, която единствено знае нашата тайна и която вие криете от Човека, откакто свят светува. _(Шепот на листа.)_Какво казахте? А, Тополата говори… Да, той притежава един Диамант, който има свойството мигновено да освобождава нашите души; може да ни принуди да предадем Синята птица, а стане ли това, ние ще бъдем изцяло в негова власт. _(Шепот на листа.)_ Кой говори? А, Дъбът? Как сте? _(Шепот в листата на Дъба.)_ Пак ли си хремав? Сладката папрат не се ли грижи вече за вас? Пак ревматизъм? Повярвайте ми, мъхът е причината. Твърде много си завивате краката с него. Синята птица още ли е при вас? _(Шепот в листата на Дъба.)_ Така ли? Да, няма какво да се колебаем, а да се възползваме, той трябва да изчезне. _(Шепот в листата.)_ Моля, какво казахте? Да, той е със сестричката си. И тя също трябва да умре… _(Шепот в листата.)_ Да, Кучето ги придружава. Няма начин да го отстраним… _(Шепот в листата.)_ Какво? Да го подкупим? Невъзможно… опита всичко. _(Шепот в листата.)_ А, ти ли си, Ела? Да, да, приготви четири дъски… Да, с тях са още Огънят, Захарта, Водата, Хлябът. Всички са на наша страна с изключение на Хляба, който е доста съмнителен. Единствена Светлината е благосклонна към Човека, но тя няма да дойде. Аз успях да убедя малките, че трябва да се измъкнат тайно, докато тя спи… Това е последната възможност. _(Шепот в листата.)_ А, вие сте Букът. Да, имате право, трябва да предупредим животните. Заекът носи ли своя барабан? При вас ли е? Добре, нека веднага да бие за сбор! Ето ги!

N	Чува се отдалечаващото се биене на барабана на Заека.
N	Влизат _Тилтил_, _Митил_ и _Кучето_.

	__ТИЛТИЛ__
	Тук ли е?

	__КОТКАТА__ _(мазно, угоднически, бързо се устремява към децата)_
	Ах, ето ви, ето ви, мой малък господарю! Колко добре изглеждате, колко сте хубав тази вечер! Изпреварих ви, за да известя за вашето пристигане… Всичко е наред. Този път съм сигурна, че ще хванем Синята птица. Току-що изпратих Заека да бие за сбор — тук трябва да се призоват най-главните животни. Чуват се вече в шумака… Слушайте… Те са малко плахи и не смеят да се приближат… _(Шум от различни животни: крави, свине, коне, магарета и т.н. Тихо към Тилтил, като го дръпва настрана.)_ Защо доведохте и Кучето? Нали вече ви казах, че то е в лоши отношения с всички, дори с Дърветата… Страхувам се, че гнусното му присъствие ще провали всичко.

	__ТИЛТИЛ__
	Не можах да се отърва от него… _(На Кучето, като го заплашва.)_ Ще се махнеш ли най-после, противно животно?

	__КУЧЕТО__
	Кой? Аз?… Защо?… Какво съм направил?

	__ТИЛТИЛ__
	Казах ти, върви си. Много просто — нямаш работа тук. Ти ни пречиш!

	__КУЧЕТО__
	Аз ще си мълча… Ще ви следвам отдалече… Никой няма да ме види… Искаш ли да направя стойка?

	__КОТКАТА__ _(тихо на Тилтил)_
	Как търпите подобно неподчинение? То наистина е непоносимо. Ударете му няколко тояги по носа!

	__ТИЛТИЛ__ _(бие Кучето)_
	На, да се научиш да се подчиняваш веднага!

	__КУЧЕТО__ _(скимти)_
	Ох, ох, ох…

	__ТИЛТИЛ__
	Какво рече?

	__КУЧЕТО__
	Трябва да те целуна, защото ме наби. _(Буйно прегръща и гали Тилтил.)_

	__ТИЛТИЛ__
	Е, добре, стига толкова!… Върви си!

	__МИТИЛ__
	Не, не, искам да остане. Страх ме е от всичко, когато не е с нас…

	__КУЧЕТО__ _(подскача и едва не прекатурва Митил, като я отрупва с бързи и възторжени ласки)_
	О, доброто момиченце! Колко е хубава, колко е добричка! Колко е хубава! Колко е сладка! Искам да те целуна… Още, още, още!

	__КОТКАТА__
	Какъв глупак! Ще се разправим ние с тебе… Но сега да не губим време… Завъртете Диаманта!

	__ТИЛТИЛ__
	Къде трябва да застана?

	__КОТКАТА__
	В този лунен лъч — по-ясно се виждате. Тук! Завъртете го леко…

N	Тилтил завъртва Диаманта. Тутакси продължителна тръпка раздвижва листата и клоните. Най-старите и най-величествени дънери се открехват, за да освободят душата, която е била затворена в тях. Видът на всяка Душа съответства на вида на дървото, което представлява. Душата на _Бряста_ например е задъхан, шкембест, мрачен гном. Душата на _Липата_ е миролюбива, жизнерадостна, дружелюбна. Душата на _Бука_ — елегантна и пъргава, на _Брезата_ — бяла, резервирана, неспокойна; на _Върбата_ — хилава, разчорлена, плачлива; на _Елата_ — източена, измършавяла, мълчалива; на _Кипариса_ — трагична; на _Кестена_ — превзета, малко снобска; на _Тополата_ — игрива, досадна, бъбрива. Едни излизат бавно от своите стволове, изтръпнали, протягат се като след пленничество или вековен сън, други се освобождават с един скок, бодри, забързани, всички се струпват около двете деца, като застават колкото се може по-близко до дървото, от което са се родили.

	__ТОПОЛАТА__ _(притичва първа и вика оглушително)_
	Хора! Малки хора! Ще можем да им говорим. Свърши се с мълчанието! Свърши се! Откъде идват? Кои са? _(На Липовото дърво, което се приближава, невъзмутимо пушейки лулата си.)_ Ти, Липово дърво, познаваш ли ги?

	__ЛИПАТА__
	Не си спомням да съм ги виждала…

	__ТОПОЛАТА__
	Ами, ами! Ти познаваш всички хора, постоянно се навърташ край домовете им.

	__ЛИПАТА__ _(взира се в децата)_
	Не, не, уверявам ви… Не ги познавам… Те са още малки. Аз познавам само влюбените, които идват да ме видят на лунна светлина, или пияниците, дето вдигат наздравица под клоните ми…

	__КЕСТЕНА__ _(важно слага монокъла си)_
	Какво е това? А, селски беднячета?

	__ТОПОЛАТА__
	Ех и вие, господин Кестен, откакто посещавате само булевардите на големите градове…

	__ВЪРБАТА__ _(приближава, стенейки, обута в дървени обувки сабо)_
	Боже, боже, пак са дошли да ми секат главата и ръцете, за да си правят снопи…

	__ТОПОЛАТА__
	Тишина! Дъбът излиза от двореца си! Тази вечер видът му е много измъчен. Не намирате ли, че е остарял? На колко ли години е вече? Елата казва, че бил на четири хиляди години, но съм сигурна, че преувеличава. Внимание, той ще ни каже какво става тук…

N	_Дъбът_ бавно се приближава. Приказно стар, с корона от бял имел, облечен в дълга зелена роба, извезана с мъх и лишеи. Сляп е, бялата му брада се развява от вятъра. С едната си ръка се обляга на чепата тояга, а с другата се държи за едно младо _Дъбче_, което му е водач. Синята птица е кацнала на рамото му. Раздвижване на почит при приближаването му. Дърветата се нареждат и се покланят.

	__ТИЛТИЛ__
	Той носи Синята птица!… Бързо, бързо! Насам! Дайте ми я!

	__ДЪРВЕТАТА__
	Тишина!

	__КОТКАТА__ _(на Тилтил)_
	Свалете си шапката, това е Дъбът!

	__ДЪБЪТ__ _(на Тилтил)_
	Кой си ти?

	__ТИЛТИЛ__
	Тилтил, господине. Кога ще мога да взема Синята птица?

	__ДЪБЪТ__
	Тилтил, синът на секача?

	__ТИЛТИЛ__
	Да, господине.

	__ДЪБЪТ__
	Баща ти ни е сторил много зло. Само в моето семейство той е причинил смъртта на шестстотин мои синове, четиристотин седемдесет и пет чичовци и лели, хиляда и двеста братовчеди и братовчедки, триста и осемдесет невести и дванадесет хиляди правнуци.

	__ТИЛТИЛ__
	Не знам, господине… Сигурно не го е направил нарочно.

	__ДЪБЪТ__
	А ти какво търсиш тук и защо накара душите ни да излязат от своите покои?

	__ТИЛТИЛ__
	Господине, моля да ме извините за безпокойството, но Котката ми беше казала, че вие бихте могли да ни съобщите къде се намира Синята птица.

	__ДЪБЪТ__
	Да, знам, търсиш Синята птица, или, с други думи, великата тайна за нещата, за щастието, за да могат Хората да направят още по-тежко нашето робство.

	__ТИЛТИЛ__
	Не, господине, не е за това. Тя е нужна на внучката на феята Берилюн, която е много болна…

	__ДЪБЪТ__ _(налага му да млъкне)_
	Стига!… Не чувам животните. Къде са те? Тях това ги засяга толкова, колкото и нас. Ние, Дърветата, не бива сами да понесем отговорността за тежките мерки, които се налага да вземем. Денят, в който Хората научат, че сме извършили това, което сега ще извършим, ще има страхотни репресалии… Тъй че се налага нашето съгласие да бъде единодушно, за да бъде единодушно и мълчанието ни.

	__ЕЛАТА__ _(гледа над останалите дървета)_
	Животните пристигат. Заекът ги предвожда. Ето душата на Коня, на Бика, на Вола, на Кравата, на Вълка, на Овена, на Прасето, на Петела, на Козата, на Магарето и на Мечката…

N	По реда на изброяването влизат последователно _душите на Животните_, приближават се и сядат между дърветата; прави изключение само душата на Козата, която шари насам-натам, и на Прасето, което рови корени…

	__ДЪБЪТ__
	Всички ли са налице?

	__ЗАЕКЪТ__
	Кокошката не дойде, понеже мъти яйцата си. Дивият заек беше зает с бягане, Елена го боляха рогата, Лисицата се чувства неразположена — ето нейното медицинско… Гъската не можа да схване за какво става дума, а пък Пуякът се ядоса.

	__ДЪБЪТ__
	Трябва много да се съжалява за тези въздържали се от гласуването. Въпреки това ние имаме достатъчно гласове. Вие, братя мои, знаете по какъв въпрос сме се събрали. Тук присъстващото дете, благодарение на един талисман, откраднат от Силите на Земята, може да обсеби Синята птица и по такъв начин да изтръгне тайната, която ние пазим, откакто свят светува. Но тъй като ние познаваме много добре Човека, не храним никакво съмнение за съдбата, която ни очаква, щом той завладее тайната… Ето защо всяко колебание ми се струва не само глупаво, но и престъпно. Часът е тежък, детето трябва да изчезне, преди да е станало късно…

	__ТИЛТИЛ__
	Какво каза той?

	__КУЧЕТО__ _(обикаля около Дъба и се зъби)_
	Виждаш ли зъбите ми, стара сванто?

	__БРЯСТЪТ__ _(възмутен)_
	То обижда Дъба!

	__ДЪБЪТ__
	Кучето ли е? Да се изхвърли оттук! Не бива да търпим предател между нас…

	__КОТКАТА__ _(тихо на Тилтил)_
	Отдалечете Кучето, това е някакво недоразумение… Оставете ме сама да действам, аз ще оправя нещата. По-скоро го махнете!…

	__ТИЛТИЛ__ _(на Кучето)_
	Върви си, ако обичаш.

	__КУЧЕТО__
	Нека му разкъсам пантофите от мъх на този стар ревматик. Голям смях ще падне!

	__ТИЛТИЛ__
	Млък! Върви си… Хайде, махай се, противно животно!

	__КУЧЕТО__
	Добре, добре, ще си отида… Но когато ще имаш нужда от мене, ще се върна…

	__КОТКАТА__ _(тихо на Тилтил)_
	По-благоразумно ще бъде да го вържем, инак ще прави бели. Дърветата ще се разсърдят и всичко ще отиде по дяволите…

	__ТИЛТИЛ__
	Как да го вържа? Някъде съм загубил верижката му…

	__КОТКАТА__
	А, ето, навреме се приближава Бръшлянът със здравите си върви…

	__КУЧЕТО__ _(ръмжейки)_
	О, ще се върна! Аз ще се върна! Подагра такава! Бронхит такъв! Купчина хилави стари клони и гнили корени… Котката обърква всичко това. Но аз ще й дам да се разбере… Какво шушукаш там, Юда такава, тигър, маршал Базен! Ау, ау, ау!

	__КОТКАТА__
	Чухте ли? Всички ни обижда.

	__ТИЛТИЛ__
	То наистина е непоносимо и вече не можем да се разбираме… Господин Бръшлян, бихте ли го завързали?

	БРЪШЛЯНЪТ _(приближава се доста боязливо към Кучето)_ Няма ли да ме ухапе?

	__КУЧЕТО__ _(ръмжейки)_
	Напротив! Напротив! Ще те разцелувам. Опитай, ще видиш!… Приближи се, приближи се… Купчина стари върви!

	__ТИЛТИЛ__ _(заплашва го с тояжка)_
	Тило!

	__КУЧЕТО__ _(влачи се в краката му и върти опашка)_
	Какво да правя, мое малко божество!

	__ТИЛТИЛ__
	Да легнеш по корем! Да се подчиниш на Бръшляна. Остави се да те върже здраво, иначе…

	__КУЧЕТО__ _(ръмжи със стиснати зъби, докато Бръшлянът го връзва)_
	Каква ти връвчица. Това е въже за бесене! Синджир за телета. Връв за свинчета. Мое малко божество, той ми връзва и лапите! Души ме!

	__ТИЛТИЛ__
	Нека! Заслужаваш… Млък там, стой мирен, ти наистина си непоносим.

	__КУЧЕТО__
	Ти грешиш, но все едно… Те имат мръсни намерения, пази се, мое малко божество. Запушват ми устата… не мога повече да говоря…

	БРЪШЛЯНЪТ _(омотал Кучето като вързоп)_
	Къде да го занеса? Така го омотах, че дума вече не може да изрече…

	__ДЪБЪТ__
	Да се завърже здраво ей там зад моя дънер, на големия ми корен. После ще решим какво да правим с него.

N	Бръшлянът, подпомогнат от Тополата, отмъква Кучето зад дънера на Дъба.

	Готово ли е? Ето сега, когато вече се отървахме от този неудобен свидетел, от този ренегат, нека обсъдим всичко според нашата истина, нашето правосъдие… Няма да крия, вълнението ми е дълбоко и мъчително… За пръв път ни се отдава възможност да съдим Човека и да го накараме да почувства нашето могъщество. Не вярвам, че след злото, което ни е причинил, след чудовищната несправедливост, понесена от нас, ще има и най-малко съмнение относно присъдата, която го очаква…

	__ВСИЧКИ ДЪРВЕТА И ВСИЧКИ ЖИВОТНИ__
	Не! Не! Не! Без колебание! Бесилка! Смърт! Той беше много несправедлив… Прекалено много злоупотреби. Твърде дълго търпяхме от него… Да го смажем! Да го изядем! Още сега! Още сега!

	__ТИЛТИЛ__ _(на Котката)_
	За какво става въпрос? Недоволни ли са от нещо?

	__КОТКАТА__
	Не се безпокойте. Малко са сърдити, понеже Пролетта е закъсняла… Оставете на мене, аз ще оправя всичко…

	__ДЪБЪТ__
	Вашето единодушие беше неминуемо. Сега, за да избегнем последствията от отмъщението, трябва да уточним кое наказание ще бъде най-изгодно, най-удобно, най-бързо и най-сигурно. Освен това трябва да оставим колкото се може по-малко улики, та когато хората намерят телцата им в гората…

	__ТИЛТИЛ__
	Какво значи всичко това? За какво намеква той? На мен взе да ми омръзва… Щом той притежава Синята птица, да ми я даде и толкоз…

	__БИКЪТ__ _(приближава се)_
	Най-практично и най-сигурно е едно мушване с рога в корема и готово. Да го бодна ли?

	__ДЪБЪТ__
	Кой казва това?

	__КОТКАТА__
	Бикът…

	__КРАВАТА__
	По-добре да си кротува… Аз не се бъркам. И без това имам да опаса цялата трева на онова пасбище под синята лунна светлина… Имам си доста работа…

	__ВОЛЪТ__
	И аз… Впрочем, предварително съм съгласен с всичко.

	__БРЯСТЪТ__
	Аз пък предлагам най-високия си клон, за да ги обесим!

	__БРЪШЛЯНЪТ__
	Аз ще направя примката…

	__ЕЛАТА__
	От мен четирите дъски за сандъчето…

	__КИПАРИСЪТ__
	От мен — отстъпка на място за вечни времена…

	__ВЪРБАТА__
	Най-просто би било да ги удавим в една от моите реки… Аз ще се заема с това.

	__ЛИПАТА__ _(помирително)_
	Чакайте, чакайте… Дали е необходимо да стигаме до такива крайности? Те са още много млади. Чисто и просто би могло да им се попречи да злосторничат, като ги отворим зад една ограда. Аз сама се наемам да я издигна, като се посадя наоколо.

	__ДЪБЪТ__
	Кой каза това? Струва ми се, че разпознах медения нас на Липата…

	__ЕЛАТА__
	Точно така!

	__ДЪБЪТ__
	Значи, и между нас има отстъпник, както и между животните! Досега ние се оплаквахме само от измяната на плодните Дървета, но те не са истински дървета…

	__СВИНЯТА__ _(като върти лакомите си очички)_
	Аз мисля, че най-напред трябва да излапаме момиченцето… То май е доста крехко…

	__ТИЛТИЛ__
	Какво каза? Чакай малко, мръсен…

	__КОТКАТА__
	Не знам какво им става, но работата взема лош обрат…

	__ДЪБЪТ__
	Тишина! Въпросът е да определим кой от нас ще има честта да нанесе първия удар, който ще отстрани надвисналата над нашите върхари най-голяма опасност, която ни е гроязла, откакто се е появил Човекът…

	__ЕЛАТА__
	Тази чест се пада вам, царю наш и наш патриарх!

	__ДЪБЪТ__
	Елата ли каза нещо? Уви! Много съм стар… Сляп, недъгав, ръцете ми са схванати и вече не ми се подчиняват… На вас, сестро, винаги зелена, винаги изправена, вие, която сте видели раждането на повечето от тези дървета, на вас се пада, вместо на мен, славата от благородната постъпка за нашето освобождаване…

	__ЕЛАТА__
	Благодаря ви, дълбокоуважаеми отче, но тъй като вече ми се падна честта да погреба двете жертви, боя се, че ще възбудя справедливата завист на моите колеги и съм убедена, че след нас най-стар и най-достоен е Букът. При това притежава най-добрия кривак…

	__БУКЪТ__
	Нали знаете, че съм прояден от червеи и кривакът ми съвсем не е сигурен… Но мисля, че Брястът и Кипарисът имат мощни оръжия…

	__БРЯСТЪТ__
	Няма нищо по-добро за мен, но едва се държа на краката си. Тази нощ една къртица ми навехна палеца…

	__КИПАРИСЪТ__
	Що се отнася до мен, аз съм готов… Но както и нашата добра сестра, Елата, аз получих вече ако не привилегията да ги погреба, поне преимуществото да стоя и да плача над гроба им… Би било незаконно да се заемат няколко длъжности. Обърнете се към Тополата…

	__ТОПОЛАТА__
	Защо към мен? За какво ме мислите? Моето дърво е по-крехко от плътта на детенце. И после… просто не знам какво ми е. Треперя от треска… Погледнете листата ми. Сигурно днес призори съм се простудила…

	__ДЪБЪТ__ _(избухва от негодувание)_
	Страх ви е от Човека! Дори тези малки деца, сами и безпомощни, ви вдъхват тайнствения ужас, който ни направи завинаги негови роби. Е-е, не! Стига! Щом е тъй, щом е дошъл часът, аз ще тръгна сам, стар, парализиран, треперещ, сляп, срещу вековния враг. Къде е той? _(Като опипва с тоягата си, тръгва към Тилтил.)_

	__ТИЛТИЛ__ _(вади нож от джоба си)_
	На мене ли се заканва този старик с грамадната си тояга?

N	Всички останали дървета надават вик на ужас при вида на ножа — тайнственото и непобедимо оръжие на Човека. Те застават помежду им и задържат Дъба.

	__ДЪРВЕТАТА__
	Ножът! Внимавайте… Ножът!

	__ДЪБЪТ__ _(мъчи се да се освободи)_
	Оставете ме! Не ме интересува! Нито нож, нито секира… Кой ме спира? Кой? Вие всички? Всички вие искате да ме спрете?! _(Хвърля тоягата си.)_ Добре, така да бъде! Позор за нас! Нека животните ни освободят!

	__БИКЪТ__
	Точно така! Аз се наемам… Едно ръгване и…

	__ВОЛЪТ И КРАВАТА__ _(задържат го за опашката)_
	Ти защо се бъркаш? Я не прави глупости! Тая работа е нечиста. Зле ще свърши… И накрая какво! Ние ще оперем пешкира… Не се бъркай — нека дивите животни я свършат…

	__БИКЪТ__
	Не, не! Моя работа е! Чакайте! Я ме дръжте по-здраво, че ще направя някоя беля…

	__ТИЛТИЛ__ _(към Митил, която вика уплашено)_
	Не се бой, застани зад мен… Имам нож…

	__ПЕТЕЛЪТ__
	Брей, че е решителен малкият!

	__ТИЛТИЛ__
	Значи, сте се заели с мен, така ли?

	__МАГАРЕТО__
	Разбира се, малкият! Ти чак сега ли се усети?

	__СВИНЯТА__
	Можеш да си прочетеш молитвата, хайде, че дойде последният ти час! И не крий момиченцето. Дай да му се насладя. Първо него ще излапам…

	__ТИЛТИЛ__
	Какво съм ви направил?

	__ОВЕНЪТ__
	Нищо, малкият — изял си само братчето ми, двете ми сестри, тримата ми чичовци, леля ми, дядо, баба… Чакай, чакай, когато паднеш, ще видиш, че и аз съм имал зъби…

	__МАГАРЕТО__
	А пък аз — копита.

	__КОНЯТ__ _(горделиво рови с предни копита)_
	Ще видите това, което… ще видите… Как предпочитате: да го разкъсам със зъби или да го стъпча с копита? _(Той величествено се приближава към Тилтил, който застава срещу него и вдига ножа. Обхванат изведнъж от паника, Конят обръща гръб и побягва с всички сили.)_ А, не! Не е честно… Това не влиза в играта! Той се защищава…

	__ПЕТЕЛЪТ__ _(не може да спре възторга си)_
	Малкият никак не си поплюва!

	__СВИНЯТА__ _(на Вълка и Мечката)_
	Предлагам да се втурнем заедно… Аз ще ви поддържам тила. Ще ги съборим и ще си поделим малката, щом я проснем…

	__ВЪЛКЪТ__
	Вие отвлечете вниманието им… а пък аз ще ги заобиколя… _(Той напада Тилтил изотзад и почти го поваля.)_

	__ТИЛТИЛ__
	Ах, че подлост! _(Той се изправя на едно коляно и размахва ножа, като прикрива сестричката си, която надава отчаяни викове. Като го виждат почти повален, Дърветата и Животните се приближават и се опитват да му нанесат удари. Внезапно става тъмно, Тилтил отчаяно вика за помощ.)_ Помощ! Помощ!… Тило!… Тило!… Къде е Котката? Тило? Тилет! Тилет! Елате, елате!

	__КОТКАТА__ _(лицемерно, настрана)_
	Не мога… Изкълчих си лапата…

	__ТИЛТИЛ__ _(отбива ударите и се отбранява както може)_
	Помогнете ми! Тило! Тило! Не мога повече… Те са много! Мечката, Свинята, Вълкът, Магарето, Елата, Букът… Тило! Тило!

N	Влачейки скъсаните върви, _Кучето_ изскача зад гърба на Дъба, разблъсква Дърветата и Животните, хвърля се пред Тилтил и го защищава с настървение.

	__КУЧЕТО__ _(хапе с все сила)_
	На ти! На ти! С теб съм, мое малко божество! Умея здраво да хапя! На ти, Мечко, и на тебе по грамадния ги дирник! Някой да иска още? Ето и за Прасето, ето и за Коня, ето и за опашката на Бика! Раздрах гащите на Бука, полите на Дъба… Елата се изпари… Ами да, щом стана горещо…

	__ТИЛТИЛ__ _(съсипан)_
	Не мога повече. Кипарисът ме удари силно по главата…

	__КУЧЕТО__
	Ох! Върбата ме цапна и ми счупи лапата…

	__ТИЛТИЛ__
	Отново настъпват… Всички заедно… Този път Вълкът…

	__КУЧЕТО__
	Остави, аз ще се справя с него!

	__ВЪЛКЪТ__
	Глупак такъв! Уж си наш брат!… Родителите му са удавили твоите малки!

	__КУЧЕТО__
	Много правилно. По-добре. Те приличаха на тебе!

	__ВСИЧКИ ДЪРВЕТА И ЖИВОТНИ__
	Родоотстъпник! Глупак! Предател! Изменник! Простак! Юда! Остави момчето — то носи смърт! Върни се при нас!

	__КУЧЕТО__ _(опиянено от бойна страст и жертвоготовност)_
	Не! Не! Дори и сам срещу всички… Не, не! Верен на божествата! На най-добрите, на най-великите… _(На Тилтил.)_ Внимавай — Мечката… Пази се от Бика! Аз ще му скоча на врата! Ох, някой ме ритна… Магарето ми счупи два зъба…

	__ТИЛТИЛ__
	Не мога повече, Тил! Ох… Брястът ме удари… Виж, ръката ми кърви… Това е от Вълка или от Свинята…

	__КУЧЕТО__
	Почакай, мое малко божество… Дай да те целуна… Да ти оближа раната. Ще ти стане по-добре. Закрий се зад мен. Няма да посмеят да се доближат… А?! Пак идват! А този път ще бъде здрав удар! Да не се предаваме…

	__ТИЛТИЛ__ _(пада на земята)_
	Не, не мога повече…

	__КУЧЕТО__
	Някой идва! Чувам и подушвам…

	__ТИЛТИЛ__
	Кой? Къде?

	__КУЧЕТО__
	Ей там! Светлината… Тя ни намери… Спасени сме, мой малки господарю! Прегърни ме! Спасени! Виж, те се изплашиха — отстъпват… Страх ги е.

	__ТИЛТИЛ__
	Светлина! Светлина! Елате! Побързайте! Те се бяха разбунтували — всички са против нас…

N	Влиза _Светлината_. Колкото повече се приближава, Зората изгрява и осветява гората.

	__СВЕТЛИНАТА__
	Какво става тук, какво има? Но, клетнико, не се ли досети? Завъртваш Диаманта и — готово. Те веднага ще се върнат в Мрака и Мълчанието, никога повече няма да видиш техните страсти.

N	Тилтил завъртва Диаманта. Душите на дърветата тутакси се спускат към своите стволове и те се затварят. Духовете на животните също изчезват и в далечината се виждат да пасат кротко една крава и един овен. Гората отново става невинна. Учуден, Тилтил се оглежда наоколо.

	__ТИЛТИЛ__
	Къде са? Какво им беше станало? Подлудели ли бяха?

	__СВЕТЛИНАТА__
	Не, те са си все същите, но ние не знаем това, защото не ги виждаме. Нали те предупредих — опасно е да ги събуждаш, когато не съм тук…

	__ТИЛТИЛ__ _(бърше ножа си)_
	Нищо, но без Кучето и ако нямах този нож… Никога не бих повярвал, че са толкова зли…

	__СВЕТЛИНАТА__
	Увери ли се, че Човекът е съвсем сам срещу всички на този свят?

	__КУЧЕТО__
	Боли ли те много, мое малко божество?

	__ТИЛТИЛ__
	Нищо особено. Митил така и не докоснаха. Ти как си, мой добричък Тило? Виждам — устата ти е в кръв, а лапата ти — счупена.

	__КУЧЕТО__
	Да не говорим за това. Утре и помен няма да остане… Но битката беше гореща…

	__КОТКАТА__ _(излиза из един храст, като накуцва)_
	И аз съм на същото мнение… Бикът така ме ръгна в корема, че… Няма белег, но много боли… И Дъбът ми счупи лапата…

	__КУЧЕТО__
	Много бих искал да зная коя.

	__МИТИЛ__ _(гали Котката)_
	Наистина ли, бедничка моя Тилет? А ти къде беше, не те забелязах…

	__КОТКАТА__ _(лицемерно)_
	Ранена бях, мъничка майчице, още от самото начало, когато атакувах отвратителното Прасе, дето искаше да те изяде… Тогава Дъбът ме удари така, че ме замая…

	__КУЧЕТО__ _(на Котката, през зъби)_
	Виж какво, ела да ти кажа две думи… Нищо няма да загубиш, ако ги чуеш…

	__КОТКАТА__ _(плачливо на Митил)_
	Мъничка майчице, той ме обижда! Иска да ми стори зло!…

	__МИТИЛ__ _(на Кучето)_
	Ще я оставиш ли на мира, противно същество?

N	_Всички_ излизат.

N	Завеса


>	Четвърто действие

>>	Шеста картина

#	_Пред завесата_

N	Влизат _Тилтил_, _Митил_, _Светлината_, _Кучето_, _Котката_, _Хлябът_, _Огънят_, _Захарта_, _Водата_ и _Млякото_.

	__СВЕТЛИНАТА__
	Получих една бележка от феята Берилюн, в която ми съобщава, че Синята птица е може би „тук“…

	__ТИЛТИЛ__
	Къде е това „тук“?

	__СВЕТЛИНАТА__
	ТУК, в гробището зад стената. Изглежда, някой от мъртвите я крие в гроба си. Остава само да разберем кой. Май ще се наложи да ги огледаме един по един.

	__ТИЛТИЛ__
	Да ги огледаме? Как ще стане това?

	__СВЕТЛИНАТА__
	Много просто. В полунощ, за да не ги безпокоим, ти ще завъртиш Диаманта. Ще наблюдаваме как излизат от земята, а ще забележим и кои не излизат…

	__ТИЛТИЛ__
	Няма ли да се сърдят?

	__СВЕТЛИНАТА__
	Не, ни най-малко. Дори няма да се усъмнят. Те не обичат да ги безпокоят, но тъй или иначе, имат навик да излизат в полунощ и това съвсем няма да ги притесни.

	__ТИЛТИЛ__
	Защо Хлябът, Захарта и Млякото са така пребледнели и не продумват нищо?

	__МЛЯКОТО__ _(олюлява се)_
	Усещам, че ще се пресека…

	__СВЕТЛИНАТА__ _(тихо на Тилтил)_
	Не им обръщай внимание. Те се боят от мъртвите.

	__ОГЪНЯТ__ _(подскачайки)_
	Мен не ме е страх! Свикнал съм да ги горя. По-рано ги изгарях всичките. По-забавно беше, отколкото днес.

	__ТИЛТИЛ__
	А Тило защо трепери? Да не би и той да се страхува?

	__КУЧЕТО__ _(трака със зъби)_
	Аз ли? Не треперя, аз никога не се боя. Но ако ти решиш да си отидеш, и аз ще си отида…

	__ТИЛТИЛ__
	И Котката нищо не продумва…

	__КОТКАТА__ _(тайнствено)_
	На мен ми е ясно…

	__ТИЛТИЛ__ _(на Светлината)_
	Ти ще дойдеш ли с нас?

	__СВЕТЛИНАТА__
	Не. За предпочитане е с Нещата и Животните да остана на входа на гробището. Още не е дошло времето… Светлината все още не може да прониква при Мъртвите. Ще ви оставя сами с Митил.

	__ТИЛТИЛ__
	А Тило няма ли да може да остане с нас?

	__КУЧЕТО__
	Да, да, оставам, оставам. Искам да остана с моето малко божество!

	__СВЕТЛИНАТА__
	Невъзможно! Заповедта на Феята е изрична, пък и наистина няма от какво да се боиш…

	__КУЧЕТО__
	Добре, добре. Толкова по-зле! Ако са лоши, мое малко божество, ти ще подсвирнеш ей тъй… _(Подсвирва.)_ И ще видиш… Ще стане същото като в гората. Ау-ау-ау!

	__СВЕТЛИНАТА__
	Хайде, довиждане, мили мои… Няма да бъда далече. _(Прегръща децата.)_ Тези, които ме обичат и които аз обичам, ще ме намерят винаги… _(На Нещата и на Животните.)_ Вие, останалите, насам!

N	Излиза с тях. Децата са сами в средата на сцената. Завесата се открива за седма картина.


>>	Седма картина

#	Гробището

N	Нощ е. Лунна светлина. Селско гробище. Много гробове, могилки, покрити с трева, дървени кръстове, надгробни плочи и т.н.
N	_Тилтил_ и _Митил_ стоят до една надгробна колона.

	__МИТИЛ__
	Страх ме е!

	__ТИЛТИЛ__ _(доста неуверено)_
	Аз никога не се страхувам…

	__МИТИЛ__
	Кажи, умрелите лоши ли са?

	__ТИЛТИЛ__
	Не, нали не са живи!

	__МИТИЛ__
	Виждал ли си досега някой умрял?

	__ТИЛТИЛ__
	Да, веднъж, на времето си, когато бях съвсем малък.

	__МИТИЛ__
	Как изглеждаше?

	__ТИЛТИЛ__
	Много бял, много спокоен, съвсем студен и не говори.

	__МИТИЛ__
	Ще ги видим ли?

	__ТИЛТИЛ__
	Разбира се, щом Светлината ни е обещала…

	__МИТИЛ__
	Къде са сега умрелите?

	__ТИЛТИЛ__
	Тук, под тревата или под големите плочи…

	__МИТИЛ__
	През цялата година тук ли стоят?

	__ТИЛТИЛ__
	Да.

	__МИТИЛ__ _(показва надгробните плочи)_
	Това вратите на къщите им ли са?

	__ТИЛТИЛ__
	Да.

	__МИТИЛ__
	И излизат ли, когато времето е хубаво?

	__ТИЛТИЛ__
	Те могат да излизат само нощем.

	__МИТИЛ__
	Защо?

	__ТИЛТИЛ__
	Защото са по ризи…

	__МИТИЛ__
	И когато вали, пак ли излизат?

	__ТИЛТИЛ__
	Когато вали, си остават у тях…

	__МИТИЛ__
	Дали е хубаво у тях?

	__ТИЛТИЛ__
	Казват, че било тясно…

	__МИТИЛ__
	Имат ли си дечица?

	__ТИЛТИЛ__
	Сигурно. Всички, които са умрели…

	__МИТИЛ__
	С какво ли живеят?

	__ТИЛТИЛ__
	Ядат корени…

	__МИТИЛ__
	Ще ги видим, нали?

	__ТИЛТИЛ__
	Разбира се, щом завъртя Диаманта, всичко се вижда.

	__МИТИЛ__
	Ами какво ще кажат?

	__ТИЛТИЛ__
	Нищо няма да кажат, защото не говорят.

	__МИТИЛ__
	Как така не говорят?

	__ТИЛТИЛ__
	Няма какво да кажат…

	__МИТИЛ__
	Как така няма какво да кажат?…

	__ТИЛТИЛ__
	Е-е, досаждаш ми! Мълчание.

	__МИТИЛ__
	Кога ще завъртиш Диаманта?

	__ТИЛТИЛ__
	Много добре знаеш какво каза Светлината — да почакаме до полунощ, тогава по-малко ще ги обезпокоим…

	__МИТИЛ__
	Защо по-малко ще ги обезпокоим?

	__ТИЛТИЛ__
	Защото по това време излизат да се разведрят.

	__МИТИЛ__
	Вече не е ли полунощ?

	__ТИЛТИЛ__
	Виждаш ли циферблата на черквата?

	__МИТИЛ__
	Виждам дори малката стрелка…

	__ТИЛТИЛ__
	Е! Полунощ ще удари… Ето! Точно… Чуваш ли?

N	Чуват се дванадесет удара на камбана.

	__МИТИЛ__
	Искам да си отивам.

	__ТИЛТИЛ__
	Вече няма време… Ще завъртя Диаманта…

	__МИТИЛ__
	Не! Не! Недей! Искам да си вървя. Страх ме е, братче, ужасно ме е страх…

	__ТИЛТИЛ__
	Няма нищо опасно.

	__МИТИЛ__
	Не искам да гледам мъртви! Не искам да ги гледам!

	__ТИЛТИЛ__
	Добре, няма да ги гледаш, ще си затвориш очите…

	__МИТИЛ__ _(хваща се за дрехата на Тилтил)_
	Не искам, Тилтил! Не, не бива! Те ще излязат от земята…

	__ТИЛТИЛ__
	Не трепери така! Ще излязат само за малко…

	__МИТИЛ__
	Ама и ти трепериш! Сигурно ще бъдат страхотни!

	__ТИЛТИЛ__
	Време е, да не пропусна часа…

N	Тилтил завъртва Диаманта. Напрегнат миг на мълчание и неподвижност. След това кръстовете се разклащат, могилките се разтварят бавно, надгробните плочи се повдигат.

	__МИТИЛ__ _(сгушва се в Тилтил)_
	Излизат… Ето ги!

N	Сега от всички разтворени гробове започва постепенно едно разцъфване — отпърво крехко, нерешително, като водни изпарения, после — с девствена белота — все по-гъсто и кичесто, все по-високо, изобилно и разкошно, малко по малко то завладява всичко, превръща гробището във вълшебна сватбена градина, над която не закъсняват да се издигнат първите лъчи на зората. Росата блещука, цветовете се разцъфват, вятърът шушне в листата, жужат пчели, птиците се пробуждат и изпълват пространството с първото опиянение на химните за слънцето и за живота.
N	Потресени и възхитени, Тилтил и Митил се държат за ръце и пристъпват сред цветята, търсейки следите от гробовете…

	А къде са умрелите? _(Гледа в тревата.)_

	__ТИЛТИЛ__ _(също търси)_
	Няма умрели…

N	Завеса


>>	Осма картина

#	Пред завесата, която представлява небе с красиви облаци.

N	Влизат _Тилтил_, _Митил_, _Светлината_, _Кучето_, _Котката_, _Хлябът_, _Огънят_, _Захарта_, _Водата_, _Млякото_.

	__СВЕТЛИНАТА__
	Вярвам, че този път ще хванем Синята птица. Трябваше още по-рано да се сетя… И едва тази сутрин, докато възстановявах силите си в зората, като лъч от небето ми хрумна една идея. Ние сме до входа на вълшебните градини, където се намират събрани под охраната на Съдбата всички човешки Радости и Щастия…

	__ТИЛТИЛ__
	Много ли са? Ще получим ли някоя от тях? Големи ли са, или са малки?

	__СВЕТЛИНАТА__
	Има и по-едри, и по-дребни, и пълни, и деликатни, много красиви и други — не чак толкова приятни… Но най-грозните преди известно време бяха изгонени от Градините и се приютиха при Нещастията. Трябва да се отбележи, че Нещастията обитават едно леговище в съседство с Градината на Щастията и са отделени само с една тъничка завеса от изпарения, която вятърът всеки миг повдига… Той пък духа от висините на Справедливостта или откъм недрата на Вечността. Сега трябва да се уговорим за всичко и да вземем някои предохранителни мерки… Общо взето, Щастията са много добродушни, но все пак има някои по-опасни и по-коварни и от най-големите Нещастия…

	__ХЛЯБЪТ__
	Хрумна ми нещо! Ако са опасни и коварни, няма ли да е за предпочитане да чакаме тук на вратата, за да можем да се притечем на помощ на децата, ако им се наложи да бягат?

	__КУЧЕТО__
	Няма нужда! Няма нужда! Аз искам да придружавам навсякъде моите малки божества… Който се бои, да остане на вратата! Нямаме нужда _(гледа към Хляба)_ от страхливци… _(Гледа към Котката.)_ Нито от предатели…

	__ОГЪНЯТ__
	И аз ще отида! Изглежда, че е забавно… Там танцували непрекъснато…

	__ХЛЯБЪТ__
	Ами ядат ли?

	__ВОДАТА__ _(хленчи)_
	Не познавам дори и най-малкото щастие… И аз искам най-сетне да ги видя…

	__СВЕТЛИНАТА__
	Мълчете, моля ви се, никой не ви пита! Ето какво реших: Кучето, Хлябът и Захарта ще придружават децата. Водата няма да влезе, защото е много студена, нито Огънят, защото е много немирен. Настоявам Млякото да остане при вратата, защото е много впечатлително; колкото до Котката — да прави каквото иска…

	__КУЧЕТО__
	И тя е страхлива…

	__КОТКАТА__
	Пътем ще се отбия да поздравя някои Нещастия, те са ми стари приятели и са се разположили недалеч от Щастията…

	__ТИЛТИЛ__
	А ти, Светлина, ще дойдеш ли с нас?

	__СВЕТЛИНАТА__
	Не мога в този вид да вляза при Щастията: болшинството от тях не ме понасят… Но имам едно плътно покривало, намятам го, когато посещавам щастливите хора… _(Тя разгъва едно дълго покривало и грижливо се обвива.)_ Не бива дори един лъч от душата ми да ги изплаши, защото много от Щастията са плашливи и не са щастливи. Ето, по този начин и по-малко красивите, и дори най-дебелите няма от какво да се боят…

N	Завесата се вдига, за да открие новата картина.


>>	Девета картина

#	Градината на Щастията

N	Когато завесата се вдига, на преден план се открива нещо като зала, образувана от високи мраморни колони, между които, закривайки изцяло фона, са изопнати тежки драперии от пурпур на златни въжета. Архитектурата напомня най-чувствените и най-пищни етапи на венецианското или на фламандското Възраждане (Веронезе или Рубенс). Гирлянди, рогове на изобилието, ресни, вази, статуи, щедро позлатени, на всички страни.
N	В средата, масивна и възхитителна — трапеза от яспис и позлатено сребро, отрупана със свещници, кристални чаши, златни и сребърни съдове, приказни ястия. Около масата най-големите _Щастия_ на земята ядат, пият, викат, пеят, вълнуват се, търкалят се или дремят сред дивеча, чудните плодове, ибриците и преобърнатите амфори. Те са огромни, необикновено пълни, червенобузи; облечени са във велур и брокат, обсипани с перли и скъпоценни камъни, със златни венци.
N	Красиви _робини_ носят безспир блюда, украсени с пера и пенливи напитки. Музиката е просташка, весела и груба: доминират медните инструменти.
N	Тежка червена светлина залива сцената.
N	_Тилтил_, _Митил_, _Кучето_, _Хлябът_ и _Захарта_, отначало доста боязливо, се показват вдясно, на преден план около _Светлината_. _Котката_, без да продума, се отправя към дъното, пак вдясно, повдига една тъмна завеса и изчезва.

	__ТИЛТИЛ__
	Какви са тия тлъсти господа, дето се забавляват и ядат толкова вкусни неща?

	__СВЕТЛИНАТА__
	Това са най-големите Щастия на земята. Те могат да се видят и с просто око. Възможно е, макар все пак да не съм убедена, Синята птица за миг да се мерне всред тях. Затова не завъртай още Диаманта. За всеки случай да прегледаме най-напред тази част на залата.

	__ТИЛТИЛ__
	Може ли да се приближим?

	__СВЕТЛИНАТА__
	Разбира се! Те не са лоши, макар че са груби и обикновено — доста зле възпитани.

	__МИТИЛ__
	Какви хубави сладкиши имат!

	__КУЧЕТО__
	И дивеч! И колбаси! И овнешки бутчета! И телешки дроб! _(Заявява тържествено.)_ На света няма нищо по-хубаво, нищо по-добро и по-вкусно от телешкия дроб!

	__ХЛЯБЪТ__
	Освен симидите от най-фино пшеничено брашно! Ето ги тук, чудесни са. Колко са хубави! Колко са хубави! Те са по-големи от мене…

	__ЗАХАРТА__
	Извинете, извинете… Хиляди извинения… Позволете, позволете… Никого не искам да обиждам, но не забравяйте, че гордостта на тази трапеза са захарните изделия и — ако смея така да се изразя — техният блясък и великолепие надминават всичко останало в тази зала, а може би и навсякъде другаде…

	__ТИЛТИЛ__
	Колко щастливи и доволни изглеждат. И кряскат, и се смеят, и пеят… Мисля, че ни видяха…

N	И наистина, дванадесетина от най-тлъстите Щастия се надигат от столовете си и приближават с усилие към групата, като поддържат коремите си.

	__СВЕТЛИНАТА__
	Не се бой, те са много приветливи. Сигурно ще те поканят на вечеря. Не приемай, нищо не приемай, инак може да забравиш мисията си…

	__ТИЛТИЛ__
	Как?! Дори едно малко сладкишче? Те изглеждат толкова вкусни, толкова пресни, с такава захарна корица, украсени със захаросани плодове и преливащи от крем…

	__СВЕТЛИНАТА__
	Опасни са и ще сломят волята ти. Трябва да жертваш нещо в изпълнение на дълга. Откажи учтиво, но твърдо. Ето ги…

	__НАЙ-ДЕБЕЛОТО ЩАСТИЕ__ _(подава ръка на Тилтил)_
	Здравей, Тилтил!

	__ТИЛТИЛ__ _(учуден)_
	Значи… вие ме познавате? Кое сте вие?

	__НАЙ-ДЕБЕЛОТО ЩАСТИЕ__
	Аз съм Най-дебелото щастие, Щастието да бъдеш богат. Идвам от името на моите братя и сестри да ви помоля, вас и вашето семейство, да почетете с присъствието си нашия безкраен обяд. Ще се озовете сред най-истинските и тлъсти Щастия на земята. Позволете ми да ви представя по-главните от тях. Ето моя зет — Щастието-да-бъдеш-собственик, с корем като круша. Ето и Щастието-на-удовлетворената-суета. Лицето му е толкова миловидно-бузесто.

N	Щастието-на-удовлетворената-суета кимва с покровителствен израз.

	Ето и Щастието-да-пиеш-когато-не-си-повече-жаден и Щастието-да-ядеш-когато-не-си-повече-гладен — те са близнаци и имат макаронени крака.

N	Те кимат, като се олюляват.

	Ето и Щастието-нищо-да-не-знаеш, което е глухо като риба калкан… Щастието-нищо-да-не-разбираш — сляпо като къртица; Щастието-нищо-да-не-вършиш и Щастието-да-спиш-повече-отколкото-е-нужно, на които ръцете им са от мекото на хляба, а очите — от прасково желе. А ето го и Грубия смях — устата му е разцепена чак до ушите и никой не може да му устои…

N	Грубият смях кима, като се превива.

	__ТИЛТИЛ__ _(сочи с пръст едно дебело Щастие, което се държи малко настрана)_
	А онова там, дето не смее да се приближи и ни е обърнало гръб?

	__НАЙ-ДЕБЕЛОТО ЩАСТИЕ__
	Не настоявайте, то малко се смущава и не е за показване пред децата. _(Хваща Тилтил за ръцете.)_ Но елате! Започваме отново пиршеството!… За дванадесети път от разсъмване насам. Само вас чакаме… Чувате ли — всички сътрапезници ви зоват! Не мога да ви представя всичките — те са безчет… _(Предлага ръката си на двете деца.)_

	__ТИЛТИЛ__
	Много ви благодаря, господин Най-дебело щастие, съжалявам, но засега не мога. Имаме много важна работа — търсим Синята птица. Дали случайно не знаете къде се крие?

	__НАЙ-ДЕБЕЛОТО ЩАСТИЕ__
	Синята птица ли? Чакайте! Да, да, спомням си… Споменавали са ми някога… Това е, мисля, една птица, която не може да се яде. Въз всеки случай поне на нашата трапеза не се е появявала, а това означава, че не се цени кой знае колко… Но не се огорчавайте — ние можем да ви предложим толкова други по-хубави неща… Ще поживеете с нас, ще се запознаете с целия ни начин на живот.

	__ТИЛТИЛ__
	С какво се занимавате?

	__НАЙ-ДЕБЕЛОТО ЩАСТИЕ__
	Непрекъснато се грижим нищо да не вършим. Нямаме мито миг почивка. Трябва да пием, да ядем, да спим. Това поглъща цялото ни време.

	__ТИЛТИЛ__
	Забавно ли е?

	__НАЙ-ДЕБЕЛОТО ЩАСТИЕ__
	О, да! Когато на тази земя няма какво друго да се прави…

	__СВЕТЛИНАТА__
	Мислите ли?

	__НАЙ-ДЕБЕЛОТО ЩАСТИЕ__ _(тихо на Тилтил, като сочи с пръст Светлината)_
	Коя е тази млада невъзпитана особа?

N	През време на целия разговор тълпа от дебели Щастия от втори разред се занимават с Кучето, Захарта, Хляба и ги повличат към трапезата. Тилтил изведнъж забелязва, че те са се настанили братски до домакините, ядат, пият и се тресат безумно.

	__ТИЛТИЛ__
	Тило! Тук, Тило! Ще дойдеш ли веднага тук? Чуваш ли? Ей, вие там, Захарта и Хлябът, кой ви разреши да ме изоставяте? Какво правите, без да сте ме питали?

	__ХЛЯБЪТ__ _(с пълна уста)_
	Не можеш ли да ми говориш малко по-учтиво?

	__ТИЛТИЛ__
	Какво-о?! Един хляб си позволява да ми говори на „ти“! Какво те е прихванало? А ти, Тило? Това подчинение ли се вика? Хайде тук! На колене! На колене! Бързо…

	__КУЧЕТО__ _(полугласно и от края на трапезата)_
	Когато ям, никой не ме интересува и нищо не чувам…

	ЗАХАРТА _(с подмилкване)_
	Извинете, но ние не можем току-тъй да напуснем трапезата. Нали ще оскърбим нашите тъй любезни домакини?

	__НАЙ-ДЕБЕЛОТО ЩАСТИЕ__
	Виждате ли? Те ви дадоха пример… Елате, очакват ви. Ние не сме свикнали да приемаме откази… Инак ще ви принудим с нежно насилие… Хайде, помогнете ми, вие, най-дебелите Щастия, помогнете ми да ги избутаме насила към трапезата, за да ги ощастливим напук на желанието им…

N	Всички дебели Щастия с радостни викове и подскачайки, колкото могат, повличат децата, които се съпротивляват. В това време Грубият смях сграбчва Светлината през кръста.

	__СВЕТЛИНАТА__
	Завърти Диаманта, време е!

N	Тилтил изпълнява това, което му заповядва Светлината. Сцената изведнъж се огрява от неописуема чиста светлина, божествено розова, лека и хармонична. Тежките украси на преден план, плътните червени тапети се отлепват, изчезват. Разкрива се вълшебна мила градина, изпълнена с покой и ведрина, един дворец от зеленина с хармонични очертания, дето великолепието на листата, могъщи и бляскави, буйни и в същото време подчинени на един ред, се съчетава с девственото опиянение на цветята, с ликуващата свежест на водите — течащи, струящи, бликащи от всички страни, като че ли отнасят чак до най-далечните предели самото въплъщение на върховното блаженство.
N	Трапезата на пиршеството се разпада от само себе си, без да остави каквито и да е следи. Кадифетата, брокатите, короните на дебелите Щастия, в светлия полъх, който изпълва сцената, се раздират и падат, както и смехотворните маски, в нозете на поразените сътрапезници. Те се спъхват пред очите ни като спукани мехури, гледат се един други, мигат под непознатите лъчи, които ги нараняват, и най-накрая се виждат такива, каквито са в действителност: голи, уродливи, мършави и окаяни. Те надават вой на ужас и удивление — сред тях гласът на Грубия смях се различава съвсем ясно, като надмогва другите гласове. Напълно спокойно е само Щастието-нищо-да-не-разбираш, докато неговите колеги се вълнуват отчаяни, търсят да избягат — да се прикрият в ъглите, където се надяват, че е по-тъмно. Но в тая ослепително светла, смайваща градина, няма вече сенки. В отчаяние голямата част от тях се решават да преминат зад застрашителната завеса вдясно, в един ъгъл, която прегражда свода на пещерата на Нещастията. Всеки път, когато някой в паниката си вдигне края на завесата, оттам избликва буря от ругатни, закани и проклятия. А Кучето, Хлябът и Захарта, с клепнали уши, се присъединяват към децата и — много посрамени — гледат да се прикрият зад тях.

	__ТИЛТИЛ__ _(гледа бягството на дебелите Щастия)_
	Боже, че са грозни! Къде хукнаха?

	__СВЕТЛИНАТА__
	Честна дума, те май се побъркаха… Отиват да се скрият при Нещастията, откъдето, боя се, вече няма да ги пуснат…

	__ТИЛТИЛ__ _(оглежда се наоколо възхитен)_
	О, каква чудна градина, каква прекрасна градина! Къде сме?

	__СВЕТЛИНАТА__
	Все тук сме, на същото място, само че твоите очи гледат другояче… Сега виждаме нещата истински, а след малко ще можем да видим и душите на онези Щастия, които понасят светлината на Диаманта…

	__ТИЛТИЛ__
	Колко е красиво, колко е красиво! Като че ли е настъпило лятото… Май че идва някой, който ще се занимае с нас?

N	И наистина, градините започват да се изпълват с _ангелоподобни същества_, които сякаш излизат от дълбок сън и се плъзгат плавно сред дърветата. Те са облечени в блестящи дрехи с нежни нюанси: събуждането на розата, усмивката на водата, лазура на зората, кехлибара на росата и т.н.

	__СВЕТЛИНАТА__
	Ето, приближават се няколко мили и любезни Щастия. Те ще ни упътят…

	__ТИЛТИЛ__
	Ти познаваш ли ги?

	__СВЕТЛИНАТА__
	Да, познавам всичките. Често ги навестявам, без да знаят коя съм…

	__ТИЛТИЛ__
	Колко са много, много! Прииждат от всички страни…

	__СВЕТЛИНАТА__
	На времето имаше много повече. Дебелите Щастия им причиняваха много неприятности…

	__ТИЛТИЛ__
	И все пак не са малко.

	__СВЕТЛИНАТА__
	Щом влиянието на Диаманта се разпростре над градините, ще видиш още много други… На земята има много повече щастия, отколкото си представяме. Но голямата част от хората изобщо не ги откриват…

	__ТИЛТИЛ__
	И мъничките, и те се приближават. Да изтичаме да ги посрещнем!

	__СВЕТЛИНАТА__
	Няма смисъл — тези, които ни интересуват, ще минат оттук. Нямаме време да се запознаем с всички…

N	Един хоровод _малки Щастия_, като подскачат и се смеят звънко, нахлуват откъм дъното на градината и танцуват около децата.

	__ТИЛТИЛ__
	Ех, че са хубави-и-и! Откъде идват? Кои са?

	__СВЕТЛИНАТА__
	Това са детските Щастия…

	__ТИЛТИЛ__
	Може ли да ги заговорим?

	__СВЕТЛИНАТА__
	Няма никакъв смисъл — те могат да пеят, да танцуват, да се смеят, но още не са проговорили…

	__ТИЛТИЛ__ _(като подскача от радост)_
	Здравейте! Здравейте! Виж го това пълничкото, дето се смее! Ох, че хубави бузки! Ох, че хубави дрешки! Тук всички ли са богати?

	__СВЕТЛИНАТА__
	Не, разбира се, и тук, както навсякъде, има много повече бедни, отколкото богати…

	__ТИЛТИЛ__
	Къде са бедните?

	__СВЕТЛИНАТА__
	Не могат да се различат… Щастието на едно дете винаги е облечено с най-хубавото на земята и на небето.

	__ТИЛТИЛ__ _(вече не може да стои от нетърпение)_
	Искам да потанцувам с тях…

	__СВЕТЛИНАТА__
	Абсолютно невъзможно! Нямаме никакво време… Освен това виждам, че Синята птица не е при тях. А и те самите бързат — виждаш ли, вече отминаха… Те също нямат време за губене, защото детството е кратко…

N	Друг хоровод _Щастия_, малко по-големи, се втурват през градината, като пеят оглушително: „Ето ги! Ето ги!… Те ни виждат! Те ни виждат!…“, изиграват едно весело хорце около децата и накрая този, който, изглежда, е предводител на групата, се приближава до Тилтил и му подава ръка.

	__ЩАСТИЕТО__
	Здравей, Тилтил!

	__ТИЛТИЛ__
	И този ме познава! _(Към Светлината.)_ Навсякъде вече започнаха да ме познават… Кой си ти?

	__ЩАСТИЕТО__
	А ти не ме позна, нали? Басирам се, че не познаваш никого от тези тук.

	__ТИЛТИЛ__ _(доста объркан)_
	Не… не… не знам… Не си опомням да съм ви срещал…

	__ЩАСТИЕТО__
	Чувате ли? Бях сигурен! Никога не ни бил виждал!

N	Всички Щастия от групата избухват в смях.

	Но ти, мой мъничък Тилтил, не познаваш други освен нас. Ние сме винаги около тебе. Ние ядем, пием, събуждаме се, дишаме, живеем с тебе.

	__ТИЛТИЛ__
	Да, да, чудесно, разбира се, спомних си… Но все пак бих искал да зная как се казвате…

	__ЩАСТИЕТО__
	Съвсем ясно ми е, че нищо не знаеш… Аз съм предводителят на всичките ти домашни Щастия, а всички тези тук са другите Щастия, които обитават твоя дом…

	__ТИЛТИЛ__
	Значи, има и домашни Щастия!?

N	Всички Щастия избухват в смях.

	__ЩАСТИЕТО__
	Чухте ли го? Дали имало Щастия у дома му! Ами че, малки клетнико, те са толкова много, че преливат и през вратите и през прозорците. Ние се смеем, пеем, създаваме толкова радост, че стените ще се издънят и покривът ще отхвръкне. Но щом нищо не си видял и нищо не си чул, напразно сме се старали… Да се надявам, че занапред ще бъдеш по-разумен… А междувременно ръкувай се сега е най-забележителните: като се върнеш у дома, по-лесно ще ги разпознаваш. И освен това, в края на някой хубав ден, вече ще можеш да ги окуражаваш с усмивка, да им благодариш с добра дума, защото те наистина правят всичко, на което са способни, за да бъде животът ти лек и приятен. Да започна от себе си: аз, твоят покорен слуга, съм Щастието-да-бъдеш-здрав. Не съм най-красивото, но съм пък най-важното. Нали вече ще ме разпознаваш? Ето го и Щастието-от-чистия-въздух, което е почти прозрачно… Ето го и Щастието-да-обичаш-родителите-си. Облечено е в сиво и винаги е малко тъжно, защото никой не го зачита… Ето ти го и Щастието-на-синьото-небе, облечено, разбира се, в синьо… Щастието-на-гората, което също така естествено е облечено в зелено — него ти можеш да виждаш всеки път, когато застанеш на прозореца… Ето го и добродушното Щастие-на-слънчевите часове в преливите на диаманта, и Щастието-на-Пролетта — в ярко смарагдовозелено…

	__ТИЛТИЛ__
	И всеки ден ли сте така красиви?

	__ЩАСТИЕТО__
	Разбира се, още щом отворят очи, всеки ден във всеки дом е празник. А после, щом вземе да се мръква, ето ти го и Щастието-на-залязващото-слънце, по-красиво от всички царе на света. След него — Щастието-да-виждаш-как-изгряват-звездите, позлатено като някое древно божество. После — развали ли се времето — идва Щастието-на-дъжда, обсипано с бисери; Щастието-на-зимния-огън предлага на премръзналите ти ръце своето пурпурно наметало… Не говоря за най-доброто от всички — то е почти брат на големите чисти Радости, които ей сега ще видите: Щастието-на-невинните-мисли, най-светлото сред нас. И после още… Но те наистина са много, никога няма да ги изброим, а трябва да предупредя и Големите Радости — те са там, в дъното, до небесните порти, и още не знаят, че сте пристигнали. Ще им съобщя по Щастието-да-тичаш-бос-по-росата, което е най-пъргавото… _(На току-що назованото Щастие, което се приближава, подскачайки.)_ Върви!

N	В този миг едно _дяволче_ в черно трико разблъсква всички, крещи несвързано, приближава се към Тилтил, като подрипва лудешки, и започва да му нанася удари по носа, плесници по врата и бързи ритници.

	__ТИЛТИЛ__ _(объркан и дълбоко възмутен)_
	Кой е този дивак?

	__ЩАСТИЕТО__
	Хубава работа! Удоволствието-да-бъдеш-непоносим пак се е измъкнало от пещерата на Нещастията. Просто не знаят къде да го затворят. Отвсякъде бяга и самите Нещастия вече не желаят да го пазят.

N	Дяволчето продължава да закача Тилтил, който напразно се мъчи да се отърве… После изведнъж, смеейки се, то изчезва, тъй както се беше появило.

	__ТИЛТИЛ__
	Какво му е? Да не би да се е побъркало?

	__СВЕТЛИНАТА__
	Не знам, но ми се струва, че прилича на тебе, когато си непослушен. Но междувременно трябва да се осведомим за Синята птица. Възможно е предводителят на твоите Щастия-на-дома да знае къде е…

	__ТИЛТИЛ__
	Знаеш ли къде се намира тя?

	__ЩАСТИЕТО__
	Той не знае къде се намира Синята птица!

N	Всички Щастия-на-дома прихват да се смеят…

	__ТИЛТИЛ__ _(притеснен)_
	Да, вярно, не знам… И няма защо да ми се подигравате.

N	Смехът избухва отново.

	__ЩАСТИЕТО__
	Не се сърди! И после, нека бъдем сериозни… Той просто не знае какво искате, не е по-смешен от по-голямата част от хората. Ето го малкото Щастие-да-тичаш-бос-по-росата — предупредило е вече Големите Радости и те се приближават.

N	Снажни, красиви _ангелоподобни същества _, облечени в бляскави одежди, бавно се приближават.

	__ТИЛТИЛ__
	Колко са красиви! Но защо не се смеят? Не са ли щастливи?

	__СВЕТЛИНАТА__
	Не всякога, когато се смееш, си най-щастлив.

	__ТИЛТИЛ__
	А кои са те?

	__ЩАСТИЕТО__
	Те са Големите Радости…

	__ТИЛТИЛ__
	Знаеш ли как се казват?

	__ЩАСТИЕТО__
	Разбира се, ние често си играем заедно… Най-отпред е Голямата-Радост-да-бъдеш-справедлив, която се усмихва всеки път, когато някоя несправедливост се оправи. Аз съм още много млад и затова не съм я виждал да се усмихва. Зад нея е Радостта-да-бъдеш-добър — тя е най-щастливата, но и най-тъжната; много трудно я удържаме да не отиде при Нещастията, които иска да утешава… Вдясно е Радостта-от-извършения-труд, редом с Радостта-да-мислиш… Ето след тях Радостта-да-вникваш, която все търси своето братче — Щастието-нищо-да-не-проумяваш…

	__ТИЛТИЛ__
	Ами аз видях братчето й! То, заедно с дебелите Щастия, отиде при Нещастията…

	__ЩАСТИЕТО__
	Сигурен бях, то се повлия зле, лоши другари го поквариха напълно. Но да не говорим на сестра му за него! Тя все иска да тръгне да го търси и ще загубим една от най-хубавите Радости… Ето между най-големите е и Радостта-да-виждаш-красивото… Тя всекидневно прибавя по няколко лъча към светлината, която цари тук…

	__ТИЛТИЛ__
	А хей там, далече, далече, в златните облаци, онази, дето едва я виждам, като се изправя на пръсти — коя е?

	__ЩАСТИЕТО__
	Тя е великата Радост-да-обичаш. Но ти напразно се взираш — много си малък, за да я видиш цялата…

	__ТИЛТИЛ__
	А хей там, съвсем накрая, онези забулените, дето не се приближават — кои са те?

	__ЩАСТИЕТО__
	Това са онези, които хората още не познават…

	__ТИЛТИЛ__
	Сърдят ли ни се за нещо другите? Защо се отдръпнаха встрани?

	__ЩАСТИЕТО__
	Правят път на една нова Радост, която приближава, може би най-чистата от всички…

	__ТИЛТИЛ__
	Коя?

	__ЩАСТИЕТО__
	Още ли не можеш да я познаеш? Вгледай се по-добре, отвори очи чак до дълбините на душата си. Тя те забелязва! Притичва, разтворила обятия… Това е Радостта на майка ти, това е Майчината-обич-която-е-несравнима.

N	След като я приветстват, другите Радости, притекли се от всички сбрани, мълчаливо се отдръпват пред _Майчината обич_.

	__МАЙЧИНАТА ОБИЧ__
	Тилтил!… Митил!… Ама това сте вие, вие сте! Отново ви намирам тук! Не очаквах… Бях много самотна у дома и — ето ви двамата, изкачили сте се чак до небесата, където в радостта сияе душата на всяка майка. Но най-напред нека ви целувам, целувам, колкото ми държат силите! Елате и двамата в обятията ми, нищо на света не донася повече щастие… Но защо не се смееш, Тилтил? Също и ти, Митил? Не познавате ли обичта на майка си? Но хайде, погледнете ме — не са ли това моите очи, моите устни и моите прегръдки.

	__ТИЛТИЛ__
	Да… познах те, разбира се, но не знаех, че… Ти приличаш на мама, но си много по-красива…

	__МАЙЧИНАТА ОБИЧ__
	Разбира се, аз не старея. Всеки изминат ден ми донася сила, младост, щастие… Всяка твоя усмивка ме подмладява с цяла година. В къщи не се забелязва, но тук всичко се вижда и това е истината.

	__ТИЛТИЛ__ _(гледа я очарован и от време на време я целува)_
	А тази красива дреха от какво е направена? От коприна ли, от сребро или от бисери?

	__МАЙЧИНАТА ОБИЧ__
	Не, тя е от целувки, милувки, погледи… Всяка получена целувка прибавя по един лунен или един слънчев лъч…

	__ТИЛТИЛ__
	Чудно, никога не съм знаел, че си толкова богата! Къде я криеше? В дрешника, който татко заключва?

	__МАЙЧИНАТА ОБИЧ__
	Не, аз съм винаги с нея, но никой нищо не вижда, когато очите са затворени. Всички майки са богати, защото обичат децата си. Сред тях няма бедни, няма грозни, няма стари… Обичта им е най-красивата от всички Радости… Дори когато изглеждат тъжни, достатъчно е да дадат или да получат само една целувка и всичките сълзи да се превърнат в звезди в дъното на очите им…

	__ТИЛТИЛ__ _(удивен я съзерцава)_
	Ами да — очите ти наистина са пълни със звезди! Това са твоите очи, но много по-прекрасни. И ръката ти е същата, с малкото пръстенче… И белегът от изгаряне, който ти остана оттогава, когато една вечер палеше лампата. Но и самата ти ръка е по-бяла и с такава нежна кожа… Човек би рекъл, че в нея тече светлина! Навярно ти работиш с оная, другата ръка дето е у дома!

	__МАЙЧИНАТА ОБИЧ__
	Но тя е една и съща! Не си ли забелязал досега, че става бяла и се изпълва със светлина, щом те погали?

	__ТИЛТИЛ__
	Чудно, мамо! И гласът ти е същият, но говориш много по-хубаво, отколкото у дома…

	__МАЙЧИНАТА ОБИЧ__
	У дома има толкова много неща да се вършат, времето никога не стига… Но и това, дето не се казва с думи, нали все пак се разбира? Сега, след като ме видя такава, ще ме познаеш ли във вехтата рокля, когато утре се върнеш в колибата?

	__ТИЛТИЛ__
	Не искам да се връщам. Щом ти си тук, и аз искам да остана тук, докато ти останеш…

	__МАЙЧИНАТА ОБИЧ__
	Но то е същото, аз съм там, ние сме там… Ти дойде тук, за да си дадеш сметка и да научиш как да ме виждаш, когато ме гледаш там у нас. Разбра ли, мой Тилтил? Ти мислиш, че само сега си на небето, но небето е навсякъде, дето ние се прегръщаме. Никой няма по две майки и ти нямаш друга. Всяко дете има само една, винаги същата и винаги най-хубавата, но трябва да я познава и да знае как да я гледа. Я ми кажи какво направи, за да дойдеш тук, и как намери пътя, който хората търсят, откакто живеят на земята.

	__ТИЛТИЛ__ _(сочи Светлината, която от деликатност малко се е отдалечила)_
	Тя ме доведе…

	__МАЙЧИНАТА ОБИЧ__
	Коя е тя?

	__ТИЛТИЛ__
	Светлината…

	__МАЙЧИНАТА ОБИЧ__
	Никога не я бях виждала… Казвали са ми, че тя много ви обича и че е много добра… Но защо се крие? Никога ли не показва лицето си?

	__ТИЛТИЛ__
	Показва го, но се бои, че Щастията ще се уплашат, ако видят толкова ясно нещата…

	__МАЙЧИНАТА ОБИЧ__
	А тя дори не знае, че ние само нея очакваме! _(Повиква останалите Големи Радости.)_ Елате, сестри, елате! Приближете се всички, Светлината най-после е дошла да ни посети.

N	Трепет сред Големите Радости. Те се приближават. Възгласи: „Светлината е тук! Светлината! Светлината!“

	__РАДОСТТА-ДА-ВНИКВАШ__ _(измества всички останали, за да прегърне Светлината)_
	Вие сте Светлината, а ние не сме знаели! Колко години, години и години вече ви чакаме? Познахте ли ме? Аз съм Радостта-да-вникваш… Толкова ви търсех… Ние сме щастливи, но не виждаме нищо извън себе си…

	__РАДОСТТА-ДА-БЪДЕШ-СПРАВЕДЛИВ__ _(на свой ред прегръща Светлината)_
	Познавате ли ме? Аз съм Радостта-да-бъдеш-справедлив, която тъй отдавна ви молеше да дойдете… Много сме щастливи, но не виждаме по-далеч от сенките си…

	__РАДОСТТА-ДА-ВИЖДАШ-ХУБАВОТО__ _(също я прегръща)_
	Познахте ме, нали? Аз съм Радостта-да-виждаш-хубавото. Така ви обичам! Много сме щастливи, но не виждаме отвъд бляновете си!

	__РАДОСТТА-ДА-ВНИКВАШ__
	Ето, ето, сестро, не ни карайте повече да чакаме! Ние сме достатъчно силни, ние сме достатъчно чисти. Отмахнете вече тези воали, които скриват от нас непознатите още последни истини, последни щастия. Погледнете — всичките ми сестри са коленичили пред нозете ви… Вие сте наша владичица — и наша награда!…

	__СВЕТЛИНАТА__ _(още по-плътно се загръща в наметалото си)_
	Сестри мои, сестри мои хубавици, аз се подчинявам на повелителя си. Още не е дошло времето, но когато часът удари, ще ви се открия без опасения и без сенки. Сбогом, вдигнете се, да се прегърнем още веднъж като сестри, намерени отново, в очакване на деня, който скоро ще дойде…

	__МАЙЧИНАТА ОБИЧ__ _(прегръща Светлината)_
	Бяхте толкова добра към моите дечица…

	__СВЕТЛИНАТА__
	Винаги ще бъда добра към тези, които се обичат…

	РАДОСТТА-ДА-ВНИКВАШ _(пристъпва към Светлината)_
	Сложи на челото ми последна целувка…

N	Те дълго се прегръщат и когато се отделят и вдигат глави, в очите им има сълзи.

	__ТИЛТИЛ__ _(учуден)_
	Защо плачете? _(Вглежда се и в другите Радости.)_ Я, и вие плачете! Защо на всички ви очите са пълни със сълзи?

	__СВЕТЛИНАТА__
	Мълчи, дете мое…

N	Завеса


>	Пето действие

>>	Десета картина

#	Царството на Бъдещето

N	Огромните зали на Лазурния дворец, дето чакат още неродените деца. Безкрайна перспектива на колони от сапфир, които поддържат тюркоазни сводове. Всички тук, като се започне от светлината, плочите от лазурит чак до замъгляването в далечината, дето се губят последните сводове, и най-дребните подробности — всичко е потопено в някакво нереално синьо, приказно, вълшебно… Единствени капителите, цоклите на колоните, средата на сводовете, няколко кръгли пейки и седалки са от бял мрамор или алабастър. Вдясно — между колоните — огромни опалови врати. Към края на тази картина Времето ще ги разтвори за настоящия живот и пристаните на Зората. Навсякъде, изпълвайки хармонично залата, _тълпа от деца_, облечени в дълги лазурни дрехи; едни играят, други се разхождат, разговарят, размишляват. Много са _спящите_, много са и _онези_, които вече творят между колоните своите бъдещи изобретения. Инструментите им, сечивата, апаратурите, както и растенията, плодовете и цветята, които те вече отглеждат и берат, са също свръхестествено светещосини, както цялата атмосфера в двореца. Между децата, облечени в по-блед и прозрачен лазур, се движат няколко _високи фигури_ с величествена и мълчалива красота, които приличат на ангели.
N	Вляво, като че ли криейки се между колоните, на преден план излизат _Тилтил_, _Митил_ и _Светлината_. Пристигането им предизвиква известно раздвижване сред Сините деца, които притичват от всички страни и се трупат около необикновените посетители, гледат ги с любопитство.

	__МИТИЛ__
	Къде са Захарта, Котката и добрият Хляб?

	__СВЕТЛИНАТА__
	Те не бива да влязат тук: узнаят ли бъдещето, вече няма да се подчиняват…

	__ТИЛТИЛ__
	А Кучето?

	__СВЕТЛИНАТА__
	И за него не е добре да научи какво го очаква в следващите векове… Аз ги затворих в подземията на църквата.

	__ТИЛТИЛ__
	А ние къде сме?

	__СВЕТЛИНАТА__
	Ние сме във владенията на Бъдещето, сред децата, които още не са се родили… И щом Диамантът ни позволява да видим ясно това, което хората изобщо не подозират, доста възможно е именно тук да намерим Синята птица…

	__ТИЛТИЛ__
	Разбира се, че и Птицата ще бъде синя както всичко наоколо… _(Оглежда се.)_ Боже, колко е красиво!

	__СВЕТЛИНАТА__
	Виж децата, които идват насам.

	__ТИЛТИЛ__
	Да не би да се сърдят?

	__СВЕТЛИНАТА__
	Съвсем не. Нали виждаш — усмихват се, но все пак са учудени.

	СИНИТЕ ДЕЦА _(приближават, все по-многобройни)_
	Малки живи! Елате насам да видите Малките живи!

	__ТИЛТИЛ__
	Защо ни наричат „Малките живи“?

	__СВЕТЛИНАТА__
	Защото те още не са започнали да живеят.

	__ТИЛТИЛ__
	Какво правят тогава?

	__СВЕТЛИНАТА__
	Очакват часа на своето раждане…

	__ТИЛТИЛ__
	Часа на своето раждане?

	__СВЕТЛИНАТА__
	Да, оттук идват всички деца, които се появяват на нашата земя. Всяко очаква своя дом… Когато бащите и майките поискат деца, отварят се хей онези там врати вдясно и малките излизат…

	__ТИЛТИЛ__
	Колко са много!

	__СВЕТЛИНАТА__
	Те са много повече. И не можем да видим всичките… помисли си само: толкова са, че земята може да се насели чак до края на времето… Никой не може да ги преброи…

	__ТИЛТИЛ__
	А кои са тези по-големите сини личности?

	__СВЕТЛИНАТА__
	Не се знае точно. Предполагам, че са пазителките на децата. А други казват, че те щели да населят земята след хората… Забранено е да се разпитват.

	__ТИЛТИЛ__
	Защо?

	__СВЕТЛИНАТА__
	Защото е тайна на земята!

	__ТИЛТИЛ__
	Ами с другите, с малките, може ли да се разговаря?

	__СВЕТЛИНАТА__
	Разбира се, трябва да се запознаете. Ето ти едно по-любопитно от другите, приближи се до него, заговори му!

	__ТИЛТИЛ__
	Какво да му кажа?

	__СВЕТЛИНАТА__
	Каквото искаш, като на другарче…

	__ТИЛТИЛ__
	Да му подам ли ръка?

	__СВЕТЛИНАТА__
	Няма да ти стори зло, разбира се. Ама ти не се дръж така неестествено. За да се чувствате по-удобно, ще ви оставя самички. И без това трябва да поговоря с Голямата синя личност…

	__ТИЛТИЛ__ _(приближава се към Синьото дете и му подава ръка)_
	Добър ден! _(Докосва с пръст синята рокля на детето.)_ Какво е това?

	__ДЕТЕТО__ _(тържествено докосва с пръст шапчицата на Тилтил)_
	Ами това?

	__ТИЛТИЛ__
	Това?… Това е шапчицата ми… Ти нямаш ли шапка?

	__ДЕТЕТО__
	Не… За какво ти е тя?

	__ТИЛТИЛ__
	За да казвам с нея „добър ден“… И освен това, когато ми стане студено…

	__ДЕТЕТО__
	Какво е това студено?

	__ТИЛТИЛ__
	Когато трепериш ей така — бър-р-р-р! Духаме си на ръцете, а после правим ей така… _(Яко си трие ръцете.)_

	__ДЕТЕТО__
	На Земята студено ли е?

	__ТИЛТИЛ__
	Ами да! Понякога през зимата, когато няма огън…

	__ДЕТЕТО__
	Защо да няма?

	__ТИЛТИЛ__
	Защото е скъпо и трябват пари, за да се купуват дърва…

	__ДЕТЕТО__
	Какво значи това пари?

	__ТИЛТИЛ__
	Дето се плаща с тях…

	__ДЕТЕТО__
	А?!

	__ТИЛТИЛ__
	Някои имат, други никак нямат…

	__ДЕТЕТО__
	Защо?

	__ТИЛТИЛ__
	Защото не са богати… Ти богато ли си? На колко си години?

	__ДЕТЕТО__
	Скоро ще се родя… Ще се родя след дванадесет години… Хубаво ли е да се родиш?

	__ТИЛТИЛ__
	О, да, забавно е…

	__ДЕТЕТО__
	Ти как направи това?

	__ТИЛТИЛ__
	Не си спомням вече… Беше толкова отдавна.

	__ДЕТЕТО__
	Казват, че било много хубаво — и Земята, и самите Хора.

	__ТИЛТИЛ__
	Да, да… Не е лошо. Има птици, сладкиши, играчки… Някои имат всичко, а пък тези, дето нямат, могат да гледат другите.

	__ДЕТЕТО__
	Казват ни, че майките чакали на вратата… вярно ли е, че били добри?

	__ТИЛТИЛ__
	Да, да, те са най-доброто от всичко на света. Също и старите майки, но те много бързо умират…

	__ДЕТЕТО__
	Умират?! Какво е пък това?

	__ТИЛТИЛ__
	Отиват си някоя вечер и повече не се връщат.

	__ДЕТЕТО__
	Защо?

	__ТИЛТИЛ__
	Нима някой знае защо? Може би защото са тъжни.

	__ДЕТЕТО__
	И твоята ли си замина?

	__ТИЛТИЛ__
	Стара майка ли?

	__ДЕТЕТО__
	Знам ли кое е майка и кое стара майка!

	__ТИЛТИЛ__
	Е, то не е едно и също. Старите майки си отиват най-напред. Много е тъжно… Моята беше много добра…

	__ДЕТЕТО__
	Какво ти стана на очите? Бисери ли има там?

	__ТИЛТИЛ__
	Не, не… Не са бисери.

	__ДЕТЕТО__
	Какво е тогава?

	__ТИЛТИЛ__
	Нищо… То е от синьото тук… малко ме заслепи…

	__ДЕТЕТО__
	Как се нарича това?

	__ТИЛТИЛ__
	Кое?

	__ДЕТЕТО__
	Дето пада?

	__ТИЛТИЛ__
	Нищо, малко капки…

	__ДЕТЕТО__
	От очите ли излизат?

	__ТИЛТИЛ__
	Да, понякога, като заплачеш…

	__ДЕТЕТО__
	Какво значи да заплачеш?

	__ТИЛТИЛ__
	Аз не съм плакал — това е поради синьото. Но ако бях плакал, щеше да бъде същото…

	__ДЕТЕТО__
	Често ли се плаче?

	__ТИЛТИЛ__
	Момчетата — не, но момичетата — да. Тук не се ли плаче?

	__ДЕТЕТО__
	О, не… не знам.

	__ТИЛТИЛ__
	Е, ще се научиш… Ти с какво играеш? А тези големи сини криле?

	__ДЕТЕТО__
	Това ли? То е изобретение, което ще направя на Земята.

	__ТИЛТИЛ__
	Какво изобретение? Ти си изобретател на нещо, така ли?

	__ДЕТЕТО__
	Да, ти не знаеш ли? Отида ли на Земята, трябва да изобретя Нещото, което ще прави хората щастливи…

	__ТИЛТИЛ__
	А хубаво ли е за ядене? Ще вдига ли шум?

	__ДЕТЕТО__
	Не! Нищо няма да се чува…

	__ТИЛТИЛ__
	Жалко!

	__ДЕТЕТО__
	Всеки ден работя над него. Почти съм го приготвил… Искаш ли да го видиш?

	__ТИЛТИЛ__
	Разбира се, къде е?

	__ДЕТЕТО__
	Ей там, между двете колони, оттук се вижда…

	__ДРУГО СИНЬО ДЕТЕ__ _(приближава се към Тилтил и го дърпа за ръкава)_
	Искаш ли да видиш и моето?

	__ТИЛТИЛ__
	Ами да, какво е то?

	__ДРУГОТО СИНЬО ДЕТЕ__
	Тридесет и три начина за продължаване на живота… Там, в сините флакони…

	__ТРЕТО ДЕТЕ__ _(излиза от тълпата)_
	Аз ще занеса една светлина, която още никой не познава. _(То се озарява цялото от необикновено сияние.)_ Интересно е, нали?

	__ЧЕТВЪРТО ДЕТЕ__ _(дърпа за ръката Тилтил)_
	Ела да видиш моята машина. Тя лети като птица без криле…

	__ПЕТО ДЕТЕ__
	Не, не! Най-напред моята, тя открива скритите на луната съкровища…

N	Сините деца се трупат около Тилтил и Митил, викат: „Не, не, ела да видиш моето! Не, моето е по-хубаво! Моето е по-необикновено!… Моето е цяло от захар! Неговото не е интересно… Той ми открадна идеята!“ Сред тези безредни провиквания помъкват малките „Живи“ към сините ателиета. Там всеки от изобретателите пуска в движение своята идеална машина. Започва едно повторно синьо въртене на колела, на дискове, на кормила, системи от зъбчати колела, скрипци, трансмисии — странни и още безименни предмети, обвити в синкавите изпарения на нереалното. Странни и тайнствени апарати се издигат и летят под сводовете или пъплят в подножията на колоните, докато децата разгъват чертежи и планове, разлистват книги, откриват лазурни статуи, донасят огромни цветя, гигантски плодове, сякаш направени от сапфир и тюркоаз.

	__ЕДНО МАЛКО СИНЬО ДЕТЕ__ _(прегърбено под тежестта на огромни лазурни парички)_
	Погледнете моите цветя!

	__ТИЛТИЛ__
	Какви са те? Не съм виждал никога такива…

	__МАЛКОТО СИНЬО ДЕТЕ__
	Парички!…

	__ТИЛТИЛ__
	Не може да бъде, че те са грамадни като колела…

	__МАЛКОТО СИНЬО ДЕТЕ__
	Хубаво ли ухаят!

	__ТИЛТИЛ__ _(вдъхва)_
	Чудно!

	__МАЛКОТО СИНЬО ДЕТЕ__
	Когато отида на Земята, те ще бъдат такива…

	__ТИЛТИЛ__
	Кога ще бъде то?

	__МАЛКОТО СИНЬО ДЕТЕ__
	След петдесет и три години, четири месеца и девет дена…

N	Пристигат _две сини деца_, носят полилей, закачен на един прът, невероятно голям грозд — зърната му са по-едри от круши.

	__ЕДНО ОТ ДЕЦАТА__ _(които носят грозда)_
	Какво ще кажеш за плодовете ми?

	__ТИЛТИЛ__
	Грозд от круши!

	__ДЕТЕТО__
	Не, това са гроздови зърна! Когато стана на тридесет години, всички ще зреят такива! Изнамерих средството…

	__ДРУГО ДЕТЕ__ _(цяло превито под кошница със сини ябълки, големи като пъпеши)_
	Ами я виж моите ябълки!

	__ТИЛТИЛ__
	Това са пъпеши!

	__ДЕТЕТО__
	Не-е! Това са ябълките ми, и при това не най-хубавите! Когато започна да живея, всички ще бъдат такива… Открих способ…

	__ДРУГО ДЕТЕ__ _(кара в синя количка сини пъпеши, по-едри от тикви)_
	Виждаш ли моите пъпеши?

	__ТИЛТИЛ__
	Това са тикви!

	__ДЕТЕТО С ПЪПЕШИТЕ__
	Когато отида на Земята, пъпешите ще има да се гордеят… Аз ще стана градинар на Царя на Деветте планети…

	__ТИЛТИЛ__
	Царят на Деветте планети?! Къде е той?

	__ЦАРЯТ НА ДЕВЕТТЕ ПЛАНЕТИ__ _(важно се приближава. Изглежда на повече от четиригодишен и с голямо усилие се държи на кривите си крачета)_
	Ето ме!

	__ТИЛТИЛ__
	Че… ти никак не си голям…

	__ЦАРЯТ НА ДЕВЕТТЕ ПЛАНЕТИ__ _(тежко и многозначително)_
	Но това, което ще извърша, ще бъде голямо…

	__ТИЛТИЛ__
	Какво ще извършиш?

	__ЦАРЯТ НА ДЕВЕТТЕ ПЛАНЕТИ__
	Ще основа Главната конфедерация на планетите от слънчевата система…

	__ТИЛТИЛ__ _(объркан)_
	Така ли?

	__ЦАРЯТ НА ДЕВЕТТЕ ПЛАНЕТИ__
	Всички ще влязат в нея, с изключение на Сатурн, Уран и Нептун, които са на прекалено големи и несъизмерими разстояния. _(Оттегля се с достойнство.)_

	__ТИЛТИЛ__
	Много е интересен.

	__ЕДНО СИНЬО ДЕТЕ__
	А онзи там виждаш ли го?

	__ТИЛТИЛ__
	Кой?

	__ДЕТЕТО__
	Ей там, мъничкият, който спи в подножието на колоната…

	__ТИЛТИЛ__
	Е, какво?

	__ДЕТЕТО__
	Той ще разнесе чистата радост по цялото земно кълбо.

	__ТИЛТИЛ__
	Как?

	__ДЕТЕТО__
	Чрез нови идеи, каквито е нямало досега…

	__ТИЛТИЛ__
	А онова, дебеличкото, дето си бърка с пръстче в носа, то какво ще извърши?

	__ДЕТЕТО__
	То ще трябва да намери огън да затопли Земята, когато Слънцето избледнее…

	__ТИЛТИЛ__
	А онези две, дето се държат за ръце и през цялото време се прегръщат, братче и сестриче ли са?

	__ДЕТЕТО__
	Не, те са много смешни… Те са Влюбените…

	__ТИЛТИЛ__
	Какво значи това?

	__ДЕТЕТО__
	Не знам… Времето на смях ги е кръстило така. Те се гледат непрекъснато в очите, прегръщат се и си казват „сбогом“…

	__ТИЛТИЛ__
	Защо?

	__ДЕТЕТО__
	Изглежда, че няма да могат да заминат заедно.

	__ТИЛТИЛ__
	А онова малкото, розовото, дето изглежда толкова сериозно и си смуче палеца — то кое е?

	__ДЕТЕТО__
	Май че то ще трябва да заличи Несправедливостта от Земята.

	__ТИЛТИЛ__
	А!

	__ДЕТЕТО__
	Казват, че било ужасна работа!

	__ТИЛТИЛ__
	А малкият червенокоско, дето върви, сякаш не вижда — да не би да е сляп?

	__ДЕТЕТО__
	Още не, но ще ослепее. Огледай го внимателно. Той щял на победи Смъртта.

	__ТИЛТИЛ__
	Това какво ще рече?

	__ДЕТЕТО__
	И аз не зная точно, но казват, че е нещо велико.

	__ТИЛТИЛ__ _(очи една група деца, които спят в подножието на колоните, по стъпалата, пейките и т.н.)_
	А тези, дето спят — колко са много тия, дето спят! Те нищо друго ли не правят?

	__ДЕТЕТО__
	Те обмислят разни работи…

	__ТИЛТИЛ__
	Какви?

	__ДЕТЕТО__
	Още не ги знаят точно, но трябва да занесат нещо на Земята. Забранено е да се отива с празни ръце…

	__ТИЛТИЛ__
	Кой го забранява?

	__ДЕТЕТО__
	Времето. То стои до вратата. Ще го видиш, като отвори… Доста досадно е…

	__ЕДНО ДЕТЕ__ _(притичва откъм дъното на залата, като разбутва тълпата)_
	Здравей, Тилтил!

	__ТИЛТИЛ__
	Виж ти! Откъде ми знае името?

	__ДЕТЕТО__ _(току-що е притичало, прочувствено прегръща Тилтил и Митил)_
	Добър ден! Как сте? Я прегърни ме, и ти също, Митил! Не е толкова чудно, че знам името ти, защото ще ти бъда брат. Току-що ми съобщиха, че си тук… Бях в дъното на залата, подреждах си мислите… Кажи на мама, че съм готов.

	__ТИЛТИЛ__
	Как?! Ти смяташ да дойдеш с нас?

	__ДЕТЕТО__
	Разбира се, догодина, в неделя срещу Връбница… Недей много да ме дразниш, докато съм мъничък… Страшно съм доволен, че се прегърнахме предварително… Кажи на татко да поправи люлката… А как е у нас, добре, нали?

	__ТИЛТИЛ__
	Ами не е лошо… А и мама е толкова добра…

	__ДЕТЕТО__
	А с прехраната?

	__ТИЛТИЛ__
	Зависи… Има дни, когато се намират дори и сладки, нали така, Митил?

	__МИТИЛ__
	На Нова година и на националния празник… Мама ги прави…

	__ТИЛТИЛ__
	Какво имаш в торбичката си? Ще ни донесеш ли нещо?

	__ДЕТЕТО__ _(много гордо)_
	Нося три болести: скарлатина, магарешка кашлица и шарка…

	__ТИЛТИЛ__
	Е, добре, щом само три!… А после какво ще правиш?

	__ДЕТЕТО__
	После? Ще си отида…

	__ТИЛТИЛ__
	Жалко е да идваш само за толкова малко…

	__ДЕТЕТО__
	Това не зависи от нас…

N	Могъщ и кристален, вибриращ звън зазвучава и се разнася в това време из залата. Той сякаш излиза от колоните и опаловите врати и те започват да светят с по-жива светлина…

	__ТИЛТИЛ__
	Какво става?

	__ЕДНО ДЕТЕ__
	Времето е! Сега ще отвори вратите…

N	Тутакси сред децата настъпва всеобщо раздвижване. Повечето от тях напускат своите машини и изобретения, събужда се и част от спящите и едните, и другите обръщат погледи към опаловите врати и се приближават към тях.

	__СВЕТЛИНАТА__ _(настига Тилтил)_
	Да се прикрием зад колоните… Времето не бива да ни открие тук…

	__ТИЛТИЛ__
	Откъде произлиза този шум?

	__ЕДНО ДЕТЕ__
	Зората изгрява… В този час децата, които днес ще се родят, слизат на Земята.

	__ТИЛТИЛ__
	Как така слизат?! Стълби ли има?

	__ДЕТЕТО__
	Ще видиш. Времето вече повдига резето…

	__ТИЛТИЛ__
	Как изглежда Времето?

	__ДЕТЕТО__
	Един старец… Той идва да повика тези, дето ще тръгват.

	__ТИЛТИЛ__
	Лош ли е?

	__ДЕТЕТО__
	Не, но не разбира от дума. Някои, дето искат да отидат вече долу, напразно го молят — ако не им е дошъл редът, той ги блъска обратно…

	__ТИЛТИЛ__
	Тези, които заминават, сигурно са щастливи?

	__ДЕТЕТО__
	Никой не е доволен, когато остане, но и когато си тръгне му е тъжно, все пак… Ето! Ето! Отваря…

N	Голямата опалова порта се завъртва бавно на пантите си. Шумовете на Земята се чуват като далечна музика. Червена и зелена светлина прониква в залата. _Времето_, висок старец с развяваща се брада, с коса в едната ръка, с пясъчен часовник в другата, се появява на прага. В същото време в далечината се мяркат белите и позлатени платна на една галера, закотвена на нещо като пристан, образуван от розовите изпарения на Зората.

	__ВРЕМЕТО__ _(на прага)_
	Готови ли са тези, на които е ударил часът?

	__СИНИ ДЕЦА__ _(разбутват тълпата и притичват от всички страни)_
	Ето ни! Ето ни!… Ето ни!

	__ВРЕМЕТО__ _(със сърдит глас на децата, които минават покрай него, за да излязат)_
	Едно по едно!… Пак идват много повече, отколкото трябва! Всеки път все същото… Никой не може да ме излъже! _(Бута обратно едно дете.)_ Не ти е дошъл редът. Влез, ти си за утре! Ти също влез и ще дойдеш чак след десет години… Защо тринадесети овчар? Трябват само дванадесет. Няма нужда от толкова много. Не сме във времената на Теокрит или на Вергилий… Още доктори? На Земята вече се оплакват, че били прекалено много. А инженерите къде са? Поръчаха един честен човек. Един-единствен, като екземпляр. Къде е честният човек? Ти ли си?

N	Детето прави утвърдителен знак.

	Много хилав ми се виждаш. Няма да проживееш дълго!… Сто-о-ой! Вие там, останалите, не така припряно! Ей, ти какво ще занесеш? Нищо? Така, с празни ръце? Тогава няма да излезеш. Приготви нещо, ако щеш някакво голямо престъпление или някоя болест, на мен ми е все едно… но трябва да носиш нещо._(Вглежда се в едно дете, което с все сила се дърпа назад, а другите го избутват напред.)_ А ти там какво се опъваш? Много добре знаеш, че ти е дошло времето. Иска се един герой, който да се бори с Несправедливостта. Ти си това и трябва да отидеш…

	__СИНИТЕ ДЕЦА__
	Не иска, господине!

	__ВРЕМЕТО__
	Как така не иска? Къде се намира това недоносче! Никакви възражения! Нямаме време…

	__МАЛКОТО__ _(което е изтикано съвсем напред)_
	Не, не! Не искам! Предпочитам да не се раждам. Предпочитам да си остана тук…

	__ВРЕМЕТО__
	Това не ме интересува… Когато ти дойде часът, значи, дошъл е… Хайде, бързо напред!

	__ЕДНО ДЕТЕ__ _(приближава)_
	Нека аз да мина! Аз ще заема неговото място. Казват, че родителите ми били стари и много отдавна ме чакат…

	__ВРЕМЕТО__
	Да ги нямаме такива! Часът си е час и времето — време. Ако ви слуша човек, никога няма да свършим! Един иска, друг отказва — много било рано, много било късно… _(Отстранява децата, които са се натрупали на прага.)_ Не толкова близо, малките. Любопитните — назад! Онези, които не заминават, няма какво да гледат навън… Сега много бързате, а после, като ви дойде редът, започвате да се дърпате. Я, тия пък четиримата треперят като листа… _(Но едно дете, което тъкмо да прекрачи прага, бързо се връща.)_ Е, ти какво? Какво става?

	__ДЕТЕТО__
	Забравих кутията… В нея са двете престъпления, дето ще трябва да ги извърша…

	__ДРУГО ДЕТЕ__
	А аз — гърненцето, там е идеята, която ще просвети масите.

	__ТРЕТО ДЕТЕ__
	Забравих калема от моя най-хубав сорт круши!

	__ВРЕМЕТО__
	Бягайте бързо да ги намерите! Останаха ни само шестстотин и дванадесет секунди… Галерата на Зората вече плющи с платната си — знак, че чака. Ще пристигнете много късно и няма вече да се родите… Хайде бързо, отплаваме! _(Улавя едно дете, което иска да мине между краката му, за да стигне до пристана.)_ Ах, ти например — не! Трети път вече се опитваш да се родиш, преди да ти е дошъл редът. Ако те хвана още веднъж, после ще стоиш да чакаш безкрайно при сестра ми, Вечността. И хем знаеш, че там не е забавно… Хайде, готови ли сме? Всеки ли е на мястото си? _(Обхожда с поглед децата, които са се събрали на пристана или вече са седнали в галерата.)_ Само един липсва още… Напразно се крие — виждам го в тълпата. Мен не можеш ме излъга… Хайде, малкият, ей ти, влюбеният, кажи сбогом на твоята хубавица!…

N	Малките, наречени „Влюбените“, нежно прегърнати, с мъртвешки побелели личица от отчаяние, се приближават и падат на колене в нозете на Времето.

	__ПЪРВОТО ДЕТЕ__
	Господин Време, оставете ме да замина с него…

	__ВТОРОТО ДЕТЕ__
	Господин Време, нека да остана с нея…

	__ВРЕМЕТО__
	Невъзможно! Вече ни остават само триста деветдесет и четири секунди…

	__ПЪРВОТО ДЕТЕ__
	По-добре да не се раждам!

	__ВРЕМЕТО__
	Нямаш право на избор!

	__ВТОРОТО ДЕТЕ__ _(умолително)_
	Господин Време, ще пристигна много късно…

	__ПЪРВОТО ДЕТЕ__
	Вече няма да ме има, когато тя ще слезе…

	__ВТОРОТО ДЕТЕ__
	Няма да го видя вече…

	__ПЪРВОТО ДЕТЕ__
	Ще бъдем така самотни!

	__ВРЕМЕТО__
	Всичко това не ме интересува! Оплачете се на Живота! Аз събирам, разпределям според това какво ми наредят… _(Грабва едно от двете деца.)_ Тръгвай!

	__ПЪРВОТО ДЕТЕ__ _(мъчи се да се освободи)_
	Не, не, не!… Тя също!

	__ВТОРОТО ДЕТЕ__ _(вкопчва се в дрехите на Първото дете)_
	Оставете го! Оставете го!

	__ВРЕМЕТО__
	Но чакайте, няма да умирате, а ще живеете! _(Повлича Първото дете.)_ Ела!

	__ВТОРОТО ДЕТЕ__ _(протягайки отчаяно ръце към другото, което отвеждат)_
	Дай ми някакъв знак! Само един знак! Кажи ми как да те открия…

	__ПЪРВОТО ДЕТЕ__
	Винаги ще те обичам!

	__ВТОРОТО ДЕТЕ__
	Ще бъда най-тъжната на земята! Ще ме познаеш… _(Припада и остава проснато на пода.)_

	__ВРЕМЕТО__
	По-добре щеше да бъде да има на какво да се надявате, а сега… _(Гледа пясъчния си часовник.)_ Остават само шестдесет и три секунди…

N	Последното бурно раздвижване сред децата, които остават, и децата, които заминават. Разменят се бързи поздрави: „Сбогом, Пиер“, „Сбогом, Жан!“, „Имаш ли всичко необходимо?…“, „Възвести моята идея!“, „Нищо ли не си забравил?“, „Постарай се да ме познаеш!“, „Ще те намеря…“, „Да не загубиш идеите си!“, „Не се навеждай много над Пространството…“, „Прати ми вести за себе си!“, „Казват, че не било възможно…“, „Възможно е, възможно е, опитвай все пак!“, „Постарай се да ми съобщиш дали е хубаво там!…“, „Ще дойда да те посрещна!“, „Аз ще се родя на един трон!“…

	__ВРЕМЕТО__ _(размахва ключовете и косата)_
	Стига! Стига! Котвата е вдигната…

N	Платната се мяркат и изчезват. Заглъхват и виковете на децата от галерата: „Земя! Земя!“, „Виждам я!“, „Красива е!“, „Светла е!“, „Голяма е!“ После като че ли избликва от дъното на бездна една песен на радост и очакване, безкрайно далечна.

	__ТИЛТИЛ__ _(на Светлината)_
	Какво стана? Не пееха ли те? Като че ли гласовете бяха други?

	__СВЕТЛИНАТА__
	Да, това беше песента на Майките, които отиват да ги посрещнат.

N	В този миг Времето затваря опаловите порти, обръща се и оглежда за последен път залата. Изведнъж забелязва Тилтил, Митил и Светлината.

	__ВРЕМЕТО__ _(гневно и удивено)_
	Какво е това? Какво правите вие тук? Кои сте? Защо не сте сини? Откъде сте се промъкнали? _(Приближава, като размахва заплашително косата.)_

	__СВЕТЛИНАТА__ _(на Тилтил)_
	Не отговаряй! Синята птица е у мене! Аз съм я скрила под наметалото си. Да се спасяваме! Завърти Диаманта и той ще загуби дирите ни…

N	Избягват вляво зад колоните на преден план.

N	Завеса


>	Шесто действие

>>	Единадесета картина

#	Сбогуване

N	Стена, на която има малка портичка. Разсъмване. Влизат _Тилтил_, _Митил_, _Светлината_, _Хлябът_, _Захарта_, _Огънят_, _Водата_.

	__СВЕТЛИНАТА__
	Никога не би отгатнал къде сме!

	__ТИЛТИЛ__
	Разбира се, Светлина, щом като не съм бил досега…

	__СВЕТЛИНАТА__
	И не можеш да познаеш тази стена и тази малка портичка?!

	__ТИЛТИЛ__
	Стената — червена, вратичката — зелена…

	__СВЕТЛИНАТА__
	И това ли нищо не ти напомня?

	__ТИЛТИЛ__
	Напомня ми само как Времето ни изхвърли през вратата…

	__СВЕТЛИНАТА__
	Колко сме странни, когато сънуваме! Не можем да познаем дори собствената си ръка!

	__ТИЛТИЛ__
	Кой сънува? Аз ли?

	__СВЕТЛИНАТА__
	Може би аз… Кой ли знае? Впрочем тази стена огражда една къщичка, която неведнъж си виждал, откакто си се родил…

	__ТИЛТИЛ__
	Една къщичка, която неведнъж съм виждал?

	__СВЕТЛИНАТА__
	Ами да, мой малък сънльо! Къщата, която напуснахме една вечер, точно преди една година.

	__ТИЛТИЛ__
	Наистина ли преди една цяла година? Ами тогава?…

	__СВЕТЛИНАТА__
	Очите ти от удивление стават като сапфирени пещери… Това е милата къщичка на родителите ти!

	__ТИЛТИЛ__ _(приближава портичката)_
	А пък аз мислех… Наистина… Струва ми се, че… Тази вратичка… Познах резето… Дали са вътре?… Близо ли сме до мама? Искам веднага да вляза! Искам веднага да я прегърна…

	__СВЕТЛИНАТА__
	За минутка!… Те спят дълбоко, не бива да ги стряскаш в съня им. Освен това портичката няма да се отвори, ако не е настъпил часът…

	__ТИЛТИЛ__
	Кой час? Дълго ли трябва да чакаме?

	__СВЕТЛИНАТА__
	Уви, не! Само няколко кратки минутки…

	__ТИЛТИЛ__
	Ти не си ли щастлива, че сме се върнали? Какво ти е, Светлина, побледняла си, човек би рекъл, че си болна?

	__СВЕТЛИНАТА__
	Нищо, дете мое. Малко съм тъжна, защото ни предстои раздяла — скоро ще ви напусна…

	__ТИЛТИЛ__
	Ще ни напуснеш?

	__СВЕТЛИНАТА__
	Трябва. Няма какво да правя повече тук. Годината изтече и Феята ще се върне да пита за Синята птица…

	__ТИЛТИЛ__
	Но аз нямам Синята птица! Онази от Спомена стана съвсем черна, другата на Бъдещето — почервеня, птиците на Нощта умряха, а пък в Гората не можах да я хвана… Виновен ли съм, че си сменяват цвета, умират или избягват? Феята ще се разсърди ли? Какво ще каже?

	__СВЕТЛИНАТА__
	Направихме каквото беше по силите ни. Трябва или да допуснем, че Синя птица не съществува, или че си сменя цвета, щом я затворим в клетка.

	__ТИЛТИЛ__
	Клетката къде е?

	__ХЛЯБЪТ__
	Тук, господарю… Тя бе поверена на моите старателни грижи по време на цялото дълго и опасно пътешествие; днес, когато мисията ми е към края си, аз ви я връщам непокътната и добре затворена, такава, каквато я получих… _(Като оратор, който взима думата.)_ Сега, от името на всички, нека ми бъде разрешено да добавя няколко думи…

	__ОГЪНЯТ__
	Няма думата!

	__ВОДАТА__
	Тишина!

	__ХЛЯБЪТ__
	Злоумишлените прекъсвания на един презрян враг, на един завистлив съперник… _(извисява глас)_ не ще ме възпрат да изпълня докрай своя дълг… И така, от името на всички…

	__ОГЪНЯТ__
	Не от мое! Аз имам език!

	__ХЛЯБЪТ__
	И така, от името на всички и със сдържано, но искрено и дълбоко вълнение се сбогувам с двете деца, които бяха предопределени и чиято висока мисия завършва днес. Като им казвам сбогом с цялото си чувство на тъга и цялата нежност, които взаимното уважение…

	__ТИЛТИЛ__
	Как?! Казваш сбогом? Значи, ти също ни напускаш?

	__ХЛЯБЪТ__
	Уви, трябва! Аз ви напускам, вярно е. Но раздялата ще бъде само привидна — повече няма да ме чуете да говоря…

	__ОГЪНЯТ__
	Няма да бъде голямо нещастие!

	__ВОДАТА__
	Тишина!

	__ХЛЯБЪТ__ _(с голямо достойнство)_
	Никак не се засягам… И така, аз ви го казах: няма да ме чуете вече да говоря, няма да ме видите вече одушевен. Очите ви пак ще се затворят за незримия живот на нещата. Но аз ще бъда винаги там, в раклата, върху дъската за рязане, на масата, до супата, аз, който съм, смея да кажа, най-верният сътрапезник, най-старият приятел на Човека…

	__ОГЪНЯТ__
	Е, добре, ами аз?

	__СВЕТЛИНАТА__
	Минутите текат, скоро ще удари часът и ще ни върне в мълчанието… Побързайте да се сбогувате с децата…

	__ОГЪНЯТ__ _(избързва)_
	Най-напред аз, най-напред аз… _(Буйно прегръща децата.)_ Сбогом, Тилтил и Митил! Сбогом, милички! Спомнете си за мене и ако някога ви потрябвам, за да подпалите някъде…

	__МИТИЛ__
	Ай, ай, той ме опари!

	__ТИЛТИЛ__
	Ай, ай, опърли ми носа!

	__СВЕТЛИНАТА__
	Я, Огън, поуталожи малко чувствата си — това не е твоят комин.

	__ВОДАТА__
	Какъв глупак!

	__ХЛЯБЪТ__
	Колко е невъзпитан!

	__ВОДАТА__ _(приближава се до децата)_
	Ще ви прегърна, без да ви направя нищо лошо… нежно, дечица мои…

	__ОГЪНЯТ__
	Пазете се, тя мокри!

	__ВОДАТА__
	Аз съм сладка и обичлива; добра съм за човешките същества.

	__ОГЪНЯТ__
	Ами удавниците?

	__ВОДАТА__
	Обичайте изворите, слушайте поточетата… Аз ще бъда винаги там…

	__ОГЪНЯТ__
	Всичко е заляла.

	__ВОДАТА__
	Когато вечер приседнете край брега на някое изворче, там в гората има толкова много — опитайте се да разберете онова, което се мъчат да ви кажат… Не мога повече… Сълзите ме задавят, пречат ми…

	__ОГЪНЯТ__
	Съвсем не личи!

	__ВОДАТА__
	Когато видите гарафа с вода, спомнете си за мен. Ще ме намерите и в големите кани, в резервоарите, в цистерните и в чешмата…

	__ЗАХАРТА__ _(както обикновено лицемерна и подмилкваща се)_
	Ако във вашата памет остане мъничко местенце, спомняйте си, че понякога присъствието ми ви подслаждаше… Не мога да ви кажа повече… Сълзите са противоположни на моя темперамент и ми причиняват доста големи болки, когато падат по нозете ми.

	__ХЛЯБЪТ__
	Йезуитка!

	__ОГЪНЯТ__ _(кресливо)_
	Захарни пръчки-и! Небет-шекер! Карамели-и-и!

	__ТИЛТИЛ__
	Но къде са се дянали Тило и Тилет? Какво правят те? В същия миг се чува пронизителното мяукане на Котката.

	__МИТИЛ__ _(разтревожена)_
	Тилет плаче! Някой й е направил нещо лошо!

N	_Котката_ влиза тичешком, настръхнала, разрошена, с разкъсани дрехи, държи кърпичка на бузата си, като че ли я боли зъб. Издава гневни стонове и е преследвана отблизо от _Кучето_, което й нанася удари с глава, с юмруци и с крака.

	__КУЧЕТО__ _(като удря Котката)_
	На! Стига ли ти? Още ли искаш? На! На!

	__СВЕТЛИНАТА__, __ТИЛТИЛ__, __МИТИЛ__ _(втурват се да ги разтървават)_
	Тил! Подлудя ли? Гледай го ти! Куш! Ще престанеш ли? Това на нищо не прилича, спри! Спри, ти казвам!

N	Енергично ги разделят.

	__СВЕТЛИНАТА__
	Какво е това? Какво се е случило?

	__КОТКАТА__ _(плачливо, като си трие очите)_
	Той е виновен, госпожо Светлина! Той ми наговори грубости, сложи ми пирон в супата, дърпаше ме за опашката, съсипа ме от бой, а аз нищо не съм му направила, нищо нищо.

	__КУЧЕТО__ _(имитирайки я)_
	Нищо, нищо. _(Тихо, като махва презрително с лапа.)_ Все едно е, нали си го получи! Получи ли си го? Добре те натупах и ще има още бой.

	__МИТИЛ__ _(притиска Котката в обятията си)_
	Бедничката ми Тилет! Кажи ми, къде те боли? И аз ще се разплача…

	__СВЕТЛИНАТА__ _(строго към Кучето)_
	Вашето поведение е още по-недостойно, защото сте избрали да ни покажете това тъжно представление точно в един момент, сам по себе си мъчителен, когато се разделяме с бедничките деца…

	__КУЧЕТО__ _(изведнъж изтрезняло)_
	Да се разделим с тези беднички деца?

	__СВЕТЛИНАТА__
	Да, часът, както знаете, ще удари. Ние ще се върнем в Мълчанието. Няма вече да можем да им говорим.

	__КУЧЕТО__ _(тутакси започва да издава истински стонове на отчаяние, хвърля се към децата и ги обсипва с буйни и безпорядъчни милувки)_
	Не! Не! Не искам! Не искам! Ще говоря винаги!… Ти вече ще ме разбираш, нали, мое малко божество? Да, да, да! И ще си казваме всичко, всичко, всичко… И ще бъда много послушен, и ще се науча да чета, да пиша, да играя на домино. И ще бъда винаги много чист… И няма никога вече да крада от кухнята… Искаш ли да направя нещо учудващо? Искаш ли да целуна Котката?

	__МИТИЛ__ _(на Котката)_
	А ти, Тилет? Няма ли нищо да кажеш?

	__КОТКАТА__ _(превзето и загадъчно)_
	Обичам ви и двамата толкова, колкото заслужавате…

	__СВЕТЛИНАТА__
	А сега на свой ред, деца мои, аз ще ви дам прощална целувка…

	__ТИЛТИЛ__ и __МИТИЛ__ _(вкопчват се за дрехата на Светлината)_
	Не, не! Светлина! Остани тук с нас!… Татко нищо няма да каже! Ще разправим на мама колко добра си била с нас…

	__СВЕТЛИНАТА__
	Уви! Не мога… Тази вратичка е затворена за нас и трябва да ви напусна.

	__ТИЛТИЛ__
	Къде ще отидеш съвсем самичка?

	__СВЕТЛИНАТА__
	Не много далеч, деца мои. Ей там, в страната на Мълчанието…

	__ТИЛТИЛ__
	Не, не искам!… Ще дойдем с тебе! Ще кажа на мама…

	__СВЕТЛИНАТА__
	Не плачете, милички, аз наистина нямам глас като Водата, нямам друго освен своята светлина, която човек не чува… Но аз ще бдя над него до края на дните си. Спомняйте си, че във всеки лунен лъч, който се разлива, във всяка звезда, която се усмихва, във всяка изгряваща зора, във всяка запалена лампа, във всяка добра и светла мисъл на вашата душа — това съм аз, все аз, която ви говори…

N	Зад стената бие осем часът.

	Чуйте! Часът удари. Прощавайте! Вратичката се отваря… Влизайте, влизайте, влизайте!

N	Тя побутва децата към отвора на малката портичка, която се затваря зад тях. Хлябът изтрива една потайна сълза, Захарта, Водата — всички плачат, бързо се разбягват и изчезват зад кулисите. Сцената за миг остава празна, после декорът, който представя стената с вратичката, се разтваря за последната картина.


>>	Дванадесета картина

#	Събуждането

N	Същият интериор както в първата картина, но всичко — атмосферата, стените — изглежда несравнимо, приказно по-свежо, по-засмяно, по-щастливо. Дневната светлина прониква весело през всички пролуки на затворените капаци.
N	Вдясно, в дъното на стаята, _Тилтил_ и _Митил_ спят дълбоко в своите креватчета. _Котката_, _Кучето_, _предметите_ са на местата си, както в първата картина, преди явяването на Феята.
N	Влиза _Майката Тил_.

	__МАЙКАТА ТИЛ__ _(с шеговито сърдит глас)_
	Ставайте, ставайте, малки мързеливци! Не ви ли е срам? Осем часът удари, слънцето вече е по-високо от върховете на гората… Боже, как спят, как само спят! _(Тя се навежда, целува децата.)_ Зачервили са се. Тилтил ухае на лаванда, Митил — на момина сълза… _(Пак ги целува.)_ Чудесно нещо са децата… Все пак, няма да спят до обяд я! Няма да правим от тях мързеливци! И, освен това, чувала съм, че не е добре за здравето… _(Разтърсва Тилтил.)_ Хайде, Тилтил, хайде!

	__ТИЛТИЛ__ _(събужда се)_
	Какво?… Светлината!… Къде е тя? Не, не, не си отивай!

	__МАЙКАТА ТИЛ__
	Светлината? Ами че тук е, разбира се! Времето вече напредна… Светло е също като по пладне, макар че капаците са затворени… Чакай малко да ги поотворя… _(Тя бута капаците, ослепителна дневна светлина нахлува в стаята.)_ Ето на! Какво ти е на тебе? Изглеждаш като замаян…

	__ТИЛТИЛ__ _(трие си очите)_
	Мамо, мамо!… Ти ли си това?

	__МАЙКАТА ТИЛ__
	Ами разбира се, че съм аз. Кой искаш да бъде?!

	__ТИЛТИЛ__
	Ти си! Ах, ти си…

	__МАЙКАТА ТИЛ__
	Е?! Аз съм… Не съм си сменила лицето тази нощ. Защо ме гледаш така удивено? Да не би носът ми да е наопаки?

	__ТИЛТИЛ__
	О, колко е хубаво да те видя пак! Толкова отдавна, толкова отдавна… Трябва веднага да те целуна… Още, още, още! И креватчето — моето креватче. Аз съм си вече у дома!

	__МАЙКАТА ТИЛ__
	Но какво ти е? Не си ли се разсънил?… Поне не си болен, нали? Я ми покажи езика си… Хайде, ставай, обличай се!

	__ТИЛТИЛ__
	Я гледай! Аз съм бил по нощница!

	__МАЙКАТА ТИЛ__
	Ами как! Облечи си дрешката, обуй си панталонките… Там са, на стола.

	__ТИЛТИЛ__
	Дали съм бил така по нощница по време на пътуването?

	__МАЙКАТА ТИЛ__
	Какво пътуване?

	__ТИЛТИЛ__
	Още от миналата година…

	__МАЙКАТА ТИЛ__
	Миналата година?…

	__ТИЛТИЛ__
	Ами да!… На Коледа, когато заминах…

	__МАЙКАТА ТИЛ__
	Когато замина ли? Ти не си напускал стаята… Снощи те поставих в леглото, намирам те тази заран… Значи, сънувал си всичко това…

	__ТИЛТИЛ__
	Не разбираш… Когато заминах с Митил, Феята и Светлината, беше още миналата година… Светлината е много добра… Хлябът и Захарта… Водата, Огънят… Те през цялото време се биеха. Не ми ли се сърдите?… Не ти ли беше мъчно?… А татко какво каза? Не можех да откажа… Оставих една бележка, за да ти обясня…

	__МАЙКАТА ТИЛ__
	Ами какви ги приказваш? Сигурно си болен или още сънуваш… _(Тя го плясва дружелюбно.)_ Хайде събуди се! По-добре ли ти е сега?

	__ТИЛТИЛ__
	Не, мамо, уверявам те!… Ти спиш още…

	__МАЙКАТА ТИЛ__
	Как! Още спя ли? Та аз съм станала преди шест. Ошетах вече и запалих огъня…

	__ТИЛТИЛ__
	Но попитай тогава Митил не е ли вярно… Ах, какви приключения имахме!

	__МАЙКАТА ТИЛ__
	Как с Митил?! Какво значи всичко това?…

	__ТИЛТИЛ__
	Тя беше с мен… Ние видяхме дядо и баба…

	__МАЙКАТА ТИЛ__ _(все по-объркана)_
	Дядо и баба?!

	__ТИЛТИЛ__
	Да, в Страната на Спомените… Беше ни на път… Те са умрели, но са добре… Баба ни предложи един хубав сладкиш със сливи… И малките братчета, Робер, Жан с неговия фарфалак, Мадлен и Пиерет, Полин и Рикет…

	__МИТИЛ__
	Рикет още лази на четири крака…

	__ТИЛТИЛ__
	А Полин още е с пъпчицата на носа…

	__МИТИЛ__
	Ние също те видяхме вчера вечерта…

	__МАЙКАТА ТИЛ__
	Снощи? Ами… не е чудно, нали аз ви сложих да спите!

	__ТИЛТИЛ__
	Не, не тук, в Градините на Щастието… Ти беше много по-красива, но си приличаше…

	__МАЙКАТА ТИЛ__
	Градините на Щастието… Не познавам такова нещо…

	__ТИЛТИЛ__ _(съзерцава я, после я прегръща)_
	Да, по-красива беше, но аз така повече те обичам!

	__МИТИЛ__ _(също я целува)_
	Аз също, аз също…

	__МАЙКАТА ТИЛ__ _(разнежена, но силно обезпокоена)_
	Боже, какво им е? Дали и тях ще загубя, както загубих другите? _(Изведнъж, крайно разтревожена.)_ Татко Тил! Татко Тил!… Ела де! Децата са болни!

N	Влиза _Бащата Тил_, много спокоен, със секира на рамо.

	__БАЩАТА ТИЛ__
	Какво има?

	__ТИЛТИЛ__ И __МИТИЛ__ _(радостно притичват, за да целунат баща си)_
	Я, татко! Това е татко!… Добър ден, татко! Добре работи тази година, а?

	__БАЩАТА ТИЛ__
	Е, що за въпрос!… Какво има? Не изглеждат болни — видът им е много добър…

	__МАЙКАТА ТИЛ__ _(просълзена)_
	Да не се осланяме на това! Ще стане като с другите… Те също изглеждаха добре, чак до края… А после ги прибра господ… Не знам какво им е. Снощи ги приготвих за сън много спокойни, а ето сега, като се събудиха, всичко потръгна на зле… Те не знаят какво приказват, говорят за някакво пътешествие… видели Светлината, дядо, баба, които били мъртви, но се чувствали съвсем добре…

	__ТИЛТИЛ__
	Да, но дядо си е винаги с дървения крак…

	__МИТИЛ__
	А баба — с нейните ревматизми…

	__МАЙКАТА ТИЛ__
	Чу ли? Бягай да търсиш доктор…

	__БАЩАТА ТИЛ__
	Не, не… Хич нямат намерение да умират… Ще видим…

N	Почукване на вратата.

	Влез!

N	Влиза _Съседката_ — дребна бабичка, прилича на Феята от първо действие, и крачи, като се подпира с тояжката.

	__СЪСЕДКАТА__
	Денят да е добър за всички и празникът да е честит!

	__ТИЛТИЛ__
	Това е феята Берилюн…

	__СЪСЕДКАТА__
	Дошла съм да поискам дръвца за огъня под празничното ми гърне… Доста е хладничко тази сутрин… Добър ден, деца, как сте?

	__ТИЛТИЛ__
	Госпожо фейо Берилюн, аз не намерих Синята птица…

	__СЪСЕДКАТА__
	Какво казва?

	__МАЙКАТА ТИЛ__
	Не ме питайте, госпожа Берлинго… Не знаят вече какво приказват… Така са, откакто са се събудили… Трябва да са яли нещо лошо…

	__СЪСЕДКАТА__
	Какво има, Тилтил, не познаваш ли мама Берлинго, вашата съседка Берлинго?

	__ТИЛТИЛ__
	Но… да, госпожо… вие сте феята Берилюн… Не се ли сърдите?

	__СЪСЕДКАТА__
	Бери… какво?

	__ТИЛТИЛ__
	Берилюн.

	__СЪСЕДКАТА__
	Берлинго, ти искаш да кажеш Бер-лин-го…

	__ТИЛТИЛ__
	Берилюн, Берлинго, както желаете, госпожо. Но Митил много добре знае…

	__МАЙКАТА ТИЛ__
	Това е най-лошото, че и Митил — също…

	__БАЩАТА ТИЛ__
	Бре, бре! Ще им мине… Ще им лепна няколко шамарчета.

	__СЪСЕДКАТА__
	Недейте, няма смисъл… Познавам тия неща… Привидяло им се е нещо насън… Спали са сигурно в лунен лъч… Внучката ми, нали е много болна, често така…

	__МАЙКАТА ТИЛ__
	Тъкмо да попитам — как е внучката ви?

	__СЪСЕДКАТА__
	Горе-долу… Не може да става… Докторът казва, че било от нервите… Всеки случай аз знам от какво ще й мине… Тя пак ми го поиска тази сутрин за коледното си дръвце… Хрумнало й е…

	__МАЙКАТА ТИЛ__
	Да, знам. За птицата на Тилтил. Е, Тилтил, няма ли пък да я дадеш най-после на бедното дете?

	__ТИЛТИЛ__
	Коя, мамо?

	__МАЙКАТА ТИЛ__
	Твоята птица… И за какво я държиш? Дори не я поглеждаш вече… А момиченцето умира от желание, вече толкова време…

	__ТИЛТИЛ__
	Да, вярно. Моята птица… Къде е тя? Ама — ето я в кафеза! Митил, виждаш ли кафеза? Същият, дето Хлябът го носеше… Да, да, същият кафез или клетка — все едно. Но вътре има само една птица — дали тя е изяла другата? Я гледай — но тя е синя! Но… това е моята гургуличка! Само че много по-синя, отколкото на заминаване. Та това е Синята птица! Синята птица, дето толкова я търсехме! Толкова далеч отидохме, а тя била тук! А, ама това е… чудесно. Митил! Виждаш ли птицата? Какво ли ще каже Светлината? Аз ще откача клетката… _(Покачва се на един стол, сваля кафеза и го отнася на съседката.)_ Ето, госпожо Берлинго! Още не е съвсем синя, но ще стане, ще видите!… Само че отнесете я бързо на вашата внучка…

	__СЪСЕДКАТА__
	Не! Истина ли е? Ти ми даваш да я занеса? Ей така изведнъж и без нищо? Господи, колко ще се зарадва?… _(Прегръща Тилтил.)_ Дай да те целуна… Отивам си, отивам си…

	__ТИЛТИЛ__
	Да, да. Вървете си бързо. Има някои, дето сменят цвета си…

	__СЪСЕДКАТА__
	Ще се върна да ви предам какво ми е казала… _(Излиза.)_

	__ТИЛТИЛ__ _(след като дълго се оглежда)_
	Татко, мамо, какво сте направили в къщи? Уж е същото, а пък е много по-хубаво…

	__МАЙКАТА ТИЛ__
	Как е по-хубаво?

	__ТИЛТИЛ__
	Всичко е пребоядисано, всичко е подновено, всичко лъснато… всичко-всичко… Миналата година не беше така…

	__БАЩАТА ТИЛ__
	Миналата година ли?

	__ТИЛТИЛ__ _(отива при прозореца)_
	И гората, как се вижда оттук! Голяма, красива… Човек би рекъл, че и тя е нова! Колко ни е добре тук! _(Отива да отвори раклата.)_ Къде е Хлябът? Гледай ти, колко са мирни! А, ето го и Тило! Добър ден, Тило, Тило! Ах, какви битки води`! Спомняш ли си в гората?

	__МИТИЛ__
	Ами Тилет?… Тя ме позна, но вече не говори…

	__ТИЛТИЛ__
	Господин Хляб… _(Опипва си челото.)_ Я, нямам го вече Диаманта! Кой ни взе малката зелена шапчица? Толкова по-зле! Нямам вече нужда от нея… Ох, Огънят! Той е добър. Той пращи нарочно, за да ядоса водата. Добър ден, Вода! Какво казва тя? Тя винаги бърбори, но вече не я разбирам така добре…

	__МИТИЛ__
	Захарта не я виждам…

	__ТИЛТИЛ__
	Боже, колко съм щастлив, щастлив!

	__МИТИЛ__
	И аз, и аз…

	__МАЙКАТА ТИЛ__
	Какво им е станало, та са такива?

	__ТИЛТИЛ__
	Аз обикнах преди всичко Светлината. Къде е нейната лампа? Може ли да се запали? _(Пак се оглежда.)_ Божке, колко е хубаво всичко! Колко съм доволен!

N	Чукане на входната врата.

	__БАЩАТА ТИЛ__
	Влезте!

N	Влиза _Съседката_, водейки за ръка едно русокосо и приказно хубаво _момиченце_, което държи в прегръдките си гургулицата на Тилтил.

	__СЪСЕДКАТА__
	Виждате ли чудото?

	__МАЙКАТА ТИЛ__
	Невероятно! Тя ходи!

	__СЪСЕДКАТА__
	Ходи! А това значи, че тича, танцува, хвърчи… Щом видя птицата, скочи ей тъй, с един скок до прозореца, за да се увери на светло дали наистина е птицата на Тилтил… И после… ф-ъ-р-р на улицата като ангел… Честна дума, едва можах да я следвам…

	__ТИЛТИЛ__ _(приближава смаян)_
	О, колко прилича на Светлината!

	__МИТИЛ__
	Само че е много по-малко…

	__ТИЛТИЛ__
	Е, да, но ще порасне…

	__СЪСЕДКАТА__
	Какво си говорят? Не се ли оправиха вече?…

	__МАЙКАТА ТИЛ__
	По-добре сме. Като закусят и ще мине съвсем.

	__СЪСЕДКАТА__ _(побутва внучката си в обятията на Тилтил)_
	Хайде, чедо, благодари на Тилтил!

N	Тилтил изведнъж се смущава и се дърпа крачка назад.

	__МАЙКАТА ТИЛ__
	Е, какво има, Тилтил? Да не се уплаши от малкото момиченце? Хайде, прегърни я, дай и една голяма целувка! Ха де! Толкова си дързък обикновено… Още една! Ама какво ти е? Ти като че ли ще се разплачеш?

N	След като Тилтил несръчно е прегърнал момиченцето, остава за миг прав пред нея, двете деца се гледат, без да говорят. После Тилтил погалва птицата по главата.

	__ТИЛТИЛ__
	Достатъчно ли е синя?

	__МОМИЧЕНЦЕТО__
	Да, аз съм много доволна…

	__ТИЛТИЛ__
	Видях и много по-сини… Но най-сините, знаеш ли, напразно се опитваш — не можеш да ги уловиш…

	__МОМИЧЕНЦЕТО__
	Нищо, и тази е много хубава…

	__ТИЛТИЛ__
	Нахрани ли я?

	__МОМИЧЕНЦЕТО__
	Още не… Тя какво яде?

	__ТИЛТИЛ__
	Всичко: житни зрънца, хляб, царевица, скакалци…

	__МОМИЧЕНЦЕТО__
	Как ги яде, я кажи!

	__ТИЛТИЛ__
	С човката… Ще видиш, ей сега ще ти покажа…

N	Поема птицата от ръцете на момиченцето. То инстинктивно се противи и гургулицата, като се възползва от колебанието, се измъква и отлита.

	__МОМИЧЕНЦЕТО__ _(с вик на отчаяние)_
	Бабо, тя отлетя! _(Разплаква се.)_

	__ТИЛТИЛ__
	Няма нищо, не плачи… Пак ще я хвана… _(Излиза на авансцената и се обръща към публиката.)_ Ако някой я намери, би ли ни я върнал? Ние имаме нужда от нея, за да бъдем щастливи по-късно…

N	Завеса
