P>
	Особено когато на Октомври вятъра
	със заскрежени пръсти косата ми започне да наказва,
	уловен в рачешкото слънце, тръгвам по жарава
	и пада сянката ми рачешка върху земята.
	Покрай морето във шума на птиците се вслушвам
	и чувам гарвана да кашля в зимни съчки,
	сърцето ми потръпва, като заприказва,
	словесната си кръв то лее и си прецежда думите.

	И аз, заключен във затвор от думи, отбелязвам
	по хоризонта, тръгнал в своя път подир дърветата,
	пищните форми на жените и момчетата,
	като звезди затрепкали в алеите на парка.
	И нека ви направя малко буки пълногласни,
	и малко гласове на дъбове, от коренищата
	на сечищата две-три песни да изтананикам,
	и нека ви държа няколко водни сказки.

	Зад вазата със папратта часовникът се клати
	и сочи знака на часа, невралното значение
	излитва със излъчения диск и обявява утрото
	на ветровете, скрити във ветропоказателя.
	И нека ви направя малко знаци за ливада;
	сигналната трева, която съобщава всичко,
	избива през окото ми червясала със зими.
	И нека ви разкажа малко за греха на гарвана.

	Особено когато на октомври вятъра
	(и нека есенни да бъдат моите чародейства
	от паечно хоботче и от баири уелски грейнали)
	наказва със юмрука на гулиите земята,
	нека да ви направя малко безсърдечни думи.
	Сърцето, почне ли да срича подир кръв изкуствена,
	даже за идващата ярост да вещае — пусто е.
	На птиците крайбрежни чуйте гласовете тъмни.
P$
