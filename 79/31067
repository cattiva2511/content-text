P>
	Юни, цветущ и волен, препуска по тесните пътища,
	решат калниците му девесила,
	през синапени ниви препуска, под стените силно назъбени
	на разцъфнали кестени.

	Между буки — зелени и страстни — препуска,
	през полета, обрасли със прещип и зановец.
	Целият плам и порив на краткотрайните
	радости на сезона

	пак се завръщат. Виждам колко удобен е юни
	за узряването на неизбежната буря
	с индиговото небе и притихналите градини.
	Само върхарите на дърветата не затихват.

	Неочаквано завесите в моята стая се издуват навътре,
	прошушват храстите, тежко птиците литват.
	Цветовете бели в дърветата потъмняват, изчезват — и се спуска дъждът
	като сценичен проспект.

	Сега започва катарзисът, дъждът — пречистващ, проливен —
	прекършва цветовете на нашите престарели фантазии
	и остарели сантименталности, и капризи,
	и обич към утрото.

	Вечерният мрак на осем и половина, предвестникът на настъпваща нощ,
	облаци като срината зидария и щедро благовещение
	на светкавици. Мечът на необуздания архангел
	блесва изваден от ножница.

	Ако ти дойдеш сега, пренебрегнала
	кристалния бастион на дъжда и бездънния ров на гръмотевиците,
	ако ти дойдеш сега, аз ще бъда щастлив,
	сега, ако само сега.
P$
