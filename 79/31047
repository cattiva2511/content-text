P>
	Ленин, влюбен в музиката, някой път не смееше да я слуша,
	учеше ни да избягваме гласовете на всички сирени
	и да следваме само пътя си. Безброй дребни отстъпки —
	на тях ние често даваме имена разхубавени,
	като например „култура“ — ни мамят към странични брегове,
	когато трябва да стоим сред задуха на вярната пътека,
	не за да блудстваме сами със безсмъртните си души,
	а просто за да направим една честна услуга на човека.

	Велики сили, посветени на най-мръсните цели,
	жънат сега в Глазгоу богата победа —
	задържан и отречен живот, безгранично страдание,
	болест, престъпление, смърт — и изправена гледа
	със скрити оръжия зад многолюдните булеварди,
	готова при всяко мръдване да коли безпощадна
	от гангстерската си засада полицейската класа,
	следи стъпките на Глазгоу и страстно иска да го нападне!

	А противящите се сили на Свободата са също скрити,
	но фашизмът е покрил с тайни агенти земята —
	в двореца, магазина, банката, училището на всеки страхливец,
	и малцина сега служат в контра-службата на Свободата,
	нито биха могли мнозина да служат, че почти всички хора
	не чуват какво тя казва, запушени им са ушите
	с восъка на предразсъдъка и заплатената пустота,
	така че тя не намира към умовете им вратите!…

	И което е най-коварно и затъпяващо от всичко:
	враждебните на човека сили полека впръскаха мисълта,
	че знанието е надбягало вече отделния мозък
	и само дребните подробности са достъпни за света
	на един човек; тъй обърнаха огромните завоевания
	на човечеството против самия човешки дух,
	докато чувството за всеобщо безсилие осъди
	всеки един да стои в дупката си сляп и глух…

	Това е лъжата на лъжите — най-тежкото предателство към Човека, —
	не си хабете времето, за всеки местенце има!
	Човешкият инстинкт, волята да се използва той бяха унищожени
	и днес на един милион ще срещнете двама-трима
	които да се сещат, че мисълта е действителност, мисълта едничка,
	и трябва да погълне цялото вещество, че тяхна цел е
	да господстват над всички факти, като познаят всичко…

	Ние не играем, за да спазваме правилата на игрите!
	Нашата цел е човешката цялост, духът, който се роди,
	подобен на дете и раждащ се отново всеки ден,
	без да отхвърля урока на миналото, а да го наследи!
	Но така способен изцяло да поглъща и да се отдава, така безбрежен,
	така включващ всичко, неограден, чувствителен и нежен,
	с растеж несдържан и неизвратен!… О, Ленин!
	Ти, Живот и Изобилие, ти, огън на Свободата,
	огнеподобен в своята чистота и своя копнеж, потърсил небето —
	и нека това прилагателно не се разбира само като метеорен ефект,
	не само като рой летящи искри, а като горяща сърцевина на сърцето,
	вътре в тебе, твоя огромна и блестяща здравина,
	направила от тебе човека, който е жива душа на Човечеството!…

	Дух на Ленин, засвети над тоя град сега!
	Освети тоя град сега!
P$
