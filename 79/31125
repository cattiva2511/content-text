	Младият техник Глобусятников тъгуваше неописуемо.
	„Всички правят нещо — мислеше си той, стиснал в ръка тушовката, — само аз нищо не правя. Не е добре това! Не е съвременно!“
	Положението наистина беше напрегнато.
	Техникът Сенека се обяви за мобилизиран до края на петилетката.
	Химикът Иглецов ревностно помагаше с опита си на изоставащите.
	Всички познати, както се казва, преминаха на нови релси, заработиха по нови почини. Но Глобусятников, който работеше по стари почини и на стари релси, не можеше да разбере това.
	— Ама за какво ви е — питаше той Сенека, — за какво ви трябваше да се обявявате за мобилизиран?
	— Закъсали сме с плана — бодро отговаряше Сенека, — това е позор. Трябва да наваксаме. Какво има да се разговаря, щом има неизпълнение?
	И другите отговаряха в същия дух. И даже питаха Глобусятников какво прави той лично за изпълнение на промфинплана.
	На това младият техник нищо не отговаряше, той не се беше замислял за промфинплана.
	А животът поднасяше все нови изненади.
	Металургът Антизайцев вложи премията за своето изобретение — 150 рубли — в спестовната каса и беше отбелязан в кооперативната преса като примерен вложител-акционер.
	А ето че и възрастният инженер Ангорски-Сибирски изобрети нещо, отказа се от друго и също беше отбелязан в икономическата преса.
	А Глобусятников все още нищо не правеше. Накрая той прозря.
	— Файна — каза той на жена си. — От утре преминавам на нови релси. Стига съм изоставал от темповете.
	— Какво ще ти донесе това? — запита практичната съпруга.
	— Не се безпокой. Всичко ще бъде наред.
	И на другия ден младият техник отиде в заводското управление.
	— От този миг се обявявам за мобилизиран — заяви той.
	— Прекрасно — отговориха от управлението. — Отдавна беше време.
	— Обявявам се мобилизиран в борбата с изоставането на плана.
	— Чудесно. Отдавна трябваше да го направите.
	— Включвам се в борбата със закъснението на плана — доизказа се младият Глобусятников — в завод „Атлет“.
	— Как? Ами ние? И ние имаме закъснение, и то не малко.
	— Там е по-голямо — рече Глобусятников.
	И началството, поразено от стремежа на техника да подпомогне промишлеността, го пусна.
	В завод „Атлет“ беше по-голямо не само закъснението на плана, по-голяма беше и заплатата.
	— Виждаш ли, Файнета — казваше Глобусятников, — всичко може да се съчетае: заплатата и общественият образ. Но трябва да се пипа умело. Ето че семейният ни бюджет се увеличи с петдесет и седем рубли и копейки. По дяволите копейките, няма да ги броим. Не съм дребнав.
	Подир месец Файна-Файнета заяви:
	— Котенце, животът безумно поскъпва!
	— Обявявам се за мобилизиран — тутакси отвърна техникът. — Шуреят ми казваше, че съм глупак. В завод „Атлет“ ми плащат двеста и деветдесет рубли, докато в „Изкоп“ веднага ще дадат триста и четиридесет.
	Същото заяви Глобусятников и в заводското управление на „Атлет“, като, разбира се, премълча за разликата в заплащането.
	— Обявявам се… — викаше той. — Там са закъсали… Не мога да изоставам от темповете.
	Наложи се да пуснат техника.
	И повече нищо не тревожеше бореца срещу закъсването.
	— Какво е в сравнение с мен химикът Иглецов — казва той. Много важно, че взема на буксир изоставащите. Аз направих повече. Ако стане нужда, няма да се пожаля, няма да пощадя силите си. Ако се наложи, и жената ще мобилизирам. Тъкмо пише на машина доста прилично. Сама се научи. А вие ми навирате инженер Ступенски! Все още не се знае кой повече е сторил за благото! Може пък аз да съм сторил повече. И сигурно е така!…
