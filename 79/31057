P>
	Слънцето — борец от дните
	на съпротивата — пред полицая пръсна
	куп златни позиви и скрито
	разлепи други по стени и щори.
	Събират се пред позивите хора.

	И те живота пред смъртта избират,
	това е изборът на хората обикновени.
	Онези, гдето служат на смъртта, не спират,
	високомерно тъпчат позивите по земята
	и отминават този манифест на светлината.

	Мирът е на живота днес живеца.
	Мирът — това е изобилието земно.
	Мирът е вдъхновението на твореца,
	разресвани от вятъра пшеници,
	в дървета утринни запели птици.

	Мирът е на стоманата стопена съскането,
	турбината, пулсираща във планината,
	набъбнала от мляко гръд до пръсване,
	във късна нощ на влюбени ръцете,
	залети с песни и лъчи дървета.

	Във речите за мир се чува ехо
	от шумното ни всекидневие:
	от парка, от дома, от цеха.
	Мирът живот е! — глас могъщ се чува.
	Животът трябва да се завоюва!
P$
