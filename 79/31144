	Семейството беше тричленно — таткото, майката и синът. Таткото беше открай бреме болшевик, майката — открай време домакиня, а синът беше открай време пионер с остригана глава и дванадесетгодишен жизнен опит.
	На пръв поглед всичко беше наред.
	И въпреки това, всяка сутрин на закуска ставаха семейни скандали.
	Обикновено разговорът подхващаше таткото.
	— Е, какво ново в класа? — питаше той.
	— Не в кла`са*, а в групата — отговаряше синът. — Колко пъти съм ти обяснявал, татко, че класа е реакционно-феодално понятие.
	[* На руски думите клас(училищен) и кла`са са от мъжки род. — Б.пр.]
	— Добре, добре. Нека да е групата. Та какво учихте в групата?
	— Ние не учим, а разработваме. Време е, струва ми се, да го разбереш.
	— Хубаво де, та какво разработвахте?
	— Разработвахме въпросите за въздействието на ласалианството върху зараждането на реформизма.
	— Я виж ти! На ласалианството, значи!! Ами задачи решавахте ли?
	— Решавахме.
	— Е, виж, за това — браво! Ами какви задачи решавахте? Мъчни, нали?
	— Не, не много. Задачите на материалистическата философия в светлината на задачите, поставени от втората сесия на Комунистическата академия съвместно с Пленума на дружеството на аграрниците-марксисти.
	Таткото отмести чашата с чая, избърса си очилата с пеша на сакото и изгледа внимателно своя син. Бе тъй, като го гледа човек — нищо му няма. Момче като момче.
	— Ами по руски език какво учих… тоест какво разработвате сега?
	— Последния час четохме колективно поемата „За косъм конски ний да вдигнем глас“.
	— За кончетата ли? — попита обнадежден таткото. — „Що цвилиш, ти конче буйно, що си клюмнало глава?“
	— За конския косъм — сухо повтори синът. — Нима не си чувал тази поема?
P>
	Хей, дечица, да вървим —
	кон в полето ще ловим!
	Лей се, песен! Глас, тръби!
	Ценни косми наскуби!
P$
	— За пръв път чувам такава… м-м-м… странна поема — каза бащата. — Кой е авторът?
	— Аркадий Паравой.
	— Някое момченце трябва да е? От вашата група?
	— Какво ти момченце!… Срамота е, татко! Уж си стар болшевик, а не познаваш творчеството на Паравой! Той е известен поет. Тия дни писахме даже съчинение на тема „Въздействието на творчеството на Паравой върху западната литература“.
	— А на тебе не ти ли се струва — предпазливо попита таткото, — че в творчеството на този другар Паравой има твърде малко поетическо чувство?
	— Защо да е малко? Достатъчно добре са изтъкнати проблемите за събирането на ненужните на коня косми и използуването им в производството на дюшеци.
	— Ненужни ли?
	— Абсолютно ненужни!
	— Ами конски уши не се ли каните да събирате? — развика се с разтреперан глас таткото.
	— Яжте, яжте — каза примирително майката. — Непрекъснато спорят.
	Таткото дълго сумтя, като свиваше рамене и гневно си мърмореше нещо под нос. После събра сили и запристъпва отново към загадъчното дете.
	— Ами как си почивате, как се веселите? Какви ви бяха развлеченията напоследък?
	— Не сме се развличали. Нямахме време.
	— Че какво правихте?
	— Борихме се.
	Таткото се оживи.
	— Виж, това ми харесва. Спомням си, като дете, и аз се бях увлякъл. Въртене под ръка, въртене около главата, двоен нелсън. Това е много полезно. Чудесно нещо е френската борба!
	— Защо френска?
	— Ами каква?
	— Най-обикновена борба. Принципна.
	— Но срещу кого се борихте? — попита с отмалял глас таткото.
	— С лебедевщината.
	— Това пък какво е? Кой е този Лебедев?
	— Едно момче от нашите.
	— Сигурно не мирува? Някой палавник, а?
	— Поведението му е ужасно, татко! Той повтори цяла редица грешки на Деборин при оценката на махизма, махаевщината и механицизма.
	— Това е някакъв кошмар!
	— Разбира се, че е кошмар. От две седмици само с това се занимаваме. Всички сили отдаваме на борбата. Вчера имахме политическа бойна тревога.
	Таткото се хвана за главата.
	— Но колко е годишен?
	— Кой, Лебедев ли? Хич не е млад. Трябва да наближава осемте.
	— Детето е на осем години и вие се борите с него?
	— А ти какво искаш? Да проявим опортюнизъм? Да замажем въпроса?
	Таткото грабна с разтреперани ръце чантата си и като събори по пътя си един стол, изтича на улицата. Неуязвимото момче снизходително се усмихна и извика подире му:
	— И това ми било стар болшевик!
	Един ден нещастният татко разгърна вестника и нададе тържествуващ вик. Майката трепна. Синът беше вперил засрамено очи в чашата си. Той вече беше чел постановлението на ЦК за училището. Ушите му бяха розови и прозрачни като на питомно зайче.
	— Е — каза таткото със странна усмивка, — та какво ще става сега, ученико от четвърти клас, Ситников Николай?
	Синът мълчеше.
	— Какво проработихте колективно вчера?
	Синът продължаваше да мълчи.
	— Изкоренихте ли най-сетне лебедевщината, млади непримирими правоверници?
	Мълчание.
	— Онова нещастно момченце призна ли си най-сетне свръхдеборинските грешки? Да, ами то в кой клас е?
	— В нулевата група.
	— Не в нулевата група, а в подготвителния клас! — избоботи бащата. — Време е да го знаеш!
	Синът мълчеше.
	— Вчера четох, че онзи вашият Аркадий, Паровозов ли му беше презимето, не са го приели в Съюза на писателите. Как го беше казал? „Хей, дечица, ходом марш — конски изскубни опаш!“
	— „Ценни косми наскуби“ — прошепна умоляващо момчето.
	— Да, да, с една дума — „Лей се, вей се, конска песен, ти!“. Аз всичко помня. И това оказвало влияние върху световната литература, така ли?
	— Н-не знам.
	— Не знаеш? Не дъвчи, когато говориш с учител! Кой е написал „Мъртви души“? И това ли не знаеш? Гогол я е написал. Гогол.
	— Той е докрай разложен и реакционно настроен дребен мистик… — радостно закаканиза момчето.
	— Две минус! — отсече отмъстително таткото. — Трябва да четеш Гогол, трябва да изучаваш Гогол, а с проработване ще се занимаваш в Комунистическата академия след десет години. Я ми разкажете, Николай Ситников, за Нюйорк.
	— Там по-рязко откъдето и да било — запя Коля — се проявяват капиталистическите противоре…
	— Това и аз го зная. Ти ми кажи: на брега на кой океан е разположен Нюйорк?
	Синът мълчеше.
	— Какво население има?
	— Не зная.
	— Къде е река Ориноко?
	— Не зная.
	— Коя е била Екатерина Втора?
	— Продукт.
	— Как така продукт?
	— Ей сега ще си спомня. Разработвали сме го… А, да! Продукт на епохата на нарастващото влияние на търговския капи…
	— Ти кажи: каква е била? Каква длъжност е заемала?
	— Това не сме го разработвали.
	— А, така ли? Ами кои са признаците за делимост на три?
	— Хайде, яжте — каза жалостивата майка. — Край нямат тия техни спорове.
	— Не, нека първо ми каже какво е полуостров! — горещеше се таткото. — Нека ми каже какво е Куро-Сиво? Нека ми каже що за продукт е бил Хенрих Птицеловеца?
	Загадъчното момче скочи от стола си, напъха с треперещи ръце в джоба прашката и избяга навън.
	— Двойкаджия! — крещеше подире му щастливият баща. — Всичко ще кажа на директора!
	Той най-сетне се беше реванширал.
