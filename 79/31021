	Един човек се наричал Торарин Невьолвсон. Той бил исландец от северните части на страната. Не бил от голям род, но бил извънредно умен и словонаходчив, и говорел дръзко със знатните хора. Бил голям пътешественик и прекарвал дълго време в чужбина.
	Торарин бил извънредно грозен и най-вече се откроявали лошите му крайници: имал големи и грозни ръце, обаче краката му били много по-грозни.
	По време на тези събития Торарин бил в Тунсберх. Той се познавал с крал Олавур*. Торарин стягал за път един свой търговски кораб и смятал да ходи през лятото в Исландия. Крал Олавур бил поканил Торарин за няколко дена и разговарял с него. Торарин спял в кралската спалня.
	[* _Олавур Харалдсон_, наречен _Свети Олавур_ — крал на Норвегия от 1015 до 1030 г.; първи истински вседържец на цялата страна, довел докрай въвеждането на християнството във всички нейни области.]
	Рано една сутрин кралят се събудил, докато другите хора в спалнята още спели. Слънцето се било вече показало и вътре било съвсем светло. Кралят видял, че Торарин си бил извадил единия крак изпод завивките. Той погледал крака известно време. Тогава хората в спалнята се събудили. Кралят казал за Торарин:
	— От известно време съм буден и наблюдавам гледка, която ми се струва твърде забележителна. Това е човешки крак, от който, мисля, няма по-грозен тук в града. — И казал на другите да погледнат и видят дали е така. И всички, които го видели, потвърдили, че било вярно. Торарин чул какво се говорело и отвърнал:
	— Малко неща са такива, че да е изключено да се намерят други подобни и е много вероятно и сега да е така.
	Кралят казал:
	— Аз пък твърдя, че толкова грозен крак няма да се намери, и съм готов да се обзаложа.
	Тогава Торарин казал:
	— И аз съм готов да се обзаложа с вас, че ще намеря в града по-грозен крак.
	Кралят рекъл:
	— Тогава онзи от нас, който излезе прав, ще си избере какво желание да му изпълни другият.
	— Тъй да бъде — рекъл Торарин. Извадил изпод завивките другия си крак, който изобщо не бил по-красив, пък и му липсвал големият пръст. Тогава Торарин рекъл:
	— Гледай сега тук, кралю, друг крак, а той е по-грозен, защото му липсва единият пръст — значи спечелих облога.
	Кралят рекъл:
	— Другият крак е по-безобразен, защото на него имаше пет отвратителни пръста, а на този са четири — ти ще ми изпълниш желание.
	Торарин рекъл:
	— Тежка е кралската дума. Какво желание искаш да ти изпълня?
	— Да заведеш Хроерекур*1 в Гренландия и да го предадеш на Лейвур Ейриксон*2.
	[*1 _Хроерекур_ бил бунтовник, извършил покушение срещу _Олавур_. Понеже не искал да го убива, кралят, за да го обезвреди, го ослепил, но разбрал, че това не е достатъчно, и решил да го заточи.]
	[*2 _Лейвур Ейриксон Щастливия_ се посочва като откривател на т.нар. _Винена земя_, западно от Гренландия. Според други ръкописи откривателят е бил _Бярни Херьолвсон_, а _Лейвур_ е първият изследовател на новата земя. Днес преобладава мнението, че скандинавските мореплаватели са стигнали до Северна Америка, а _Лейвур Ейриксон_ е официално обявен в Исландия за първооткривател на континента. По времето на разказваните събития той е живеел в Гренландия.]
	Торарин отвърнал:
	— Не съм ходил до Гренландия*.
	[* Пътуването до Гренландия с право се е смятало за много опасно начинание.]
	Кралят рекъл:
	— Като си такъв голям пътешественик, време ти е да отидеш в Гренландия, щом още не си ходил.
	Отпърво Торарин почти не говорел за тая работа, но след като кралят продължил да настоява, Торарин не отказал твърдо, а рекъл:
	— Ще ви кажа, кралю, желанието, което си бях намислил да отправя към вас, ако бях спечелил облога. Исках да ме вземете във вашия двор и ако направите това за мен, ще съм по-задължен да не си правя оглушки, когато ми възложите нещо.
	Кралят се съгласил и Торарин станал негов царедворец.
