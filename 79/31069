P>
	Законът, казват градинарите, е слънцето,
	законът е зрънцето,
	на което служим пролетес и есенес,
	утре, вчера, днес.

	Законът е мъдростта на старите,
	вашите дядовци, подпрели дуварите,
	ви хокат, а вие езика си вадите:
	законът са сетивата на младите.
	Законът, казва попът и по попски мига
	пред народа грешен, сбран за литургията,
	законът са словата в мойта попска книга,
	законът е амвонът и камбанарията.

	Законът, казва съдията, свел очи, това е
	(приказката му е ясна, разчленена),
	законът е, както вече говорих надлъж,
	законът е, както всеки трябва да знае,
	законът е да ви го кажа още веднъж,
	законът си е законът.

	А според учените с хрисим нрав
	законът не е нито крив, ни прав,
	законът е поредица от престъпления,
	наказвани с местни и временни мнения,
	законът са дрехите, които народа
	тук или там въвежда в мода,
	законът е добр’утро и лека нощ.

	Законът, казват едни, е съдбата лукава.
	Законът, викат други, е нашта държава.
	Законът, трети гъгнат,
	вече го няма.
	Законът си тръгна.

	Гласът на тълпата гневна вседневно
	гърми на земята гръмко и гневно:
	„Законът сме ние.“
	Законът съм аз, кротко лудият вие.

	Ако ние, мила, знаем, че не знаем
	за него повече от всяка жива
	и всеки жив (за туй, какво сме длъжни
	да правим с тебе и какво не бива)
	освен едно — че всички във живота
	с охота или с неохота
	се съгласяват, че законът Е
	и че това го знаят всички те,
	ако затуй, разбрал, че немислим е
	законът в равенство със друго име,
	не мога като всички други хора
	„законът е“ спокойно да повторя,
	все пак не трябва и да задушим
	желанието си да разрешим
	загадката и своето съмнение
	да заменим с по-неутрално положение.
	А впрочем ний на тази суета
	ще сложим с тебе още днес черта,
	ако заместим просто тъждеството
	със някакво сравнение, каквото
	със гордост ще открием вътре в нас.
	Подобно любовта, бих казал аз.

	Подобно любовта защо е той, не знаем.
	Подобно любовта ни кара да ридаем.
	Подобно любовта не можем го прегази.
	Подобно любовта не можем го опази.
P$
