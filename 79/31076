	[* Последният аргумент на кралете…]

P>
	Оръдията изписват на парите крайния смисъл
	с оловни букви по запролетените хълмове.
	Но мъртвият момък под маслинените дървета
	беше твърде глупавичък и твърде млад,
	за да бъде забелязан от важния им поглед.
	За целувки той беше по-удобна мишена.

	Когато бе жив, фабричните сирени не го призоваваха.
	Въртящите се врати на ресторантите не го канеха.
	Вестниците за него не пишеха.
	Светът се ограждаше от него с традиционна стена
	от злато, държано дълбоко като във кладенец,
	додето животът му, неуловим като борсови слухове, безцелно блуждаеше вън.

	О, твърде лекомислено захвърли младежът своята шапка
	в оня ден, когато вятърът разпиляваше цветовете.
	Оръдия напъпиха по неразцъфващите стени,
	гняв картечен косеше тревата чевръсто,
	знамена и листи падаха от ръцете и клоните.
	Изгни във копривата кепето вълнено.

	Помислете за живота на момъка, който бе без цена,
	изразена във служби, в хотелски регистри и хроники вестникарски.
	Преценете! Един куршум на хиляда убива човек.
	Попитайте себе си — оправдай ли е такъв разход
	за смъртта на човека, тъй глупавичък и млад,
	проснат под маслиновите дървета? О, свят! О, смърт!
P$
