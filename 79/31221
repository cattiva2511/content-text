P>
#	I
	Царю, чуй мойта песен как ехти,
	отхвърля изведнъж далечините
	и ние с теб летим срещу звездите
	да паднем като дъжд над равнините,
	там дето утре всичко ще цъфти.

	Девиците с цъфтяща красота
	днес са жени и в миг ме прелъстяват;
	момчетата пред тайната врата
	стоят, но тя затворена остава.

	Дано ти върнат нещо мойте песни,
	макар че в тях несигурност трепти.
	Царю, сластта на твойте нощи бесни
	смаляваше делата й чудесни,
	но хубави тела прегръща ти.

	Аз знам, че в твоя спомен ще остана,
	досещам се, но кой акорд да хвана,
	та само сладък тон да проехти?


#	II
	Царю, на теб света се подчинява,
	под твойта сянка вехна всеки ден*,
	[* _Под твойта сянка вехна всеки ден_ — отначало любимец на израилтянския цар Саул, младият Давид скоро си навлякъл гнева му, защото стареещият владетел му завиждал за бойните успехи. Преданието разказва, че „зъл дух нападнал Саул и той беснеел в къщата си“. Тогава повикали Давид да разтуши царя с арфата си, но Саул в пристъп на ярост запокитил копието си срещу младия певец и едва не го убил. _„И когато злият дух от бога беше на Саул, Давид вземаше арфата и свиреше с ръката си; тогава Саул се освежаваше и ставаше му добре, и злият дух се оттегляше от него.“_ (1 Цар. 16;23)]
	потиска ме могъщата й слава,
	счупи й арфата, счупи и мен
	та песента ми да не те смущава.

	Тя е дърво, но без листа сега,
	а ти от него плодове събираш,
	през клонките му бъдеще прозира
	и аз предвкусвам своите блага.
	Край арфата да спя не ме оставяй,
	че може нежно моята ръка
	да свири и по тялото в октави —
	Не мислиш ли, царю, и ти така?


#	III
	Царю, дори да се укриеш в мрака,
	не ще убегнеш ти от мойта власт.
	Виж, песента ми тръпнеща те чака,
	просторът става по-студен край нас.
	Сърцата ни са тъй осиротели,
	под облака на своя гняв са спрели,
	макар и да са в яростна атака
	едно сърце са пак и в тоя час.

	Копнежът в нас не се ли обновява?
	Царю, дъхът скръбта ще победи.
	Щом връзката ни помежду е здрава,
	ти — старец, аз — младеж, едва тогава
	ще закръжим подобно две звезди.
@@	1905–1906
P$
