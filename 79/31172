	[* Оригиналното заглавие на пиесата е _„The second Part of Henry the Sixth with the Death of the good Duke Humphry“_ — „Втората част на Хенри Шести със смъртта на добрия дук Хъмфри“.
	Повечето от действащите лица са исторически (и много от тях участват в първата част на същата драма). Раздорите между силните феодали около слабия крал продължили. Дук Глостър, обвинен в измяна, бил арестуван и през 1447 г. умрял. Граф Съфък, който устроил брака на Хенри с Маргарита в името на мира с Франция, се издигнал, действайки в съюз с кралицата, до първа фигура в страната, но със своята прекомерна алчност и надменност отблъснал от себе си средните и ниските слоеве на народа. Против него се обявили и много лордове, негодуващи срещу разхищенията в двора и лошия край на войната с Франция. През 1450 г. кралят бил принуден да изпрати във временно изгнание Съфък, който след отплаването си загинал от ръката на неизвестни убийци. Заменил го като неофициален управител на страната и пълномощник на кралицата дук Съмърсет. Но през 1450 г. Ричард Йорк се върнал с войска от Ирландия и започнал да подготвя държавен преврат. Използвайки бездетността на Хенри, той се наложил и бил определен от Парламента за престолонаследник. Три години по-късно на Хенри се родил син, принц Едуард, но сам той заболял и станал неспособен да управлява. Йорк бил назначен за регент, но когато здравето на краля се подобрило и регентството било отменено, загубил търпение и вдигнал бунт. В битката при Сент Олбанз (1455 г.) войската на краля претърпяла тежко поражение. Съмърсет бил убит, а Хенри — пленен.
	В тези дни на феодални борби в графство Кент избухнало селско въстание срещу краля, предвождано от ирландеца Джон Кейд. Въстаниците стигнали до Лондон, но се поддали на обещанията за кралска милост и изоставили вожда си, който бил убит при опита си да избяга.
	В оригинала името на пирата, който убива Съфък, е Уолтър Уитмор и върху близкото звучене на „Уолтър“ и „уотър“ — вода, е основано сбъдването на пророчеството на злия дух. За да се получи в превода близък ефект, презимето на пирата е изменено на „Брегмор“.]

>
#	Действащи лица

	__КРАЛ ХЕНРИ ШЕСТИ__
	__ДУК ГЛОСТЪР__ — Хъмфри — чичо на краля и лорд-настойник
	__КАРДИНАЛЪТ__ — Хенри Бофорт — епископ Уинчестърски, прачичо на краля
	__ДУК ЙОРК__ — Ричард Плантадженет
	__ЕДУАРД__, __РИЧАРД__ — негови синове
	__ДУК СЪМЪРСЕТ__ — Едмънд, __ДУК БЪКИНГАМ__ — Хъмфри, __МАРКИЗ__ — после __ДУК__ — __СЪФЪК__ — Уилям де ла Пул, __ЛОРД КЛИФОРД__, __КЛИФОРД МЛАДШИ__ — негов син — привърженици на краля
	__ГРАФ СОЛЗБЪРИ__, __ГРАФ УОРИК__ — привърженици на Йорк
	__ЛОРД СКЕЙЛЗ__ — комендант на Тауър
	__ЛОРД СЕЙ__
	__СЪР ХЪМФРИ СТАФОРД__
	__СЪР УИЛЯМ СТАФОРД__ — негов брат
	__СЪР ДЖОН СТАНЛИ__
	__СЪР МАТЮ ГОФ__
	__ВОУКС__
	__КАПИТАН НА КОРАБ__
	__ШКИПЕР__
	__ПОМОЩНИК-ШКИПЕР__
	__УОЛТЪР БРЕГМОР__
	__ДВАМА ПЪТНИЦИ__ — пленени заедно със Съфък
	__ДЖОН ХЪМ__, __ДЖОН САУТУЕЛ__ — Свещеници
	__РОДЖЕР БОЛИНБРУК__ — заклинател
	__ТОМАС ХОРНЪР__
	__ПИТЪР ТУП__ — негов помощник
	__ЧАТАМСКИ ПИСАР__
	__КМЕТ НА СЕНТ ОЛБАНЗ__
	__АЛЕКСАНДЪР АЙДЕН__ — кентски земевладелец
	__САНДЪР СИМПКОКС__ — измамник
	__ДЖАК КЕЙД__ — бунтовник
	__ДЖОРДЖ БИВИС__, __ДЖОН ХОЛАНД__, __ДИК__, __МЕСАРЯ__, __СМИТ__, __ТЪКАЧА__, __МАЙКЪЛ__ — привърженици на Кейд
	__ДВАМА УБИЙЦИ__
	__КРАЛИЦА МАРГАРИТА__
	__ЕЛЕОНОРА__ — дукеса Глостър
	__МАРДЖОРИ ДЖУРДЕЙН__ — магьосница
	__ЖЕНАТА НА СИМПКОКС__

	Двама просители, палач, шериф, глашатай, градски съветници, трима съседи на Хорнер, трима калфи, пратеници, соколари, граждани, бунтовници, стражи, войници, слуги.

	_Място на действието:_ Англия.


>	Първо действие
>>	Първа сцена

N	Лондон. В кралския дворец.
N	Тръбен звук, следван от звук на обой.
N	Влизат — от една страна — Кралят, Глостър, Съмърсет, Кардиналът и други; от друга страна — Кралица Маргарита, Йорк, Бъкингам, Съфък, Солзбъри и Уорик.

	__СЪФЪК__
	Съгласно пълномощното, което
	на тръгване към Франция получих,
	а именно, от ваше кралско име
	да сключа брак с принцеса Маргарита,
	явих се в стародревния град Тур,
	където пред французкия владетел
	и краля на Сицилия Рение,
	в присъствие на четирима дука —
	Бретански, Калабрийски, Орлеански
	и Алансонски, на седмина графа,
	дванадесет барона и над двайсет
	епископа тържествено и с блясък
	извършен бе венчалният обред;
	и ето ме, смирено коленичил
	пред погледа на тези благородни
	английски перове, предавам свойте
	съпружески права над нейна милост
	в ръцете ви, велики господарю,
	чиято сянка представлявах в Тур.
	Тъй ценен дар васал не е дарявал,
	ни крал — такава хубост получавал!

	__КРАЛЯТ__
	Вдигни се, Съфък! Прелестна кралице,
	добре дошла! Не мога да ви дам
	друг знак за обич, по-горещ от тази
	целувка жарка! Господи, ти, който
	живот дарил си ми, сърце дари ми
	богато на признателност, защото,
	ако любов ни слее с тази хубост,
	цял свят от земни радости ти даваш
	на моята ликуваща душа!

	__МАРГАРИТА__
	Кралю на Англия, съпруже мой,
	беседите, които мисълта ми
	наяве и насън, сред свита денем
	и нощем сред безмълвните молитви
	води със вас, мой скъпи господарю,
	ми дават смелост да ви поздравя
	тъй просто, както бедният ми ум
	и приливът на радост позволяват!

	__КРАЛЯТ__
	Ликът й ме плени, но туй богатство
	на подплатената й с мъдрост реч
	ме хвърлят от учудване във сълзи —
	дотам сърцето ми е пълно с радост!
	Английски лордове, единодушно
	приветствувайте моята любов!

	__ВСИЧКИ__ _(коленичат)_
	Добре дошла, кралице Маргарита!

	__МАРГАРИТА__
	Благодаря на всички ви!

N	Тръбен звук.

	__СЪФЪК__
	Туй, лорд-настойнико, е текстът, с който
	крал Хенри и крал Шарл се задължават
	със кралска дума да живеят в мир
	година и шест месеца от днеска.

	__ГЛОСТЪР__ _(чете)_
	„Imprimis*1, френският крал Шарл и Уилям де ла Пул, маркиз Съфък, посланик на Хенри, крал английски, се договарят, че казаният Хенри ще вземе за жена принцеса Маргарита, дъщеря на Рение, крал на Неапол, Сицилия и Йерусалим, и ще я направи кралица на Англия не по-късно от тридесетото число на този месец май. Item*2, договорено е, че графствата Анжу и Мен се опразват от английски войски и се връщат на нейния баща…“
	[*1 _Imprimis_ (лат.) — първо.]
	[*2 _Item_ (лат.) — след това.]

N	Изпуска листа.

	__КРАЛЯТ__
	Какво ви стана, чичо?

	__ГЛОСТЪР__
				Господарю,
	внезапна болка тука ме прободе
	и замъгли очите ми. Простете,
	не съм способен да чета нататък.

	__КРАЛЯТ__
	Четете вий тогава, чичо Бофорт!

	__КАРДИНАЛЪТ__ _(чете)_
	„Item, договорено е, че графствата Анжу и Мен се опразват от английски войски и се връщат на нейния баща; тя самата ще бъде предадена на английския крал без каквато и да било зестра и като от него се поемат и разходите по пътуването й.“

	__КРАЛЯТ__
	Доволни сме. Коленичи, маркизе!
	Опасвам те с тоз меч във знак на туй, че
	от днеска си дук Съфък, пръв по ред!…
	За осемнайсет месеца, дук Йорк,
	свободен сте от титлата „регент
	на Франция“!… Благодарим на всички:
	вам, чичо Уинчестър и чичо Глостър,
	вам, Бъкингам, вам Йорк и Съмърсет,
	вам, Солзбъри и Уорик — за доброто
	посрещане на нашата съпруга.
	Да влезем вътре и да се погрижим
	да бъде коронясана най-скоро!

N	Излиза, следван от Кралицата и Съфък.
N	Глостър задържа останалите.

	__ГЛОСТЪР__
	Английски перове, опори крепки
	на нашата държава, Хъмфри Глостър
	от вас не може да укрие свойта
	гореща скръб, която е и ваша,
	и обща скръб на цялата страна.
	Нима затуй отдаде брат ми Хенри
	на кървавите битки младост, храброст,
	пари и хора и тъй често спа
	на твърдо, под откритото небе,
	във зимни мразове и летни жеги
	да завладява френските земи,
	по право негови? А брат ми Бедфорд
	нима затуй ума си изразходва
	да брани завладяното от Хенри
	с политика? И вие, Съмърсет,
	Йорк, Уорик, Солзбъри и Бъкингам,
	в Нормандия и Франция нима
	затуй получихте дълбоки рани?
	Или пък аз и моят чичо Бофорт,
	и мъдрият съвет на таз държава
	в безкрайни заседания затуй
	от ранна утрина до късен мрак
	си блъскахме главите да държим
	във страх французите и крал венчахме
	напук на тях сина на Хенри Пети,
	невръстен още, в техния Париж?
	Затуй ли всичко бе? За да отидат
	на вятъра тез мъки и успехи?
	Да се стопят победите на Хенри,
	трудът на Бедфорд, подвизите ваши
	и бденията дълги на Съвета?
	О, перове на Англия, помнете,
	тоз брак съдбовен, тоз презрян съюз
	ще зачертаят спомена за вас
	от летописите и ще оставят
	без белег от великата ви слава
	надгробните ви плочи, ще катурнат,
	където има паметник за туй,
	че френските земи били са наши,
	ще изличат, което е било,
	така основно, сякаш че изобщо
	не го е имало!…

	__КАРДИНАЛЪТ__
	Какви са, племеннико, тези толкоз
	горещи речи? Франция е наша
	и ний не смятаме да я изпуснем!

	__ГЛОСТЪР__
	Е, да, не смятаме, но вече, чичо,
	не сме способни да я задържим!
	Тоз дук новоизлюпен, този Съфък,
	в чиято власт е всичко, вече дал е
	Анжу и Мен на оня крал Рение
	със пищни титли и закърпен плащ!

	__СОЛЗБЪРИ__
	Кълна се във Спасителя, тез графства
	са ключът към Нормандия!… Но, чакай,
	защо със сълзи плаче моят Уорик?

	__УОРИК__
	Защото няма как да си ги върнем!
	Ако не беше тъй, с тоз меч бих лял
	гореща кръв, наместо да проливам
	с очите си сълзи! Анжу и Мен!
	Това оръжие ги завоюва
	и трябва днес да гледам градовете,
	които съм превземал с кръв и пот,
	възвръщани с миролюбиви думи?
	Mort dieu*3!
	[*3 _„… Mort dieu…“_ (фр.) — В смъртта на Христа!]

	__ЙОРК__
	Ах, тоя Де ла Пул, дано опули
	очи във примката, загдето стъпка
	достойнството на храбрия ни остров!
	Бих дал на Франция да ми изтръгне
	сърцето от гръдта, преди да сключа
	такъв позорен договор със нея!
	До днешен ден английските крале
	са получавали богати зестри,
	когато са се женели, а Хенри
	отдава своето, за да получи
	една кралица, гола като прът!

	__ГЛОСТЪР__
	Най-смешната, нечувана шега е,
	че Съфък, моля ви се, ни облага
	със данък от една петнайсетина
	върху имота ни, за да покриел
	разходите по нейната разходка!
	Да беше си останала да пука
	от глад във Франция, наместо…

	__КАРДИНАЛЪТ__
	Лорд Глостър, прекалявате! Сам кралят
	поиска от страната тази помощ!

	__ГЛОСТЪР__
	Лорд Уинчестър, аз зная мисълта ви.
	Не моите слова са прекалени,
	а моето присъствие ви дразни.
	Църковнико надменен, вече виждам
	гнева да бърчи твоето лице —
	остана ли, ще почнем да се дърлим
	постарому — затуй ви казвам: сбогом!
	И запомнете, лордове, какво
	съм ви предсказал: Франция ще бъде
	загубена за нас в най-скоро време!

N	Излиза.

	__КАРДИНАЛЪТ__
	И тъй настойникът си тръгна в бяс!
	Вий знаете, че той е мой противник,
	не, повече, че мрази всички вас,
	а и към краля май не храни обич.
	Спомнете си, че подир него той е
	най-близък до престола и че даже
	да бе спечелил Хенри с тази сватба
	империя огромна и бе станал
	монарх на Запада, той пак би гледал
	на нея с неприязън. Аз ви казвам:
	внимавайте, недейте го оставя
	сърцата ви да грабне с хитри думи!
	Макар да знам, че простият народ
	нарича го Добрия Хъмфри Глостър
	и ръкопляска му, и го приветства
	с „Исус да пази твоя кралска милост!“
	и с „Бог да ти дарува мир и здраве!“,
	аз много се страхувам и си мисля,
	че без закрилник като него кралят
	ще бъде по-закрилян от бедите!

	__БЪКИНГАМ__
	Крал Хенри е пораснал и не виждам
	защо изобщо трябва му закрила.
	Могъщи братовчеде Съмърсет,
	да се сговорим и ведно със Съфък
	ще смъкнем тоя Хъмфри от седлото!

	__КАРДИНАЛЪТ__
	Туй важно дело не търпи отсрочка.
	Отивам незабавно при дук Съфък.

N	Излиза.

	__СЪМЪРСЕТ__
	Аз мисля, братовчеде Бъкингам,
	че колкото и да ни дразни Хъмфри
	със своя пост и своята надменност,
	ний трябва да следим за кардинала.
	По честолюбие той няма равен
	сред всички перове на таз страна.
	Свалим ли Глостър, той ще е настойник.

	__БЪКИНГАМ__
	Един от двама ни ще е настойник,
	напук на кардинала и на Хъмфри!

N	Излиза заедно със Съмърсет.

	__СОЛЗБЪРИ__
	Надменността най-първа крак повлече
	и Властолюбието припка вече!
	Додето те за себе си се трудят,
	ний трябва да радеем за страната.
	Не съм видял до днес дук Хъмфри Глостър
	да унижава свойто благородство,
	а виждал съм нерядко кардинала,
	приличен повече на груб войник,
	отколкото на благ служител Божи,
	да разговаря, гордо вирнал нос,
	човек би казал, господар над всички,
	да сипе клетви и да се държи
	не както подобава на държавник.
	Мой сине Уорик, радост в старостта ми,
	със свойто гостолюбие и щедрост
	ти стана пръв любимец на народа
	след дука Хъмфри!… Твоите успехи
	в Ирландия, мой драги братко Йорк,
	в която ти въведе ред и мир,
	а после и във Франция, където
	със чест се прояви като регент,
	внушиха на тълпите страх пред тебе.
	Във името на нашата страна,
	сплотени в здрав съюз, да обуздаем
	надменността на Уинчестър и Съфък
	и властолюбието, чийто огън
	изгаря Бъкингам и Съмърсет,
	като подкрепяме дук Хъмфри Глостър,
	додето той със своите дела
	преследва интереса на страната.

	__УОРИК__
	Страната си ако не люби Уорик,
	да му откаже Господ свойта помощ!

	__ЙОРК__
	И Йорк тъй казва…
N	Настрани.
			… с по-голямо право!

	__СОЛЗБЪРИ__
	Тогаз напред! Разчитайте на мен!

	__УОРИК__
	Уви, на Мен да се разчита, татко,
	е късно след спогодбата на Съфък.
	Откъснат е от нас тоз Мен, за който
	се бих сражавал до последен дъх…
	но с черен знак да бъда заклеймен,
	не си ли го възвърна този Мен!

N	Излиза заедно със Солзбъри.

	__ЙОРК__
	Анжу и Мен — французки, и с това
	Нормандия — увиснала на косъм!
	Париж — загубен! Всичко наведнъж:
	спогодбата е сключена от Съфък,
	приета от Съвета, одобрена
	от краля ни, щастлив да замени
	две области за някаква дукеса.
	И прави са — какво ще ги боли?
	Не своето, а твойто, Йорк, отдават!
	Пиратите пилеят свойта плячка
	по кръчми и момичета, додето
	не видят на заграбеното края,
	а бедният стопанин на товара
	безпомощен ридае, кърши пръсти,
	трепери, като гледа как му пръскат
	с труд сбираното благо, и умира
	във бедност, недокоснал туй, което
	е негово по право! Тъй и Йорк
	принуден е сега да хапе устни
	в безгласен гняв, когато разпродават
	земите му наляво и надясно!
	Усещам как за мене това тройно —
	Английско, Френско и Ирландско — кралство
	е същото, което е била
	главнята, изгорена от Алтея,
	за младото сърце на Мелеагър*4.
	[*4 _„… главнята, изгорена от Алтея… Мелеагър.“_ (мит.) — според легендата на Алтея, жена на Калидонския цар Ойней, било предсказано, че синът й Мелеагър ще живее, докато догори главнята, която пламтяла в огнището й. За да опази сина си, Алтея угасила и скрила главнята; но когато Мелеагър при свада убил двамата й братя, тя хвърлила в огъня главнята и причинила с това смъртта на сина си.]
	Анжу и Мен в ръцете на французи?
	Зла вест за мене, който се надявах
	да властвувам над френската земя,
	тъй както и над щедрата английска!
	Но ден ще дойде Йорк да си поиска,
	което си е негово по право,
	и затова на Невиловци*5 аз
	[*5 _Невиловци_ — от рода Невил били граф Солзбъри и синът му граф Уорик.]
	страната ще подкрепям, ще показвам
	привързаност към гордия дук Хъмфри,
	дорде изчакам случай да достигна
	короната, защото тя е мойта
	сияйна цел. Аз няма да оставя
	това клисарче Ланкастър*6, чиито
	[*6 _Ланкастър_ — от рода Ланкастър — с родоначалник четвъртия син на Едуард III, Джон Гонт, били кралете Хенри IV, Хенри V и Хенри VI. В случая се говори за последния.]
	наклонности църковни не подхождат
	за титлата на крал, да узурпира
	правата ми, да стиска моя скиптър
	в детинската си длан, да укрепи
	на челото си мойта диадема.
	Но затова мълчи и чакай, Йорк;
	додето всички дремят, бди и вниквай
	в пружините на кралството! Додето
	във радости любовни тъне Хенри
	със свойта скъпо купена кралица,
	а Хъмфри с лордовете е във разпра,
	аз, вдигнал млечнобялата си роза,
	с дъха й въздуха ще напоя
	и ще раздипля знамето на Йорк
	за бой със Ланкастър, за да отнема
	короната на тоя книжник-крал,
	страната ни докарал до провал!

N	Излиза.


>>	Втора сцена

N	Лондон. В дома на дук Глостър.
N	Влизат Глостър и Елеонора.

	__ЕЛЕОНОРА__
	Защо съпругът ми е свел глава
	подобно житен клас, едва удържащ
	обилния подарък на Церера*7?
	[*7 _Церера_ (мит.) — римска богиня, съответстваща на гръцката Деметра, покровителка на плодородието и земеделието.]
	Защо си сбърчил вежди, о, мой Хъмфри,
	студен за радостите на света?
	Защо в земята си забол очи,
	като че ли е в нея скрито туй,
	което омагьосва твоя поглед?
	Какво е то? Короната на Хенри
	със всички кралски почести към нея?
	Ако е тъй, пълзи, с лице рови,
	дорде глава залостиш във кръга й!
	Простри ръка, сграбчи тоз златен обръч!
	Не стига ли? Ще й донадя свойта
	и сграбчили го двама, тъй високо
	глави във небесата ще издигнем,
	че няма след това да унизим
	очите си със поглед към пръстта!

	__ГЛОСТЪР__
	О, сладка Нел, ако за тебе мил съм,
	гони властолюбивите си мисли!
	Река ли да помисля нещо лошо
	за своя хрисим племенник и крал,
	да бъде туй последната ми мисъл
	на тоя тленен свят! През тая нощ
	лош сън сънувах, Нел, и той гнети ме!

	__ЕЛЕОНОРА__
	Кажи ми го и аз ще го разсея
	със разказа за своя утрин сън*8!
	[*8 _„… за своя утрин сън.“_ — по Шекспирово време утринните сънища били смятани за сбъдващи се.]

	__ГЛОСТЪР__
	Сънувах, че тоз жезъл, знак на моя
	върховен сан във двора, беше счупен —
	кой беше го направил не си спомням,
	навярно кардиналът — и на двете
	парчета негови стърчеха грозно
	главите на дук Едмънд Съмърсет
	и на дук Съфък, Уилям де ла Пул.
	Какво туй значеше, небето знае.

	__ЕЛЕОНОРА__
	О, туй е значело, че който скърши
	едничка клонка от леса на Глостър,
	ще я плати с главата си; но слушай
	какво сънувах аз, мой сладки Хъмфри:
	бях седнала на главния престол
	във катедралата на Уестминстър,
	където коронясваме кралете,
	а Хенри и жена му, на колене,
	поставяха на моята глава
	венеца на английската държава!

	__ГЛОСТЪР__
	Елеонора, трябва да те смъмря!
	Тщеславна, зле възпитана съпруго,
	не си ли втора дама във страната,
	обичана жена на лорд-настойник?
	Не разполагаш ли със всяко благо,
	което би могла да пожелаеш,
	та седнала си козни да плетеш,
	за да захвърлиш себе си и мен
	от висшето ни място в обществото
	вдън бездната на кралската немилост?
	Отивай си! Не искам да те слушам!

	__ЕЛЕОНОРА__
	Защо тъй гневно се нахвърляш, мъжо,
	върху жена си, затова че тя
	ти казва свойте сънища? Добре,
	от днес не ще споделям с тебе нищо
	и няма да ме мъмриш.

	__ГЛОСТЪР__
				Стига, Нел!
	Не се сърди! И аз не ти се сърдя.

N	Влиза Пратеник.

	__ПРАТЕНИКЪТ__
	Почтени лорд-настойнико, крал Хенри
	ви кани да отидете в Сент Олбанз*9,
	[*9 _Сент Олбанз_ — малък град, недалеч от Лондон.]
	където той и нашата кралица
	лов искат да устроят със соколи!

	__ГЛОСТЪР__
	Отивам. Хайде, Нел, ела със нас!

	__ЕЛЕОНОРА__
	Ще ви последвам незабавно, Хъмфри.
N	Глостър и Пратеникът излизат.
	Ще ги последвам, като няма как
	да ги предшествувам, додето Глостър
	е толкоз безхарактерен и слаб!
	Жена ако не бях, а мъж и дук,
	и при това тъй близък до престола,
	безстрашно бих помела тез глупаци
	и път си бих направила към него
	от техните безглави вратове;
	но и жена, ще си издействам роля
	във представлението на Фортуна.
	Сър Джон, къде си? Влез! Не се страхувай!
	Сама съм — ще беседваме спокойно.

N	Влиза Хъм.

	__ХЪМ__
	Исус да ви закриля, ваше кралско
	величество!

	__ЕЛЕОНОРА__
			Каква е тази титла?
	„Величество“? Та аз съм само „Милост“!

	__ХЪМ__
	Но с Божа милост и със моя помощ
	таз ваша титла, ваша милост, може
	да се възвеличи!

	__ЕЛЕОНОРА__
			Е, казвай, казвай!
	Съгласни ли са Роджър Болинбрук
	и Марджори Джурдейн да ми помогнат
	със своите магии и вълшебства?

	__ХЪМ__
	Да, те ми обещаха да извикат
	от земните недра дух знаещ, който,
	запитан, би могъл да отговори
	на вашите въпроси.

	__ЕЛЕОНОРА__
			Туй ми стига.
	Сама ще си помисля върху тях.
	Когато се завърнем от Сент Олбанз,
	ще действаме. На, дръж, вземи това,
	да се почерпиш, Хъм, с онез, които
	привлякъл си към тайното ни дело.

N	Излиза.

	__ХЪМ__
	Парата е добра и да не съм,
	ако не го направя, сър Джон Хъм!
	Но само че език зад зъби! Тихо!
	В тез работи се иска пълна тайна:
	дукесата ми плаща, за да викам
	магьосници при нея. Но парите
	добри са, и от дявола да идат.
	При туй към мене златото тече
	не само от мадам Елеонора.
	Не казвам, че го дават кардиналът
	и новият дук Съфък, но щом трябва
	да си призная, точно те, прозрели
	властолюбивата жена на Глостър,
	ми заплатиха да й пусна тази
	муха за чародейства и вълшебства.
	Макар и поговорката да казва,
	че майсторът мошеник пипал сам,
	чрез мене пипат Уинчестър и Съфък…
	Внимавай, Хъм, излиза, че за тебе
	са майстори мошеници тез двама!
	Но карай да върви! Боя се много,
	че мойте хитрости ще провалят
	дукесата и покрай нея Хъмфри.
	Но няма да ги жаля я, когато
	от тая работа ще падне злато!

N	Излиза.


>>	Трета сцена

N	Лондон. В кралския дворец.
N	Влизат неколцина просители между които Питър Туп.

	__ПЪРВИ ПРОСИТЕЛ__
	Елате по-насам, приятели! Лорд-настойникът ще мине подир малко оттук и ние ще му връчим тъжбите си вкупом.

	__ВТОРИ ПРОСИТЕЛ__
	Господ да му бъде настойник, добър човек е той, благослови го, Боже!

N	Влизат Съфък и Кралицата.

	__ПИТЪР__
	Ей го, иде! Той е май че. И с него е кралицата. Аз съм първи по ред!

	__ВТОРИ ПРОСИТЕЛ__
	Назад, глупако! Това не е лорд-настойникът, а дук Съфък!

	__СЪФЪК__
	Казвай, приятелю! Искаш ли нещо от мене?

	__ПЪРВИ ПРОСИТЕЛ__
	Прощавайте, милорд! Взех ви за лорд-настойника!

	__КРАЛИЦАТА__
	За лорд-настойника ли? До него ли са просбите ви? Дайте да ги видя. За какво е твоята?

	__ПЪРВИ ПРОСИТЕЛ__
	Оплаквам се от Джон Гудман, ваша милост, човека на кардинала. Той ми заграби къщата, земите, жената, всичко!

	__СЪФЪК__
	И жена ти! Виж, това е голяма несправедливост… А твоята? _(Чете.)_ „Срещу лорд Съфък, който огради за себе си общинската мера на Медфорд.“ Какво значи това, господин мошенико?

	__ВТОРИ ПРОСИТЕЛ__
	Простете, сър, аз съм само беден представител на града!

	__ПИТЪР__ _(дава своята просба)_
	Срещу моя майстор Томас Хорнър, който казва, че дук Йорк бил законен престолонаследник.

	__КРАЛИЦАТА__
	Какво говориш? Нима дукът му е казвал, че е законен престолонаследник?

	__ПИТЪР__
	Кой? Майсторът ми да е престолонаследник? Не, моят майстор каза, че дукът е престолонаследник, а кралят — узурпатор.

	__СЪФЪК__
	Хей, слуги!
N	Влиза Слуга.
	Задръжте тоя човек и изпратете пристава със стражи да докарат майстора му… Ще разгледаме подробно твоя въпрос пред краля.

N	Слугата извежда Питър.

	__КРАЛИЦАТА__
	А вий, които търсите, простаци,
	закрилата на своя лорд-настойник,
	отново съчинете свойте просби
	и тичайте при него!
N	Скъсва просбите им.
			Марш оттука!
	Пратете ги по дяволите, Съфък!

	__ПРОСИТЕЛИТЕ__
	По-бързо да си тръгваме! Вървете!

N	Излизат.

	__КРАЛИЦАТА__
	Кажете, Съфък, туй ли е редът
	във двора на английските крале?
	Така ли Албион*10 се управлява
	[*10 _Албион_ — старо название (от латинското albus — бял) на английския остров, водещо началото си от белите варовикови скали край Довър.]
	и толкоз ли тежи във него кралят?
	Все тъй ли питомец ще бъде Хенри
	на своя пълновластен опекун,
	а аз — кралица на слова, а всъщност
	зависима от някакъв си дук?
	Ей Богу, Пул, когато ти във Тур
	кръстоса копие във моя чест
	и очарова френските ни дами,
	аз казах си, че вашият крал Хенри
	ще е на теб приличен по геройство,
	обноски рицарски и външен облик,
	а той оказа се наклонен само
	към благи мисли и молитви попски:
	наместо с рицари — дружи с монаси,
	не меч размахва, а цитати книжни
	и люби само образите свети.
	Би трябвало Конклавът*11 незабавно
	[*11 _Конклав_ — съвет на кардиналите в Рим.]
	да го направи папа и положи
	на челото му тройната корона
	на Божия наместник — туй ще бъде
	подхождащо за неговата святост!

	__СЪФЪК__
	Госпожо, успокойте се: тъй както
	доведох ви във Англия, ще сторя
	да бъдете щастлива между нас.

	__КРАЛИЦАТА__
	Освен надменния настойник тук са
	тоз горд духовник Бофорт, Съмърсет,
	мърморещият Йорк и Бъкингам;
	а даже и най-слабият от тях
	е по-могъщ от краля на страната.

	__СЪФЪК__
	А най-могъщият от тях е слаб
	пред Невиловци: Солзбъри и Уорик
	не са за пренебрегване, мадам.

	__КРАЛИЦАТА__
	Но двойно повече от всички тях
	ме дразни таз наперена особа,
	жената на настойника! Из двора
	тя носи се със цял рояк от дами,
	досущ императрица, не съпруга
	на някакъв си дук, и чужденците
	й дават мойта титла, щом я видят.
	Един годишен доход на мъжа си
	тя носи върху себе си и, зная,
	презира бедността ни. Нима няма
	да доживея да й отмъстя?
	Чух вчера тази никаквица, тази
	презряна твар високо да се хвали
	пред своите изнежени любимци,
	че шлейфът на най-скромната й рокля
	бил струвал много повече от всички
	имоти на баща ми, преди Съфък
	да бил му дал две области за мен!

	__СЪФЪК__
	Мадам, за нея съм приготвил примки
	и лепкав клей; и сложил да я мамят
	рой птичета със толкоз сладък глас,
	че скоро тя в кафез ще се намери
	и няма да ви дразни занапред.
	Така че оставете я на мира
	и слушайте съвета ми: макар че
	не ни е свръхприятен кардиналът,
	със него и със лордовете трябва
	да се сплотим, додето доведем
	дук Хъмфри до немилост и провал.
	А колкото до Йорк, таз прясна жалба,
	повярвайте, не ще му е от полза.
	Така един след друг ще ги изскубем,
	додето вие уловите здраво
	кормилото на нашата страна.

N	Тръбен звук. Влизат Кралят заедно с Йорк и Съмърсет, които му шепнат нещо от двете страни; следват Глостър, Елеонора, Бъкингам, Солзбъри, Уорик и Кардиналът.

	__КРАЛЯТ__
	За мен е безразлично кой ще бъде —
	тежат еднакво Съмърсет и Йорк.

	__ЙОРК__
	Ако във Франция е действал зле,
	лишете Йорк от титлата „регент“.

	__СЪМЪРСЕТ__
	Ако за Франция не е достоен,
	на Йорк ще я отстъпи Съмърсет.

	__УОРИК__
	Дали сте вий достоен, не е важно —
	въпросът е, че Йорк е по-достоен!

	__КАРДИНАЛЪТ__
	Не се меси, честолюбиви Уорик,
	когато спорят по-добри от теб!

	__УОРИК__
	Не сте от мене по-добър във боя!

	__БЪКИНГАМ__
	Тук всички са от тебе по-добри!

	__УОРИК__
	След време може най-добър да стана!

	__СОЛЗБЪРИ__
	Спокойно, сине! Бъкингам, да чуем:
	защо регент да бъде Съмърсет?

	__КРАЛИЦАТА__
	Защото кралят иска тъй да бъде!

	__ГЛОСТЪР__
	Госпожо, кралят ни е пълнолетен
	и може сам да казва свойта воля.
	Това не са въпроси за жени!

	__КРАЛИЦАТА__
	Щом той е пълнолетен, защо трябва
	над себе си да има лорд-настойник?

	__ГЛОСТЪР__
	Настойник на страната съм, госпожо,
	не негов. И щом кралят го поиска,
	веднага ще напусна своя пост.

	__СЪФЪК__
	Тогава напусни го! И със него —
	и своето безочие! Откакто
	си крал у нас — защото не ли ти
	си истинският крал на този остров? —
	страната ни отива към разруха.
	Дофинът ни надви отвъд ръкава,
	а тук са всички перове и знатни
	слуги на едноличната ти власт!

	__КАРДИНАЛЪТ__
	Изстиска общините и опразни
	сандъците на святата ни църква!

	__СЪМЪРСЕТ__
	За замъци и дрехи на жена си
	опустоши държавната хазна!

	__БЪКИНГАМ__
	Със своите безмилостни присъди
	надхвърли тъй закона, че изложи
	сам себе си на неговия удар!

	__КРАЛИЦАТА__
	За търговията със градове
	във Франция — когато се докаже —
	ще има да подрипваш без глава!
N	Глостър излиза. Кралицата изпуска ветрилото си.
	Подайте ми ветрилото!… Какво?
	Не ти се ще, пачавро?
N	Удря плесница на Елеонора.
			Ах, простете!
	Това сте били вие, аз не знаех!

	__ЕЛЕОНОРА__
	Да, аз съм, горделива французойко!
	Да можех да те стигна с нокти, щях
	да ти изпиша муцуната дръзка
	със тези десет заповеди Божи*12!
	[*12 _„… да ти изпиша… десет заповеди Божи.“_ — тоест да й издраска лицето с нокти.]

	__КРАЛЯТ__
	Случайно беше, успокой се, лельо!

	__ЕЛЕОНОРА__
	Случайно? Ха! Внимавай, господарю,
	че тя ще те повие в пелени
	и залюлее в люлчица! Но знай,
	макар че тази фуста тук царува,
	тя няма безнаказано да удря
	плесница на мадам Елеонора!

N	Излиза.

	__БЪКИНГАМ__ _(към кардинала)_
	Ще ида подир нея, за да видя
	какво сега ще предприеме Хъмфри.
	Тя тъй е раздразнена, че ще стигне
	и без пришпорване до свойта гибел.

N	Излиза.
N	Влиза отново Глостър.

	__ГЛОСТЪР__
	Разходката из двора, господа,
	гнева ми уталожи и отново
	ви връщам към държавните въпроси.
	На вашите безпочвени нападки
	отвръщам: докажете ги и аз
	готов съм да застана пред закона.
	Дотолкоз Бог да ме помилва горе,
	доколкото съм верен тук на трона!
	Но казвам, да се върнем към въпроса.
	Кралю, за мене Йорк е най-достоен
	да управлява френските земи.

	__СЪФЪК__
	Преди да вдигнете ръка за него,
	бих искал, господа, да приведа
	една причина, поради която
	дук Йорк ще бъде по-неподходящ
	за титлата „регент“ от всеки друг!

	__ЙОРК__
	Аз две причини ще ти кажа, Съфък!
	Едната е в това, че не угаждам
	с ласкателства на твойта горделивост,
	а другата — в това, че ако бъда
	посочен за регент, лорд Съмърсет
	ще ме държи без припаси и средства,
	додето цяла Франция попадне
	в ръцете на дофина. Веднъж вече
	зависил съм от него и Париж
	бе обсаден, измъчен с глад и взет!

	__УОРИК__
	Тъй беше и предателство по-низко
	не помня никой друг да е извършвал!

	__СЪФЪК__
	Затваряй си устата, дръзки Уорик!

	__УОРИК__
	Защо да я затварям, горди Съфък!

N	Влизат, водени от стражи, Хорнър и Питър.

	__СЪФЪК__
	Защото тук един е обвинен
	в предателство. Дано дук Йорк успее
	да ни докаже свойта непричастност!

	__ЙОРК__
	Твърди ли някой тук, че съм предател?

	__КРАЛЯТ__
	Кои са тез? Доизкажи се, Съфък!

	__СЪФЪК__
	Тоз момък, господарю, обвинява
	в измяна своя майстор, който казал,
	че Ричард Йорк би трябвало да бъде
	английски крал, а вие незаконно
	заемали сте неговото място.

	__КРАЛЯТ__
	Кажи, човече, казвал ли си туй?

	__ХОРНЪР__
	С разрешение, ваше величество, никога не съм ни казвал, ни помислял таквиз неща! Бог ми е свидетел, тоя негодник лъжливо ме обвинява!

	__ПИТЪР__
	Тия пръсти да изсъхнат, господа, ако не го каза една вечер на тавана, когато лъскахме бронята на лорд Йорк!

	__ЙОРК__
	Ах, долно торище! Слуга безроден!
	За тези твои думи на предател
	главата ти ще снема! Господарю,
	аз моля ваша милост да накаже
	с най-строгата присъда тоз негодник!

	__ХОРНЪР__
	Ваше величество, обесете ме, ако съм казал някога такива думи! Тоя тука е мой помощник и преди няколко дена, като го наказах за една негова грешка, е дал на колене клетва пред Бога, че щял да ми отмъсти! Имам свидетели за това! Умолявам ви, ваше величество, не погубвайте един честен човек, оклеветен от негодник!

	__КРАЛЯТ__
	Какво да сторим по закона, чичо?

	__ГЛОСТЪР__
	Ако ме питате, милорд, бих казал,
	регент на Франция да назначим
	дук Съмърсет, защото този случай
	засенчва с подозрения дук Йорк;
	а пък за тези да насрочим ден,
	във който да се срещнат във двубой,
	защото майсторът изглежда има
	свидетел, че помощникът го мрази.
	Законът и дук Хъмфри казват тъй!

	__СЪМЪРСЕТ__
	Благодаря ви, господарю мой!

	__ХОРНЪР__
	Готов съм да го срещна във двубой!

	__ПИТЪР__
	Господарю, аз не мога да се бия! За Бога, пожалете ме, човешката злоба е против мене! Господи, смили се! Мене не ме бива да вдигна меч! О, Божичко, сърцето ми!

	__ГЛОСТЪР__
	Двубой или бесилка, сам избирай!

	__КРАЛЯТ__
	Тез двамата да чакат във затвора
	последното число на тоя месец,
	когато ще се срещнат. Съмърсет,
	ще дойдем всички с теб да те изпратим.

N	Тръбен звук. Излизат.


>>	Четвърта сцена

N	Лондон. В градината на дук Глостър.
N	Влизат Марджори Джурдейн, Хъм, Саутуел и Болинбрук.

	__ХЪМ__
	Елате, господа! Дукесата очаква да изпълните обещанията си.

	__БОЛИНБРУК__
	В пълна готовност сме, майстор Хъм. Иска ли нейна светлост да види и чуе как ще призоваваме духовете?

	__ХЪМ__
	То се знае. Не се съмнявайте в смелостта й!

	__БОЛИНБРУК__
	Чувал съм, че била жена с несъкрушим дух; но все пак по-добре ще е да бъдете при нея горе, докато ние действаме тук долу. Така че, моля ви, качете се и ни оставете сами!
N	Хъм излиза.
	Стрино Джурдейн, простри се на земята! А ти, Джон Саутуел, чети! Почваме!

N	Горе*13 се появяват Елеонора и отново Хъм.
	[*13 _„… горе…“_ — става дума за така наречената „горна сцена“ на Елизабетинския театър.]

	__ЕЛЕОНОРА__
	Добре дошли, приятели! Почвайте! Колкото по-бързо, толкоз по-добре!

	__БОЛИНБРУК__
	Бъдете търпелива, господарко,
	магьосниците знаят свойто време.
	Таз нощна доба, този мрачен час,
	във който нявга лумна древна Троя,
	и — чуйте! — бухал буха, куче вие,
	от гроба си излизат мъртъвците
	и духове витаят — тоя час
	е най-добър за мрачното ни дело.
	Седнете и не бойте се, госпожо,
	тоз, който се откликне на зова ни,
	ще е заключен във магичен кръг.

N	Извършват магьоснически обреди и чертаят кръг. Болинбрук и Саутуел четат формулата „Conjuro te…*14 и т.н.“ Гръм и светкавица. От земята изниква Дух.
	[*14 _„… Conjuro te…“_ (лат.) — заклинам те.]

	__ДУХЪТ__
	Adsum*15!
	[*15 _„Adsum“_ (лат.) — тук съм.]

	__БОЛИНБРУК__
		Asnath*16! Във Божието име,
	[*16 _„Asnath“_ — неясна дума, може би анаграма на „Sathan“.]
	от чийто звук трепериш, отговаряй,
	защото, докато не отговориш,
	заключен ще останеш в този кръг!

	__ДУХЪТ__
	Запитай ме, за да привършим бързо!

	__БОЛИНБРУК__ _(поглежда в лист)_
	Какво ще стане най-напред със краля?

	__ДУХЪТ__
	Туй знайте: ще се борят краля с дука
	и той ще го свали, но след това
	от смърт насилствена ще падне сам.

N	Саутуел записва.

	__БОЛИНБРУК__
	Каква ще бъде участта на Съфък?

	__ДУХЪТ__
	От морски бряг*17 той трябва да страни.
	[*17 _„… от морски бряг…“_ — в оригинала пророчеството гласи „от вода“. Изменението се налага от игрословицата с името на пирата, който убива по-нататък Съфък.]

	__БОЛИНБРУК__
	Каква съдба ще има Съмърсет?

	__ДУХЪТ__
	От замъците той да се страхува —
	на равен пясък по ще е опазен,
	отколкото до техните стени.
	Привършвай бързо! Повече не мога.

	__БОЛИНБРУК__
	Върни се в черен мрак и пъклен пламък!
	Зъл дух, изчезвай!

N	Гръм и светкавица. Духът потъва в земята.
N	Нахлуват Йорк и Бъкингам, следвани от стражи.

	__ЙОРК__
	Задръжте ги със всичката им смет!
	Следихме те отблизо, бабушкеро!…
	Вий тук, госпожо? Англия и кралят
	дължат ви твърде много за труда!
	От лорд-настойника ви чака, вярвам,
	награда за добрите ви услуги!

	__ЕЛЕОНОРА__
	Не са по-лоши те от тез, които
	за краля ни ти правиш, дръзки Йорк,
	заплашващ ме без улики и право!

	__БЪКИНГАМ__
	Наистина без улики! А туй?…
	Водете ги! В килии поотделно!…
	А вий, мадам, ще дойдете със нас!
	Води я, Стафорд!
N	Горе Елеонора и Хъм излизат, водени от стражи.
			Всички тез боклуци
	представени ще бъдат пред съда!
	Пътувайте!

N	Марджори Джурдейн, Саутуел и Болинбрук излизат, водени от останалите стражи.

	__ЙОРК__
	Добре я проследихте, Бъкингам!
	Отличен план, от който ще спечелим.
	Да видим тая дяволска прокоба.
	Какво се казва в нея?
N	Чете.
		„Туй знайте: ще се борят краля с дука
		и той ще го свали, но след това
		от смърт насилствена ще падне сам…“
	Това съвсем прилича, дявол взел го,
	на „Aio te, Aeâcida, romanos
	vincere posse“*18, със което Пир
	[*18 _„… Aio te, Aeâcida, romanos vincere posse…“_ (лат.) — такъв бил отговорът, който оракулът на Аполон дал на епирския цар Пир и който можел да се тълкува двояко, като „твърдя, че ти, сине Еаков, можеш да победиш римляните“ и като „твърдя, че римляните могат да те победят, сине Еаков“.]
	подлъган бил от древния оракул!
	Но да четем нататък:
		„Каква ще бъде участта на Съфък?
		От морски бряг той трябва да страни.
		Каква съдба ще има Съмърсет?
		От замъците той да се страхува —
		на равен пясък по ще е опазен,
		отколкото до техните стени.“
	Тез адски предсказания се трудно
	добиват и дваж трудно разгадават;
	но кралят вече язди към Сент Олбанз
	и с него е мъжът на тая дама.
	След тях таз вест тъй трябва да препуска,
	че Хъмфри да я има за закуска!

	__БЪКИНГАМ__
	Ще позволите ли да бъда аз
	вестителят с надежда за награда?

	__ЙОРК__
	Щом искате, милорд!… Слуги, къде сте?
N	Влиза Слуга.
	На лордовете Солзбъри и Уорик
	да бъде съобщено, че ги каня
	за утре на вечеря!… Да вървим!

N	Излизат.


>	Второ действие
>>	Първа сцена

N	В Сент Олбанз.
N	Влизат Кралят, Кралицата, Глостър, Кардиналът и Съфък, следвани от Соколари.

	__КРАЛИЦАТА__
	Ей Богу, господа, за пръв път виждам
	такъв успешен лов на водни птици;
	но обзалагам се, че мойта Джоан
	не се е вдигнала при този вятър.

	__КРАЛЯТ__
	Но как се стрелна вашият, милорд,
	и как високо излетя в небето!
	Бог в своите създания е вложил
	един и същи порив: все нагоре
	еднакво се стремят човек и птица.

	__СЪФЪК__
	Кралю, не ме учудва, че соколът
	на лорд-настойника лети високо —
	той знае, че стопанинът му търси
	височини и в тайните си мисли
	витае по-високо от сокол.

	__ГЛОСТЪР__
	Да, само низкият и долен дух
	не може да надлитне една птица.

	__КАРДИНАЛЪТ__
	Над облаците той стреми се, знаех!

	__ГЛОСТЪР__
	От вас ли, кардинале, чувам туй?
	Нима не ви привличат небесата?

	__КРАЛЯТ__
	Пределите на вечното блаженство.

	__КАРДИНАЛЪТ__
	За тебе небесата са тук долу.
	Очи и мисли вперил си ти само
	в блаженството на земната корона,
	настойнико опасен, който дръзко
	се гавриш със държава и със крал!

	__ГЛОСТЪР__
	Вий, ваша святост, толкова гневлив?
	„Tantaene animis coelestibus
	irae*19“? Свадлив духовник! И си мислиш
	[*19 _„… Tantaene animis coelestibus irae?“_ (лат.) — „толкоз гняв в небесни души“. Цитат от „Енеидата“ на Вергилий.]
	под образ благ да скриеш толкоз злоба?

	__СЪФЪК__
	Тук злоба няма, сър, или пък има
	не повече, отколкото изисква
	отпор така добър на пер тъй лош.

	__ГЛОСТЪР__
	Като кого например?

	__СЪФЪК__
			Като ваше
	велико лорд-настойничество, сър!

	__ГЛОСТЪР__
	Страната знае твойта дързост, Съфък!

	__КРАЛИЦАТА__
	И твоята властолюбивост, Глостър!

	__КРАЛЯТ__
	Мълчете, мила! Не дразнете мойте
	свадливи перове! Благословени
	са миротворците на таз земя!

	__КАРДИНАЛЪТ__
	Благословен ще съм, когато с меч
	направя таз държава мир да види
	от гордата опека на тогова!

	__ГЛОСТЪР__ _(тихо)_
	На твоите услуги, благи чичо!

	__КАРДИНАЛЪТ__ _(тихо)_
	Когато дръзнеш, Бог ми е свидетел!

	__ГЛОСТЪР__ _(тихо)_
	Съгласен, но без други. Сам те искам,
	тъй както сам умееш да обиждаш!

	__КАРДИНАЛЪТ__ _(тихо)_
	Добре, ако посмееш, тая вечер
	във източния ъгъл на гората.

	__КРАЛЯТ__
	Какво си шепнете?

	__КАРДИНАЛЪТ__
			… Повтарям, Глостър,
	ако слугата ви не бе ги сплашил,
	ловът би бил по-друг.
N	Тихо.
			С двуръчен меч!

	__ГЛОСТЪР__
	Съгласен, чичо!

	__КАРДИНАЛЪТ__ _(тихо)_
			В източната част!

	__ГЛОСТЪР__
	Разбрано, ваша святост!

	__КРАЛЯТ__
				Какво има?

	__ГЛОСТЪР__
	Говорим за соколите, милорд…
N	Тихо.
	Кълна се в Богородица, ако
	не съм забравил как върти се меч,
	ще ти обръсна тиквата до край!

	__КАРДИНАЛЪТ__ _(тихо)_
	Ти сам внимавай! Medice, te ipsurn*20!
	[*20 _„… Medice, teipsum“_ (лат.) — съкратено от израза „Medise, cura te ipsum!“ — Лекарю, лекувай себе си!]
	Пазачо на държавата, пази се!

	__КРАЛЯТ__
	Със вятъра и спорът ви нараства.
	О, как таз музика ме огорчава!
	От струни, несъгласни като вас,
	съзвучие как мога да очаквам?
	Милорди, загладете тоя спор!

N	Влиза Гражданин, викащ: „Чудо!“

	__ГЛОСТЪР__
	Какво ли означава тоя шум?
	Човече, какво чудо прогласяваш?

	__ГРАЖДАНИНЪТ__
	О, чудо, чудо!

	__СЪФЪК__
			Пристъпи към краля
	и ясно му кажи какво е то!

	__ГРАЖДАНИНЪТ__
	Един слепец прогледа току-що
	пред мощите на пресветия Олбан!
	Един, незърнал нивга светлината!

	__КРАЛЯТ__
	О, Господи, на вярващите ти
	лъч даваш в мрак, утеха в безнадеждност!

N	Влизат Кметът на Сент Олбанз, следван от Градските съветници, носещи в кресло Сандър Симпкокс, придружен от Жена си.

	__КАРДИНАЛЪТ__
	Съветниците на града ви водят
	в процесия прозрелия слепец!

	__КРАЛЯТ__
	Щастлив е той в таз скръбна долина,
	макар че с туй грехът му ще порасне*21!
	[*21 _„… Щастлив е той… ще порасне“_ — намек за един пасаж от Евангелието на Йоан (Пс. 9. 41).]

	__ГЛОСТЪР__
	Сторете място! Дайте го насам!
	Крал Хенри иска да говори с него!

	__КРАЛЯТ__
	Добри човече, разкажи ни всичко,
	та Бога да възхвалим зарад теб!
	Наистина ли бил си дълго сляп
	и днеска си прогледнал?

	__СИМПКОКС__
			Сляп роден съм!
	Откак се знам, не виждах, господарю!

	__ЖЕНАТА НА СИМПКОКС__
	Така си е!

	__СЪФЪК__
			Коя е тази тука?

	__ЖЕНАТА НА СИМПКОКС__
	Жена съм му на него, ваша милост!

	__ГЛОСТЪР__
	Ако му беше майка, би била
	по-сигурна свидетелка.

	__КРАЛЯТ__
				Отде си?

	__СИМПКОКС__
	От Берик, там на север, господарю.

	__КРАЛЯТ__
	Човече, Бог над тебе е излял
	безкрайната си милост. Не пропускай
	ден, без да му отправиш благодарност!

	__КРАЛИЦАТА__
	Случайно ли или с надежда дойде
	пред мощите на благия светец?

	__СИМПКОКС__
	С надежда и набожност, господарко,
	защото много пъти чух насън
	светеца да ми казва: „Сандър Симпкокс,
	праха ми почети, ще имаш полза!“

	__ЖЕНАТА НА СИМПКОКС__
	Това е чиста истина! Аз също
	съм чувала гласа да му го казва!

	__КАРДИНАЛЪТ__
	И куц ли си?

	__СИМПКОКС__
			Да, Бог да ми помогне!

	__СЪФЪК__
	Пак тъй роден?

	__СИМПКОКС__
			Не, паднах от дърво.

	__ЖЕНАТА НА СИМПКОКС__
	От слива, сър.

	__ГЛОСТЪР__
			А откога не виждаш?

	__СИМПКОКС__
	Откак се помня, сър.

	__ГЛОСТЪР__
			Че как тогава
	си лазил по дърветата, любезни?

	__СИМПКОКС__
	Един път се опитах. Млад бях още.

	__ЖЕНАТА НА СИМПКОКС__
	Да, точно тъй! И скъпо го плати!

	__ГЛОСТЪР__
	Любител си на сливите изглежда?

	__СИМПКОКС__
	Жена ми ги обича. Зарад нея
	качих се със опасност за живота.

	__ГЛОСТЪР__ _(настрани)_
	Голям хитрец, но няма да успее!…
	Я дай да видим! Затвори очи!
	Сега ги отвори! Май смътно виждаш?

	__СИМПКОКС__
	Не, много ясно, сър, благодаря
	на Бог и свети Олбан!

	__ГЛОСТЪР__
				Значи тъй.
	Таз мантия тогаз на цвят каква е?

	__СИМПКОКС__
	Червена, сър! Червена като кръв!

	__ГЛОСТЪР__
	А дрехата ми?

	__СИМПКОКС__
			Черна, сър! По-черна
	от абанос!

	__КРАЛЯТ__
			От абанос ли каза?
	Познаваш значи неговия цвят?

	__СЪФЪК__
	Не вярвам да е виждал абанос
	в живота си!

	__ГЛОСТЪР__
			Но мантии и дрехи
	е виждал доста!

	__ЖЕНАТА НА СИМПКОКС__
			Не, не е, не е!

	__ГЛОСТЪР__
	Кажи ми, драги, как се казвам аз?

	__СИМПКОКС__
	Не зная, сър, простете ми!

	__ГЛОСТЪР__
				А той?

	__СИМПКОКС__
	И него не го знам.

	__ГЛОСТЪР__
			А тоя тук?

	__СИМПКОКС__
	И него — не!

	__ГЛОСТЪР__
			А себе си да знаеш?

	__СИМПКОКС__
	А, себе си се зная! Сандър Симпкокс.
	Откак се помня, тъй ми викат, сър!

	__ГЛОСТЪР__
	Тогава Сандър Симпкокс се нарича
	най-долният измамник на земята.
	Ако от раждане ти беше сляп,
	да назовеш могъл би цветовете
	на дрехите ни със такъв успех,
	с какъвто ни отгатваш имената.
	Макар и ново, зрението може
	да различи различните оцветки,
	но не и да познае как се казват
	по име те. Светецът на тоз град
	е сторил, господа, голямо чудо,
	възвръщайки очите на тогова,
	но няма ли да бъде вещ лечител
	и който го направи да проходи?

	__СИМПКОКС__
	О, ваша милост, ако би могло!

	__ГЛОСТЪР__
	Съветници, нима в Сент Олбанз няма
	служители, заплащани да действат
	със уреди, наричани камшици?

	__КМЕТЪТ__
	Намират се такива, ваша светлост.

	__ГЛОСТЪР__
	Извикайте тогаз един от тях!

	__КМЕТЪТ__
	Ти, бягай за палача! Незабавно!

N	Един Слуга излиза.

	__ГЛОСТЪР__
	А вие донесете една пейка.
N	Слуга донася пейка.
	Приятелю, сега, ако желаеш
	да отървеш камшика, прескочи
	таз пейка тук и беж със всички сили!

	__СИМПКОКС__
	Не мога да се вдигна, господарю.
	Напразно ще ме биете, ей Богу!

N	Влиза Палач с камшик.

	__ГЛОСТЪР__
	Тогаз ще трябва да те изцерим.
	Палачо, почвай! Шибай го, додето
	прескочи това тук!

	__ПАЛАЧЪТ__
			Разбрано, сър!…
	По-бързо ти! Събличай се до кръста!

	__СИМПКОКС__
	О, Боже, сър! Не мога да се вдигна!

N	След първия удар с камшик прескача пейката и побягва, следван от викове: „Чудо!“

	__КРАЛЯТ__
	О, Боже, ти ги виждаш и търпиш!

	__КРАЛИЦАТА__
	Разсмя ме тоз хитрец, като побягна!

	__ГЛОСТЪР__
	Задръжте го! И таз пачавра — също!

	__ЖЕНАТА НА СИМПКОКС__
	От нужда го направихме, милорд!

	__ГЛОСТЪР__
	Да бъдат шибани във всеки град
	до Берик, откъдето са дошли!

N	Кметът, Съветниците, Жената на Симпкокс и Палачът излизат.

	__КАРДИНАЛЪТ__
	Днес Хъмфри с чудеса се отличи.

	__СЪФЪК__
	Един сакат направи да хвърчи.

	__ГЛОСТЪР__
	За вас това е като две и две —
	по ваша воля хвръкват градове!

N	Влиза Бъкингам.

	__КРАЛЯТ__
	Какви са новините, Бъкингам?

	__БЪКИНГАМ__
	Такива, че потръпвам да ги кажа:
	една зловредна шайка негодяи,
	предвождана за жалост от жената
	на лорд-настойника, Елеонора,
	която е във дъното на всичко,
	направи опит да подрине трона,
	използвайки магьосници и врачки,
	които ний заварихме, когато
	зовяха духове изпод земята
	и ги разпитваха, за да узнаят
	съдбата ви и таз на неколцина
	участници в Съвета, за което
	подробности ще чуете след малко.

	__КАРДИНАЛЪТ__ _(тихо)_
	И тъй, ще видим вашата съпруга
	да отговаря пред съда във Лондон!
	Таз новост, лорд-настойнико, навярно
	ще притъпи тъй меча ти, че няма
	да устоиш на дадената дума.

	__ГЛОСТЪР__ _(тихо)_
	Не ме мъчи, властолюбиви попе!
	Горчивини и мъки ме сломиха
	и аз на теб предавам се тъй, както
	се бих предал на сетния слуга!

	__КРАЛЯТ__
	О, Боже, колко подло действат злите
	и как сами си изкопават гроба!

	__КРАЛИЦАТА__
	Гнездото ти е, Глостър, в кал и срам —
	да видим как ще се очистиш сам!

	__ГЛОСТЪР__
	За мен, госпожо, знаят небесата,
	че верен съм на краля и страната,
	а за жена си аз не зная нищо
	и с болка слушам туй, което чувам.
	Тя беше благородна, но ако
	забравила за чест и добродетел,
	е влязла в долен заговор със сган,
	очерняща честта като катран,
	прогонвам я от ложе и от дом
	и на закона я предавам, щом,
	отдала се на мерзостни измами,
	тъй грозно е окаляла честта ми!

	__КРАЛЯТ__
	Добре, таз нощ ний тука ще преспим,
	а утре се завръщаме във Лондон,
	за да разнищим случая докрай.
	Виновните да бъдат призовани
	пред съд, чиято сигурна везна
	ще отдели невинност от вина!

N	Тръбен звук. Излизат.


>>	Втора сцена

N	Лондон. В градината на дук Йорк.
N	Влизат Йорк, Солзбъри и Уорик.

	__ЙОРК__
	Сега, любезни Солзбъри и Уорик,
	след скромната вечеря бих желал
	из таз пътека, скрита в гъста шума,
	да чуя мислите ви по въпроса
	за мойте явни и необорими
	права върху английската корона.

	__СОЛЗБЪРИ__
	Жадувам да ги зная най-подробно.

	__УОРИК__
	Почнете, Йорк, и ако вий сте прав,
	ще бъдат всички Невиловци с вас.

	__ЙОРК__
	Тогава чуйте ме: на Едуард Трети
	Бог даде, както знаем, седем сина:
	пръв беше Едуард, Черният ни принц;
	втор — Уилям Хатфийлд; трети, подир него,
	сър Лайонел, дук Кларенс, а четвърти —
	Джон Гонт, дук Ланкастър; след него, пети,
	бе Едмънд Ленгли, дук на Йорк; а шести
	и предпоследен — Томас Уудсток, Глостър;
	със Уилям Уиндзорски, умрял дете,
	редът им свършва. И какво се случи?
	Принц Едуард се помина, изпреварил
	баща си Едуард Трети, и остави
	единствен син на име Ричард, който
	подир смъртта на дядо си по право
	го наследи и властва над страната,
	додето Болинбрук, пръв син на Гонт
	и Ланкастърски дук, завзе властта,
	изгони го, нарече се крал Хенри,
	по ред Четвърти, и жена му върна
	във Франция, отдето бе дошла,
	а него прати в Пъмфретския замък,
	където — както знаете вий двама —
	нещастникът коварно бе убит!

	__УОРИК__
	Да, татко, дукът прав е. Точно тъй
	домът на Ланкастър успя да вземе
	короната на Англия!

	__ЙОРК__
				Която
	до днес държи насилствено, защото
	подир смъртта на Ричарда, наследник
	на първия от братята, със нея
	би трябвало да бъде увенчан
	наследникът на следващия брат.

	__СОЛЗБЪРИ__
	Но Уилям Хатфийлд е умрял бездетен.

	__ЙОРК__
	Затуй пък третият им брат, дук Кларенс,
	чиято линия ми дава право
	върху короната, е имал прираст:
	Филипа, неговата дъщеря,
	е взела Едмънд Мортимър, граф Марч,
	тоз Едмънд е добил от нея Роджер,
	а този Роджер Марч баща е станал
	на Едмънд, Ана и Елеонора.

	__СОЛЗБЪРИ__
	По времето на Болинбрук тоз Едмънд*22 —
	[*22 _„… тоз Едмънд… права върху короната…“_ — следвайки летописеца Холиншед, Шекспир допуска и тук както в „Хенри Четвърти“ и „Хенри Шести — първа част“ историческа грешка. Претендент за английския престол бил не споменатият тук Едмънд Мортимър (граф Марч), а неговият племенник със същото име, син на рано умрелия Роджър Мортимър. Вж. общата част на бележките към „Хенри Четвърти — I ч.“.]
	от книгите го знам — е предявявал
	права върху короната и щял е
	да стане крал, но Оуен Глендауър
	го е държал затворник до смъртта му.
	Нататък?

	__ЙОРК__
			По-голямата сестра
	на този Едмънд, Ана, мойта майка,
	наследница на кралската корона,
	се е омъжила за Ричард Кеймбридж,
	сина на петия от синовете
	на стария крал Едуард, Едуард Ленгли.
	По нейна линия аз искам трона
	на таз страна: наследница тя беше
	на Роджер Марч, а той пък беше син
	на Мортимър, съпруга на Филипа,
	единствена наследница на Кларенс;
	затуй, ако наследственото право
	към старшинството се придържа здраво,
	то аз съм крал!

	__УОРИК__
			Какво от туй по-ясно!
	Извежда Хенри своите права
	от Гонт, четвърти син на Едуард Трети,
	а Йорк — от третия, от дука Кларенс.
	Додето Лайонеловият клон
	не е изсъхнал, Гонтовата клонка
	не бива да царува! А пък той
	не само че не съхне, но цъфти
	във теб и в твойте храбри синове,
	израстъци на славния ви корен!
	О, татко Солзбъри, да коленичим
	и първи тука в тоз потаен кът
	да поздравим законния си крал
	със кръвното му право над престола!

	__СОЛЗБЪРИ__ и __УОРИК__ _(коленичат)_
	Живей щастлив, кралю английски Ричард!

	__ЙОРК__
	Благодарим ви, лордове. Но ние
	ще станем крал, когато украсим
	главата си с английската корона,
	а меча си — с кръвта на Ланкастър,
	а за това ще бъдат нужни време,
	разумни действия и строга тайна.
	За пример мен вземете и търпете
	в тез мътни дни нахалството на Съфък
	и гордостта на Бофорт, зажумете
	пред жаждата за власт у Съмърсет,
	у Бъкингам, у всички като тях;
	додето те не удушат овчаря
	на стадото, добрия ни дук Хъмфри;
	те туй целят, но в него ще намерят —
	ако добър пророк съм — свойта гибел!

	__СОЛЗБЪРИ__
	Да тръгваме, милорд! Разбрахме всичко.

	__УОРИК__
	Дълбоко убеден съм, че граф Уорик
	ще доживее да направи крал
	от дука Йорк!

	__ЙОРК__
			А аз пък съм уверен,
	че Ричард ще направи от граф Уорик
	най-първия в туй кралство подир краля!

N	Излизат.


>>	Трета сцена

N	Лондон. В залата на съда.
N	Тръбен звук. Влизат Кралят, Кралицата, Глостър, Съфък, Бъкингам, Кардиналът, Йорк, Солзбъри и Уорик. След това биват въведени от стражи: Елеонора, Марджори Джурдейн, Хъм, Саутуел и Болинбрук.

	__КРАЛЯТ__
	Елеонора Кобам, приближете!
	Пред Бог и нас грехът ви е голям.
	Изслушайте присъдата за свойте
	ужасни провинения, които
	по Божия закон изискват смърт!…
	Вий четиримата — оттук в затвора
	и след това — към лобните места:
	магьосницата ще гори във Смитфийлд,
	вий трима ще висите на въжето.
	А вий, госпожо, като благородна,
	когато изтърпите на площада
	тридневно покаяние, веднага
	ще бъдете заточена в страната
	на остров Ман, където ще ви пази
	суровото око на сър Джон Станли.

	__ЕЛЕОНОРА__
	И смърт, и заточение за мен са
	добре дошли!

	__ГЛОСТЪР__
			Елеонора, виждаш,
	съдът осъди те и аз не мога
	да оправдая таз, която той е
	намерил за виновна!
N	Осъдените биват изведени.
				Боже мой,
	очите ми са пълни със сълзи,
	сърцето — с мъка! Хъмфри, тоз позор
	ще ти сведе челото до земята!
	Пуснете ме, кралю, да си отида —
	скръбта на старост иска мир и отдих!

	__КРАЛЯТ__
	Не бързай, Хъмфри Глостър! Преди туй
	предай ми своя жезъл. Отсега
	крал Хенри ще си бъде сам настойник
	и Бог ще е за него щит, опора,
	светилник в пътя му. Върви си, Глостър,
	изпращам те обичан не по-малко,
	отколкото когато бе настойник.

	__КРАЛИЦАТА__
	Не ми е ясно по каква причина
	на зрял владетел нужна е бавачка.
	Със Бога Хенри сам ще управлява.
	Върни му, старче, жезъл и държава!

	__ГЛОСТЪР__
	Да, жезъла ми. На, вземи го, Хенри!
	Аз връщам го на тебе облекчен,
	баща ти както връчи го на мен,
	и с радост го полагам ето тук,
	отдето с радост би го вдигнал друг.
	Прощавай и когато бъда в гроба,
	да виждаш мир и чест, не страст и злоба!

N	Излиза.

	__КРАЛИЦАТА__
	Сега е Хенри крал на таз страна,
	а Маргарита — негова кралица.
	Дук Глостър се превърна в бледа сянка
	на туй, което беше досега.
	Да, двоен удар: без жена и жезъл.
	Отнели му тоз златен знак на власт,
	до днес от него неделима част,
	да го положим тука, ей така,
	на мястото му — в кралската ръка!

	__СЪФЪК__
	Тъй както клюмват клонките на бора,
	повехна в млади дни Елеонора!

	__ЙОРК__
	Да ги оставим! Господарю, днес е
	денят, във който майстор и помощник
	ще трябва да се срещнат в Божи съд.
	Тук близо обвинен и обвиняващ
	очакват знака ви. Благоволете
	да гледате двубоя между тях.

	__КРАЛИЦАТА__
	Съпруже, аз нарочно дойдох тук
	да видя как ще свърши тоя спор.

	__КРАЛЯТ__
	Така да бъде! Проверете всичко!
	На правия да бъде в помощ Бог!

	__ЙОРК__
	Не съм видял до днеска, господа,
	човек, по-малко склонен да се бие
	и по-смутен от този обвиняващ!

N	Предшествани от Барабанчици, влизат от една страна — Хорнър, обкръжен от своите Съседи, които тъй усърдно се чукат с него, че той вече е пиян; от друга страна — Питър, обкръжен от Калфи. Двамата са въоръжени с тояги, на края на които са завързани торбички с пясък.

	__ПЪРВИ СЪСЕД__
	Съседе Хорнър, вдигам за тебе тая чаша испанско! Не бой се, всичко ще мине добре!

	__ВТОРИ СЪСЕД__
	Пък аз — тая чаша португалско!

	__ТРЕТИ СЪСЕД__
	Ето ти едно канче пиво, съседе, от най-силното! Пий и не бой се!

	__ХОРНЪР__
	Нека ми дойде само! Наздраве на всички ви! А на тоя Питър — палец между пръсти!

	__ПЪРВИ КАЛФА__
	За твое здраве, Питър! Не бой се!

	__ВТОРИ КАЛФА__
	Пийни и ти! Ето ти пинта от светлото!

	__ТРЕТИ КАЛФА__
	И половинка от мен! Горе главата и не се бой от майстора си! Дръж високо името на калфите!

	__ПИТЪР__
	Благодаря ви. Пийте и молете се за мене, защото страх ме е, че тази ще ми бъде последната глътка. Робин, ако умра, чукът ми е твой. А на тебе, Уил, оставям престилката си. Том, на тебе, ето, колкото пари имам. О, Господи, помогни ми, къде ще се меря аз с майстора си, той е учил военно изкуство!

	__СОЛЗБЪРИ__
	Хайде, престанете да пиете и почвайте! Ти как се казваш?

	__ПИТЪР__
	Питър, ваша милост.

	__СОЛЗБЪРИ__
	Питър? А цялото?

	__ПИТЪР__
	Питър Туп, сър.

	__СОЛЗБЪРИ__
	Туп? Тогава гледай да натупаш господаря си.

	__ХОРНЪР__
	Господа, тук съм, така да се каже, по предизвикателство на моя помощник, за да докажа, че съм честен човек и че тоя никаквец Питър е мошеник. А колкото до дук Йорк, да пукна, ако съм му мислил някога злото, а също и на краля, и на кралицата! И затова хайде, Питър, ела ми насам и бъди готов да ти размажа тиквата на пихтия!

	__ЙОРК__
	Побързайте! На тоя езикът му се вече заплита. Тръбачи, дайте знак да започнат!

N	Тръбен звук. Питър поваля Хорнър.

	__ХОРНЪР__
	Спри, Питър! Спри! Признавам! Признавам се в измяна!

N	Умира.

	__ЙОРК__
	Вземете му тоягата! Човече,
	благодари на Господа и още
	на виното и пивото, които
	удариха в главата твоя майстор!

	__ПИТЪР__
	О, Господи, нима победих противника си в присъствието на краля? Питър, твоето право надви!

	__КРАЛЯТ__
	Махнете тялото на тоз изменник —
	че е такъв, смъртта му го доказа.
	Освен това небето справедливо
	яви ни, че вина не носи този,
	когото той поиска да убие.
	Ела, момче, за кралската награда!

N	Тръбен звук. Излизат.


>>	Четвърта сцена

N	Улица в Лондон.
N	Влизат Глостър, следван от Слуги в жалейни дрехи.

	__ГЛОСТЪР__
	Тъй черен облак често помрачава
	най-ясното небе и тъй след лято
	настъпва гола зима с хапещ мраз.
	Като годишни времена се сменят
	печал и радост. Колко е часът?

	__СЛУГА__
	Към десет, господарю.

	__ГЛОСТЪР__
			В десет трябва
	оттука да премине мойта бедна
	наказана съпруга. Как ли, мила,
	по тези остри кремъци ще стъпват
	изнежените твои ходила?
	Нел, скъпа Нел, не ще му бъде леко
	на крепкия ти дух да изтърпи
	омразата и грубите насмешки
	на тази съща сган, която вчера
	търчеше подир твоята каляска,
	когато ти тържествена и горда
	във нея прекосяваше града!…
	Тя иде! Да! Разплакани очи,
	гответе се за горестната гледка!

N	Влиза Елеонора, боса, със свещ в ръка и в бяла власеница; следват Шерифът на Лондон, сър Джон Станли и Стражи с копия и алебарди.

	__СЛУГА__
	О, само разрешете ни, милорд,
	и ний ще я изтръгнем от шерифа!

	__ГЛОСТЪР__
	Ни крачка! Оставете я да мине!

	__ЕЛЕОНОРА__
	Да гледаш моя срам ли дойде, Хъмфри?
	Сега и ти наказан си със мене!
	Виж как непостоянната тълпа
	те сочи и глава в закана клати!
	От злобните й погледи укрий се,
	съпруже мой, и в стаята си тайно
	срама ми оплачи и прокълни
	вразите ни — и моите, и свойте!

	__ГЛОСТЪР__
	О, скъпа Нел, старай се да забравиш
	това, което става!

	__ЕЛЕОНОРА__
			Мъжо Хъмфри,
	коя съм, да забравя научи ме,
	защото, щом си спомня, че жена съм
	на лорд-настойника във таз страна,
	все мисля, че не бива тъй да крача
	в зебло позорно с надпис на гърба,
	сподирена от сган, която с радост
	посреща мойте сълзи и въздишки.
	Безжалостните камъни разсичат
	нозете ми, а стон като издам,
	смях чувам и язвителни съвети
	да стъпвам по-внимателно! О, Хъмфри,
	как тоз позор понася се, кажи ми?
	Допускаш ли, че нявга ще проблесне
	отново лъч от щастие за мен?
	Не, нощ и мрак ще бъде моят ден
	и ад ще бъде мисълта за туй,
	че съм жена на дука Хъмфри, който
	е управлявал таз страна, но тъй,
	че е оставил своята дукеса
	за паплачта посмешище да стане
	и безучастно гледал е, когато
	със присмех я е сочил всеки зяпльо!
	Но ти бъди ми кротък, не избухвай
	затуй, че някой бил се гаврил с мен,
	търпи, додето брадвата проблесне
	над твоя врат, което ще е скоро,
	защото Съфък, по чиято свирка
	играе таз, която ненавижда
	теб, Хъмфри Глостър, както всички наши,
	и злият Йорк, и тоз безбожник Бофорт
	намазали са храстите със клей
	за твоите крилца и запомни,
	че както и да хвъркаш, ще те пипнат.
	Но казвам ти, додето си на воля,
	не действай срещу тях, не ги преварвай!

	__ГЛОСТЪР__
	О, стига, Нел! Неправилно се целиш!
	Непровинен не могат ме осъди!
	Дори да бъдат мойте врагове
	хиляда пъти повече и всеки
	хиляда пъти по-могъщ, пак с нищо
	не ще успеят да ми навредят,
	додето съм невинен, честен, предан!
	Ти искаш от срама да те спася,
	но той така не би се изличил,
	а само аз изпаднал бих в беда.
	Добра ми Нел, старай се да запазиш
	спокойствие — надеждата е в туй.
	След някой ден блед спомен ще е всичко!

N	Влиза Глашатай.

	__ГЛАШАТАЙ__
	Крал Хенри призовава ваша светлост
	на Парламента в Бери*23, който той
	[*23 _Бери_ — съкратено от Бери Сент Едмъндз.]
	насрочил е за първото число
	на идващия месец!

	__ГЛОСТЪР__
			Зад гърба ми?
	Така да е! На първи ще съм в Бери.
N	Глашатаят излиза.
	Прощавай, Нел! Шерифе, не надхвърляй
	присъдата, издадена от краля!

	__ШЕРИФЪТ__
	За мен тя тук приключва. Сър Джон Станли
	е назначен да придружи жена ви
	до остров Ман.

	__ГЛОСТЪР__
			Така ли е, сър Джон?
	Вий значи ще й бъдете надзорник?

	__СТАНЛИ__
	Заповедта е заповед, милорд.

	__ГЛОСТЪР__
	По-строг към нея не бъдете, друже,
	задето съм ви молил да сте мек —
	възможно е светът да се усмихне
	и аз да ви платя с добро доброто,
	което сторили сте на жена ми.
	Довиждане, сър Джон!

	__ЕЛЕОНОРА__
			На мен ни дума?
	Отиваш си, без сбогом да ми кажеш?

	__ГЛОСТЪР__
	Не мога, Нел. Сълзите ме задавят!

N	Излиза, следван от Слугите си.

	__ЕЛЕОНОРА__
	Напусна ме и ти и с тебе нека
	напусне ме и сетната надежда!
	Освен в смъртта! Смъртта, която често
	ме плашеше преди, защото исках
	животът ми да трае безконечно!…
	Готова съм. Да тръгваме, Джон Станли!
	Не прося милости. Води ме там,
	където твойта заповед изисква!

	__СТАНЛИ__
	На остров Ман, мадам, ще ви обслужват
	съгласно ранга ви.

	__ЕЛЕОНОРА__
			Недай си Боже!
	Сега е моят ранг „позор и срам“ —
	по тоз ли ранг ще ме обслужват там?

	__СТАНЛИ__
	Ще бъдете обслужвана, госпожо,
	като дукеса и жена на Глостър.

	__ЕЛЕОНОРА__
	На добър час! На по-добър от моя,
	шерифе, развеждачо на срама ми!

	__ШЕРИФЪТ__
	Прощавайте, госпожо. Служба, дълг!

	__ЕЛЕОНОРА__
	Да, да, разбирам. Тръгваме ли, Станли?

	__СТАНЛИ__
	Да, свойто покаяние, мадам,
	вий свършихте. Да идем да смените
	таз срамна риза с облекло за път.

	__ЕЛЕОНОРА__
	Срама си няма да сваля със нея.
	Дори по най-разкошните ми дрехи
	ще лепне той, отблъскващ, грозен, явен.
	По-бързо ме води, пазачо мой —
	изгнание жадувам и покой!

N	Излизат.


>	Трето действие
>>	Първа сцена

N	В абатството на Бери Сент Едмъндз.
N	За заседанието в Парламента с тръбен звук влизат Кралят, Кралицата, Кардиналът, Съфък, Йорк, Бъкингам, Солзбъри и Уорик.

	__КРАЛЯТ__
	Учудва ме, че няма го дук Глостър —
	не е по нрава му да е последен,
	каквато и причина да е имал.

	__КРАЛИЦАТА__
	Нима не виждате или не щете
	да видите как той е променил
	в последно време своите обноски,
	как грубо се държи и как е станал
	величествен, надут, неузнаваем?
	Ний помним времето, когато беше
	и мил, и приветлив; когато само
	почувстваше ли в погледа ни хлад,
	тъй бързо коленичеше, че дворът
	се чудеше на толкова смиреност.
	Сега срещни го, даже да е сутрин,
	когато всеки всекиго приветства —
	ще сбърчи вежди, гледа те накриво
	и ти отказва, не превил коляно,
	тоз поздрав, който всеки ни дължи!
	От лай на кутре никой няма страх,
	но и кралете потреперват, щом
	дочуят вик на лъв; а Хъмфри Глостър
	не е във Англия човек без тежест.
	До вас е той по кръв най-близък, тъй че
	вий паднете ли, той ще се издигне;
	затуй, отчитайки как той ви мрази
	и колко би го ползвала смъртта ви,
	аз мисля, че не е благоразумно
	да има близост с вашата особа
	и достъп във Върховния съвет.
	С ласкателство сърцето на тълпата
	спечелил си е той и аз боя се,
	че щом рече да предизвика смут,
	те всички до един ще бъдат с него.
	Сега сме пролет — плевелите още
	не са се вкоренили надълбоко,
	но ти пусни ги и ще задушат
	лехите ти, небрежни градинарю!
	Загрижена за вас, съпруже мой,
	аз виждам тез опасности във дука —
	ако греша, кажете, че страхът ми
	е женски страх. И ако вий, кралю,
	го пръснете със доводи по-трезви,
	то аз ще ви призная, че без право
	пред всички тук обидила съм дука.
	Почтени Съфък, Бъкингам и Йорк,
	опровергайте туй, което казах,
	или признайте мойта правота!

	__СЪФЪК__
	Мадам, вий ясно сте прозряла дука
	и ако бях запитан преди вас,
	аз бих използвал точно тези думи.
	Дукесата прибегна до магии,
	насъскана от него, убеден съм;
	а даже да допуснем, че съпругът
	е бил във неведение за тях,
	пак той със своите хвалби пред нея
	за туй, че е от висша кръв и първи
	наследник на престола подир краля,
	е пуснал в лудия й ум мухата
	да предизвика с нечестиви средства
	смъртта на господаря ни. Така е.
	Лисицата не лае, като дебне.
	Дълбоката вода тече спокойно.
	Не, не, кралю, дук Глостър е човек
	потаен, с неизследвани подмоли!

	__КАРДИНАЛЪТ__
	Нима против закона този Глостър
	не изнамираше за нищо-нещо
	все по-жестоки начини за смърт?

	__ЙОРК__
	И не обложи ли страната с данък
	зарад войските ни отвъд морето,
	а сам прибра парите и затуй
	ден нямаше без град да се бунтува?

	__БЪКИНГАМ__
	Това са дреболии пред онуй,
	което бъдещето ще разкрие
	зад тихия ни Хъмфри!

	__КРАЛЯТ__
				Господа,
	таз ревност да сечете всеки трън
	по пътя на монарха си е, знайте,
	достойна за похвала, но ще кажа —
	щом трябва да говоря с вас по съвест,
	че смятам своя родственик дук Глостър
	невинен във измяна като гълъб
	и агънце сукалче. Хъмфри благ е
	и добродетелен и твърде честен,
	за да ни мисли злото, убеден съм!

	__КРАЛИЦАТА__
	О, гибелна детинска доверчивост!
	На гълъб ти приличал? Значи взел е
	перата си от другаде, защото
	в душата си е хищен като гарван!
	Приличал ти на агне? Чужда кожа
	наметнал си е, явно е, защото
	сърцето му е зло като на вълк!
	Кога и кой измамник не е смогвал
	да вземе честен вид! Кралю, внимавай:
	съдбата ни зависи от това
	дали ще поскъсиш с една глава
	тоз подъл лицемер!

N	Влиза Съмърсет.

	__СЪМЪРСЕТ__
	Желая ви, кралю, живот и здраве!

	__КРАЛЯТ__
	Здравей, лорд Съмърсет! Какво ни носиш
	от Франция?

	__СЪМЪРСЕТ__
			Това че под властта ви
	там няма вече нито педя пръст.
	Загубено е всичко!

	__КРАЛЯТ__
			Лоша вест,
	лорд Съмърсет! Но както Бог е рекъл!

	__ЙОРК__ _(настрани)_
	За мене лоша, който се надявах
	да властвувам над френската земя,
	тъй както и над плодната английска!
	Със нея моят цвят загива в пъпка,
	листата ми гъсеница яде.
	Но своето да взема аз ще знам
	или за славен гроб ще го продам!

N	Влиза Глостър.

	__ГЛОСТЪР__
	Кралю, желая ви живот и здраве.
	Простете ми, задето закъснях!

	__СЪФЪК__
	Не, Глостър, ти дори си подранил,
	освен ако окажеш се по-верен,
	отколкото съм сигурен, че си.
	Задържам те, изменнико към трона!

	__ГЛОСТЪР__
	Ти, драги Съфък, няма да ме видиш
	изплашен или с пламнали страни.
	Невинните сърца не знаят страх,
	а както няма тиня в бистър извор,
	тъй помен от измяна няма в мен.
	В какво виновен съм? И кой го казва?

	__ЙОРК__
	Твърди се, сър, че сте били подкупен
	със френско злато и че зарад вас,
	понеже сте задържали от корист
	заплатите на нашите войници,
	загубили сме френските си графства.

	__ГЛОСТЪР__
	Твърдяло се? Кой точно го твърди?
	Войнишките заплати не съм пипвал
	и френски подкупи не съм сънувал!
	Бог знае колко нощи съм прекарал
	в будуване — да, нощ след нощ — да мисля
	за благото на нашата страна!
	Ако от краля съм измъкнал грош
	или за себе си стотинка спастрил,
	от Бога да ми бъдат предявени
	на праведния съд! А колко фунта
	от своите раздал съм на войската,
	защото ми тежеше да облагам
	английските бедняци! И ни дума
	за връщане не съм обелвал после!

	__КАРДИНАЛЪТ__
	Изнася ви да казвате това!

	__ГЛОСТЪР__
	Аз казвам само истината, сър!

	__ЙОРК__
	Като настойник с тъй ужасни мъки
	наказвахте престъпниците вие,
	че Англия прочу се като остров
	на неограниченото тиранство!

	__ГЛОСТЪР__
	Като настойник, знае се, грехът ми
	бе в туй, че бях премного милостив:
	престъпниците с малко сълзи лесно
	разтапяха сърцето ми така, че
	откупваха вината си с молби.
	Ако не бяха кървави убийци
	или от тез разбойници, които
	по пътя грабят честните бедняци,
	аз никога над тях не произнасях
	присъди съответни на вината;
	но, виж, убийството, това жестоко
	ужасно престъпление, наказвах
	с мъчения безмилостни, признавам.

	__СЪФЪК__
	Милорд, туй бяха грешки, от които
	човек измъква се без много труд,
	но върху вас тежат къде-къде
	по-тежки обвинения, които
	едва ли ще отхвърлите тъй лесно.
	Във името на краля, задържан сте!
	Предавам ви на лорда-кардинал,
	комуто се възлага да ви пази
	под свой надзор до времето за съд!

	__КРАЛЯТ__
	Лорд Хъмфри Глостър, много бих желал
	да ви съгледам със лице, измито
	от всички подозрения. Тук вътре
	говори глас, че вие сте невинен!

	__ГЛОСТЪР__
	Ах, лоши дни живеем, господарю!
	Тщеславието тъпче доблестта,
	враждите задушават добротата,
	навред царуват козни и интриги
	и всяка справедливост е изгнана
	от вашата страна. За мен е ясно:
	целта им е живота ми да вземат
	и ако бих направил със смъртта си
	тоз остров по-щастлив и сложил точка
	на техните без правия във него,
	повярвайте ми, бих умрял охотно;
	но мойта смърт ще бъде само пролог
	към общата трагедия, защото
	след мене хиляди, които днеска
	се мислят в безопасност, не ще стигнат,
	за да запълнят страшната интрига
	на техния спектакъл. Погледнете:
	във кървавия взор на кардинала
	говори злобата; омраза крие
	заоблаченото чело на Съфък;
	с езика си излива Бъкингам
	набраното в сърцето; а пък Йорк,
	тоз честолюбец, който към луната
	готов е да посегне и чиято
	десница дръзка спирал съм, цели
	с фалшиви обвинения смъртта ми;
	със тях и вий, госпожо, без причина
	ми струпахте вини върху главата
	и всичко сторихте, за да смразите
	със мене моя светъл господар.
	Да, всички вий надумахте се тайно —
	и мислите, че аз не го усещах? —
	да ме убиете! Не ще ви липсват
	лъжесвидетели да ме клеймят,
	ни лъжеулики, които ясно
	ще потвърждават моята „виновност“ —
	пословицата казва го отдавна:
	„Щом има куче, пръчка се намира.“

	__КАРДИНАЛЪТ__
	Това не се понася, господарю!
	Ако на обвиняемия вие
	възможност давате да клевети,
	напада и обижда тез, които
	стремят се да опазят ваша милост
	от ножа на коварната измяна,
	то те ще поизстинат в свойта ревност
	към вашата особа!

	__СЪФЪК__
			Чухте сам
	как той, макар и с обиколни думи
	кралицата ни обвини в това,
	че е подготвила нарочни хора
	с измислени твърдения под клетва
	да подкопаят неговата власт!

	__КРАЛИЦАТА__
	Загубил е и, ясно е, ще хули!

	__ГЛОСТЪР__
	Тук, без да искате, сте много права —
	загубих аз. Проклети да сте вие,
	мошеници, спечелили с измама!
	Как няма да ви хуля и ругая?

	__БЪКИНГАМ__
	Така до утре той ще ги извърта!
	На вас го поверяваме, милорд.

	__КАРДИНАЛЪТ__
	В затвора! И пазете го добре!

	__ГЛОСТЪР__
	И тъй тояжката си хвърля кралят,
	не стъпил още здраво на крака.
	Пастирът тъй прогонен е без време
	и глутницата вече трака зъби.
	Дано се лъжа! Ах, дано се лъжа,
	но страх ме е за тебе, благи Хенри!

N	Излиза, воден от Стражи.

	__КРАЛЯТ__
	Решавайте въпросите, милорди,
	по свое усмотрение, без нас!

	__КРАЛИЦАТА__
	Нима ще ни напуснете, съпруже?

	__КРАЛЯТ__
	Ах, Маргарито, моето сърце
	удавено е в скръб, която вече
	избликва от очите ми! Аз цял съм
	скован от мъка, тъй като отвред
	съзирам недоволство, а пък то е
	за мене по-мъчително от всичко.
	О, чичо Хъмфри, върху твоя образ
	личат като на карта чест и вярност
	и никога до днес не съм те хващал
	във двойственост, лъжа и задни мисли!
	Коя звезда така е завидяла
	на сана ти, та всички в моя двор
	с кралицата начело се стремят
	да сложат край на твоя благ живот?
	Ти зло не си направил ни на тях,
	ни на кого да е, а ето, както
	колачът хваща малкото теленце
	и, вързано, с тояга го повежда
	към скотобойната, така и те
	безжалостно домъкнаха те тука;
	и както кравата насам-натам
	мучи и търси клетата си рожба,
	безпомощна да й помогне с нещо,
	така и аз оплаквам своя Глостър
	със горки сълзи и забулен поглед
	към него впервам, слаб да го спася
	от толкоз силни, искащи смъртта му.
	Остава ми едно — да си повтарям
	сред сълзи-дъжд и стонове-порой:
	„Предател — Глостър? Всеки друг — не той!“

N	Излиза, следван от Солзбъри и Уорик.

	__КРАЛИЦАТА__
	Горещо стане ли, снегът се стапя,
	а кралят ни е хладен като сняг
	към важните въпроси на страната
	и твърде милозлив: с вида си Глостър
	измами го тъй, както крокодилът
	измамва с плач неопитния пътник
	и както пъстрата змия в лехата
	привлича малкото дете, което
	си казва: „Щом е хубава, добра е!“
	Повярвайте ми — ако някой тука
	не каже нещо по-добро, макар че
	във този случай аз се мисля права —
	ний трябва да премахнем тоя Глостър,
	за да премахнем своя страх от него!

	__КАРДИНАЛЪТ__
	Да, туй е най-разумното, аз мисля,
	но нужен ни е повод, за да бъде
	отправен по закона към дръвника.

	__СЪФЪК__
	А според мен това не е разумно.
	Крал Хенри е на негова страна
	и гражданите също са със него.
	А срещу тях ний имаме какво?
	Едни съмнения и нищо друго.

	__ЙОРК__
	Така че не желаете смъртта му?

	__СЪФЪК__
	Тук няма друг да я желае толкоз!

	__ЙОРК__ _(настрани)_
	О, има и със повече причини!…
	Кажете ми вий, двама, кардинале,
	и вие, Съфък, но от все сърце:
	ако оставим Хъмфри лорд-настойник,
	не ще ли бъде същото като
	да сложим гладния орел да пази
	от ястребите пилето?

	__КРАЛИЦАТА__
			Така е —
	за пилето това ще значи смърт.

	__СЪФЪК__
	Да, права сте, мадам. Аз също мисля:
	не ще ли бъде лудост да оставим
	вълка да пази нашите овце?
	Нехаен е тоз, който пощадява
	доказания хищник, затова, че
	до днешен ден не бил осъществил
	каквото е намислил; ние трябва
	да умъртвяваме вълка, преди
	да е обагрил муцуна със кръв,
	защото по природа си е хищник,
	изконен враг на стадото, тъй както
	е Хъмфри враг на кроткия ни крал.
	И нека не придирваме дребнаво
	над начина: със клопка, с примка, с хитрост,
	в леглото нощем или буден денем,
	какво значение — да свършим с него!
	Добра, мадам, е всякоя измама,
	предварваща измама по-голяма!

	__КРАЛИЦАТА__
	Говориш смело, триж безстрашни Съфък!

	__СЪФЪК__
	Ще бъде смело, ако стане дело!
	Ний често само знаем да говорим,
	но аз, за да докажа, че у мен
	са във съзвучие сърце и слово,
	понеже да опазя своя крал
	от неговия враг, е дело благо,
	ви казвам: само дума промълвете,
	и Съфък ще му стане изповедник!

	__КАРДИНАЛЪТ__
	Ще мине време, Съфък, докато
	получите свещенически сан,
	а аз го искам мъртъв час по-скоро!…
	Кажете, че съгласни сте и аз
	ще ви намеря кой да го извърши —
	над всичко друго благото на краля!

	__СЪФЪК__
	Ръката си ми дайте! Одобрявам!

	__КРАЛИЦАТА__
	И аз го одобрявам!

	__ЙОРК__
			И аз също!
	А щом сме го решили ние трима,
	какво, че някой щял да мисли инак!

N	Влиза Пратеник.

	__ПРАТЕНИКЪТ__
	Пристигам от Ирландия, милорди,
	за да ви кажа, че във тази област
	избухнал е въоръжен метеж.
	Пратете подкрепления, които
	да излекуват раната, додето
	е още прясна, инак току-виж,
	е станала, уви, неизлечима!

	__КАРДИНАЛЪТ__
	Това е пробив, искащ бързи мерки!
	Какво да предприемем, господа?

	__ЙОРК__
	Да пратим за регент дук Съмърсет!
	Човек със щастие е нужен там,
	а че такъв е той, ни стана ясно
	от Франция!

	__СЪМЪРСЕТ__
			Във Франция дук Йорк
	със своята държавническа мъдрост
	и толкова дори не би останал!

	__ЙОРК__
	Не бих останал, за да я загубя,
	тъй както ти направи! Аз по-скоро
	загубил бих живота си навреме,
	наместо да се върна, за да чувам:
	„Мота се там, додето му я взеха!“
	Една-едничка рана покажи ми!
	Човек си казва, тъй като те гледа:
	„Така без рани, как ще е с победа?“

	__КРАЛИЦАТА__
	От таз искра ще пламне цял пожар,
	подхраним ли я с вятър и гориво!
	Ни дума, Съмърсет! Мълчете, Йорк!
	На неговото място може би
	вий бихте се представили по-лошо!

	__ЙОРК__
	От туй по-лошо? Срам тогаз за всички!

	__СЪМЪРСЕТ__
	Включително за който го желае!

	__КАРДИНАЛЪТ__
	Опитайте си щастието, Йорк!
	Ирландските диваци са в метеж
	и месят със калта английски кърви.
	Ще тръгнете ли срещу тях с войска,
	съставена от най-добрите войни
	на всичките ни графства?

	__ЙОРК__
				Да, милорд,
	ако това е волята на краля!

	__СЪФЪК__
	Ха, неговата воля е такава,
	каквато ний решаваме да бъде;
	така че, Йорк, гответе се за път!

	__ЙОРК__
	Приемам. Вий войската съберете,
	дорде оправя своите неща.

	__СЪФЪК__
	Със таз задача се нагърбвам аз,
	но да се върнем към въпроса с Хъмфри.

	__КАРДИНАЛЪТ__
	Достатъчно за него — аз така
	ще го оправя, че от днес нататък
	той няма да ни пречи ни най-малко.
	Да се разделяме е краен час —
	след време, Съфък, ще говорим с вас.

	__ЙОРК__
	Лорд Съфък, след две седмици ще чакам
	войниците събрани всички в Бристол,
	отдето ще отплавам към Ирландско.

	__СЪФЪК__
	Ще бъде, както искате, лорд Йорк.

N	Излизат всички освен Йорк.

	__ЙОРК__
	Сега е време, Йорк, да закалиш
	страхливите си мисли и превърнеш
	несигурната плахост в ясна твърдост.
	Стани, какъвто искаш се, или
	предай на смърт тоз, който си, защото
	той, все едно, не ти доставя радост.
	О, страх, бъди приятел на селяка,
	но стой далеч от царствената гръд!
	Порой от мисли ме залива сякаш
	априлски дъжд и всякоя от тях
	е все за власт! Умът ми като паяк
	плете усърдно примки и примамки
	за мойте врагове. Добре, милорди,
	отлично го намислихте: с войската
	да ме отправите далеч оттука;
	но може полумъртвата змия,
	която топлите във свойта пазва,
	да ви ужили право във сърцето!
	Войска ми липсваше — благодаря ви,
	задето ми я дадохте сами,
	и знайте, че полагате със нея
	нож остър във ръката на безумец.
	Додето аз в Ирландия подтягам
	могъща сила, тука ще раздухам
	такава грозна буря, че от нея
	със хиляди души ще отлетят
	към ада или рая; и таз буря
	не ще престане, докато, изгряла
	над моята глава подобно слънце,
	на Англия сияйната корона
	не уталожи бесните й вихри.
	За тази цел подсторих един рядък
	смелчак, роден във Кент, Джон Кейд от Ашфорд,
	да вдигне бунт, представяйки се за
	Джон Мортимър. С ирландците видях го
	да се сражава, сам срещу дузина,
	додето във бедрата заприлича
	на таралеж от вражите стрели,
	а после, отървал се, да подскача,
	разтърсвайки стрелите си, тъй както
	танцьор на майски празник*24 дрънка с хлопки.
	[*24 _„… майски празник…“_ — празниците през май били дни на народно веселие, свързани с гощавки, танци, надстрелвания и т.н.]
	Той често, преоблечен като чорлав
	войник ирландски, влизаше в беседа
	с противника и връщаше се после
	със ценни донесения за него.
	Тоз дявол ще е мой заместник тука,
	защото той във всякоя подробност —
	език, лице, движения — напомня
	покойния Джон Мортимър. Чрез него
	аз точно ще узнавам какво мисли
	народът за правата на рода ни.
	Ако го хванат, сигурен съм, той
	не ще ме издаде, дори да пуснат
	най-страшните мъчения във ход;
	ако успее пък, тогава аз
	с войската си ще тръгна от Ирландско
	и ще пожъна туй, което сял е
	негодникът, защото е безспорно,
	че Хъмфри няма да живее дълго,
	а той — очистен, Хенри — отстранен,
	короната търкаля се към мен!

N	Излиза.


>>	Втора сцена

N	Бери Сент Едмъндз. Зала в двореца.
N	Влизат, тичайки, неколцина Убийци.

	__ПЪРВИ УБИЕЦ__
	Лорд Съфък чака! Бягай да му кажеш,
	че сме видели сметката на дука!

	__ВТОРИ УБИЕЦ__
	Защо го сторихме! За пръв път виждам
	човек да мре, разкаян тъй дълбоко!

N	Влиза Съфък.

	__ПЪРВИ УБИЕЦ__
	Ха, ей го иде!

	__СЪФЪК__
			Казвайте да чуем!
	Извършихте ли всичко както трябва?

	__ПЪРВИ УБИЕЦ__
	Напълно, господарю. Той е мъртъв.

	__СЪФЪК__
	Добре направено! Вървете в къщи!
	За смелостта ще имате награда.
	Крал Хенри и останалите идат.
	Оправихте ли ложето и всичко
	във ред ли е, тъй както ви заръчах?

	__ПЪРВИ УБИЕЦ__
	Във ред, милорд.

	__СЪФЪК__
			Махнете се по-скоро!

N	Убийците излизат.
N	Тръбен звук. Влизат Кралят, Кралицата, Кардиналът, Бъкингам и Свита.

	__КРАЛЯТ__
	Повикайте веднага моя чичо!
	Кажете му, че днес ще проверим
	виновен ли е, както се твърди.

	__СЪФЪК__
	Отивам да го викна, господарю.

N	Излиза.

	__КРАЛЯТ__
	Местата си вземете, господа,
	и нека строгостта ви не надхвърля
	оназ, която улики безспорни,
	доказващи, че дукът е изменник,
	ще искат да приложите към него!

	__КРАЛИЦАТА__
	Не дай си Боже, от омраза лична
	човека да осъдим без вина!
	Дано да ни докаже, че е чист!

	__КРАЛЯТ__
	Благодаря ти, мила Маргарито!
	Тез твои думи ме изпълват с радост.
N	Влиза отново Съфък.
	Какво е станало? Защо сте блед?
	Къде е чичо ни? Приказвай, Съфък!

	__СЪФЪК__
	В леглото си! И мъртъв!

	__КРАЛИЦАТА__
				О, Всевишни!

	__КАРДИНАЛЪТ__
	Това е Божи съд! Таз нощ насън
	видях го ням. Стоеше безсловесен!

N	Кралят припада.

	__КРАЛИЦАТА__
	Кралю! Кралю!… Помагайте! Издъхна!

	__СЪМЪРСЕТ__
	Вдигнете го! Стиснете му носа*25!
	[*25 _„Стиснете му носа“_ — това е бил по Шекспирово време един от начините за свестяване на припаднал.]

	__КРАЛИЦАТА__
	По-бързо! Бързо! Погледни ме, Хенри!

	__СЪФЪК__
	Оправя се! Не бойте се, госпожо!

	__КРАЛЯТ__
	Всеблаги Боже!

	__КРАЛИЦАТА__
			Как сте, господарю?

	__СЪФЪК__
	Спокойно! Утешете се, кралю!

	__КРАЛЯТ__
	От Съфък ли утеха ще получа?
	Не долетя ли той със грак на гарван
	да ми отнеме жизнените сили?
	И щом е тъй, как иска със лъжлив
	гласец на мушитрънче да изтрие
	от моя слух ужасната си вест?
	Не захаросвай своята отрова
	със сладки думи! И не ме докосвай!
	Не пипай, казах! Твоите ръце
	ме плашат повече от змийски зъби!
	Далеч от мен, вестителю на смърт!
	В очите ти ужасното убийство
	царува и смразява всичко живо!
	Недей ме гледа с тях, защото те
	нанасят рани! Или не, не мърдай!
	Впери ги в своята невинна жертва
	и я убий със взор на базилиск*26,
	[*26 _Базилиск_ — приказно влечуго, което убивало с погледа си.]
	защото без обичния си Глостър
	във мрака на смъртта аз виждам радост,
	а във живота дваж по-мрачна смърт!

	__КРАЛИЦАТА__
	Защо така нападате, съпруже
	добрия Съфък? Дукът бе му враг,
	а той по християнски го оплаква.
	И аз самата, ако бе възможно,
	с порой от сълзи, с непосилни вопли,
	с въздишки, разводняващи кръвта,
	живота му да върна — макар той
	да беше приживе и мой противник —
	бих искала, повярвайте, да стана
	от вопли сбръчкана, от сълзи сляпа,
	като иглика бледа от въздишки,
	но той да бъде жив! О, аз горката!
	Какво за мен сега светът ще каже?
	Понеже знае се, че с дука бяхме
	неискрени приятели, предчувствам,
	че слух ще плъпне: „Тя го е убила!“
	Езикът на мълвата ще ме шиба
	и всички кралски дворове ще бръмнат
	от хули срещу мен. О, аз нещастна!
	Това смъртта му носи ми: да бъда
	кралица, коронясана с позор!

	__КРАЛЯТ__
	О, жал ми е! Злочестият ми Глостър!

	__КРАЛИЦАТА__
	За мен жали, от него по-злочеста!
	Защо така глава встрани извръщаш?
	Не съм прокажена, недей се дърпа!
	Или си станал глух като змия*27?
	[*27 _„… глух като змия“_ — според средновековната наука змиите не притежавали слух.]
	Тогава и отровен ти стани
	и умъртви кралицата си клета!
	Така ли? Ще заровиш свойта радост
	в земята с Хъмфри? Значи Маргарита
	не ти е дала капчица отрада?
	Тогаз вдигни му статуя и нея
	боготвори, а моите портрети
	раздай, да служат за кръчмарски фирми!
	Затуй ли щях за малко да загина
	по пътя за насам и затова ли
	на два пъти противни ветрове
	ме връщаха към родния ми бряг?
	Не искаха ли вихрите пророци
	да ме предпазят, да ми кажат с туй:
	„Не слагай пръст в гнездо на скорпиони
	Не стъпвай на враждебната им суша!“
	Но аз тогава, глупава, проклинах
	тез благи ветрове и този, който
	от пещерите си ги беше пуснал,
	и призовавах ги да духат само
	към драгия за мен английски бряг
	или да ме разбият о скалите!
	Но не поиска бог Еол*28 да стори
	[*28 _Еол_ (мит.) — бог у древните гърци, който държал ветровете затворени в своята пещера и ги пускал на воля, когато пожелавал.]
	това злодейство и на теб остави
	да станеш не след много мой убиец!
	Отказваха талазите игриви
	да ме погълнат, знаейки добре,
	че ти на сушата ще ме удавиш
	във тез сълзи, като море солени,
	със свойта нелюбезност. А скалите
	укриха в пясъците свойте зъби,
	за да оставят твоето сърце,
	по-кремъчно от тях, да ме разкъса
	в двореца ти. На палубата горе,
	додето пречеха ни ветровете
	да приближим до острова, аз гледах
	варовика на стръмния ви бряг
	и щом смраченото небе открадна
	от жадното ми зрение вида му,
	аз снех от себе си едно безценно
	огърлие — във форма на сърце,
	с брилянти окръжено — и го хвърлих
	към сушата. Морето го прие,
	а аз си пожелах и ти, мой Хенри,
	тъй мене да приемеш; и тогава
	брегът ви се загуби сред мъглите
	и аз на своите очи извиках
	да тръгнат след сърцето ми и ядно
	нарекох ги „замъглени гледала“,
	защото погледът им бе изпуснал
	вида на моя жаждан Албион!
	А колко пъти само молих тоя
	слуга на твоето непостоянство —
	кажете, Съфък! — да поседне с мен
	и да ме очарова, както нявга
	Асканий очаровал е Дидона,
	от страст обезумяла, с повестта
	за подвизите славни на баща му
	след гибелта на Троя*29? И кажи ми:
	[*29 _„… Асканий очаровал е Дидона… гибелта на Троя…“_ — образът е заимстван от „Енеидата“ на Вергилий: Амур, взел образа на Енеевия син Асканий, беседвал с картагенската царица Дидона, за да й вдъхне любов към Еней.]
	Не съм ли аз безумна като нея?
	Не си ли ти лъжлив като Енея?
	О, смърт, ела, защото от това, че
	съм още жива, моят Хенри плаче!

N	Шум отвън. Влизат Уорик, Солзбъри и тълпа граждани.

	__УОРИК__
	Говори се, велики господарю,
	че Хъмфри Глостър е убит коварно
	от кардинала Бофорт и от Съфък.
	Народът като кошер без водач
	се носи из града със гневен рев,
	готов да отмъщава безразборно!
	Едва успях да ги придумам първо
	да чуят как и от какво умрял е.

	__КРАЛЯТ__
	Че той умрял е, туй е вярно, Уорик,
	но от какво, Бог знае, Хенри — не.
	Влез в стаята му, виж го и открий
	причината за бързата му смърт!

	__УОРИК__
	Така ще сторя. Вий задръжте, татко,
	туй гневно множество, дорде се върна.

N	Излизат: той — към задната стая*30, а Солзбъри и Гражданите — навън.
	[*30 _„… към задната стая…“_ — явно леглото на мъртвия Глостър се е намирало в така наречената „задна сцена“ на Елизабетинския театър.]

	__КРАЛЯТ__
	О, Боже справедливи, прогони
	от мене мисълта, че Хъмфри бил е
	с насилие ограбен от живот!
	Ако се лъжа, Господи, прости ми,
	защото ти един си съдник наш!
	О, как бих искал със безброй целувки
	да стопля устните му, да залея
	лика му с океан солени сълзи,
	на глухия му труп да кажа колко
	обичах го, със пръсти да почувствам
	безчувствената негова ръка;
	но обред ще е туй студен и празен,
	и мойта мъка само ще порасне
	от гледката на мъртвия му лик!

N	Уорик разтваря завесата на задната стая и показва леглото с мъртвия Глостър.

	__УОРИК__
	Ела да видиш тялото, кралю!

	__КРАЛЯТ__
	Туй значи да надникна в своя гроб,
	защото с Глостър радостта ми литна,
	животът ми превърна се на смърт!

	__УОРИК__
	Тъй както моята душа желае
	да иде след смъртта при Оня, който,
	приел човешки образ, сне от нас
	проклятието страшно на Баща си,
	тъй вярвам, че убийци са отнели
	живота на прославения дук!

	__СЪФЪК__
	Ужасна клетва и гръмлив език,
	но где са доказателствата, Уорик?

	__УОРИК__
	Таз кръв, преляла към главата, вижте!
	Аз виждал съм умрели от смъртта си —
	те слаби са, изпити, пепеляви,
	защото във последната борба
	сърцето вика всичката ни кръв
	да му помогне, след което тя
	изстива в него и не се завръща
	да зачерви лицето на мъртвеца.
	А вижте тук, това лице е черно
	и пълно с кръв; очите му са просто
	изскочили навън с ужасен поглед,
	косата — щръкнала, двете му ноздри —
	разтворени от задуха широко,
	ръцете му — разперени встрани,
	като че ли е искал да се хване
	за сламчица спасителна, но бил е
	насилствено изтръгнат от живота;
	възглавката му — облепена с косми;
	брадата, добре гледана преди —
	сега разрошена като пшеница,
	която град е чукал! Не, убит е!
	Съмнение не може тук да има!
	От всички тези признаци, ако
	един-единствен имахме, пак щеше
	да бъде доказателство за мен!

	__СЪФЪК__
	Но кой го би убил? Нали със Бофорт
	го имахме под своята закрила?
	А ний не сме убийци, графе Уорик!

	__УОРИК__
	Но бяхте неприятели на Хъмфри
	и точно вам той беше поверен.
	Очакваше се да не бъде срещнат
	като приятел и така и стана:
	намерил си е — явно — врагове!

	__КРАЛИЦАТА__
	Вий значи подозирате ги, графе,
	в безвременната смърт на дука Хъмфри?

	__УОРИК__
	Когато вижда до телето в кърви
	месаря с ножа, кой не се съмнява,
	че той го е заклал? И кой, намерил
	в гнездо на ястреб мъртъв пъдпъдък,
	съдбата му не може да отгатне,
	па ако ще и ястребът да хвърка
	със необагрен клюн? Така за мене
	е подозрителна и тази смърт.

	__КРАЛИЦАТА__
	Месарю Съфък, где сте скрили ножа?
	Бил ястреб Бофорт — ноктите му где са?

	__СЪФЪК__
	Аз нож не нося, за да коля спящи,
	но този меч, покрит с ръжда от леност,
	готов съм да излъскам във сърцето
	на който би посмял да ме дамгоса
	с карминеното прозвище „убиец“!
	Посмей да заявиш, надменни Уорик,
	че имам пръст в смъртта на дука Хъмфри!

N	Кардиналът и други излизат.

	__УОРИК__
	Какво не ще посмея да направя,
	щом ти приканваш ме, двулични Съфък!

	__КРАЛИЦАТА__
	Едно не ще посмее той: да скърши
	природата си на роден клеветник,
	дори да го приканвате до утре!

	__УОРИК__
	Госпожо, с уважение към вас,
	мълчете, моля! Всяка ваша дума,
	изречена във негова защита,
	е хула срещу кралския ви сан!

	__СЪФЪК__
	О, нагъл, невъзпитан грубиян!
	Изглежда твойта майка е приела —
	ако такава низост е възможна —
	във ложето си някой див простак
	и присадила към рода на Невил
	тоз лош калем, за да се пръкнеш ти,
	стипчива ябълко от долен сой!

	__УОРИК__
	Убиецо, вината ти те пази,
	защото, щом река да те привърша,
	палача ще оставя без награда,
	а теб от сто позора ще очистя!
	Ако не беше тъй и ако тука
	не бяхме във присъствие на краля,
	аз щях да те накарам на колене
	за туй, което рече току-що,
	убиецо страхлив, да искаш прошка
	и да твърдиш, че мислил си във същност
	за своята, а не за мойта майка,
	и че самият ти си долен присад;
	тъй данъка приел на твоя страх,
	със право щях да те изпратя в ада,
	вампире, смучещ кръв от спящи хора!

	__СЪФЪК__
	От теб, макар и буден, ще я пусна,
	последваш ли ме вън от тая зала!

	__УОРИК__
	Да тръгваме! Ще те измъкна силом!
	Не си достоен, но духът на Хъмфри
	ми иска тази мъничка услуга!

N	Излиза заедно със Съфък.

	__КРАЛЯТ__
	Какъв по-твърд нагръдник от сърцето,
	което е без корист? В тройна броня
	е който бие се за право дело,
	а гол, макар в стомана обкован,
	е който влиза в бой с нечиста съвест.

N	Шум отвън.

	__КРАЛИЦАТА__
	Какъв е този шум?

N	Влизат отново Съфък и Уорик с извадени мечове.

	__КРАЛЯТ__
	Какво е туй? Как може, господа?
	Със голи мечове пред своя крал?
	Каква е тази врява? Замълчете!

	__СЪФЪК__
	Подлецът Уорик ме нападна, сър,
	повел тълпи от жители на Бери!

N	Влиза Солзбъри.

	__СОЛЗБЪРИ__ _(към гражданите извън сцената)_
	Там стойте! Господарят ще узнае
	чрез мене мисълта ви!… Ваша светлост,
	народът ме помоли да ви кажа,
	че ако Съфък тутакси не бъде
	обезглавен или изгнан в чужбина,
	то те ще го измъкнат от двореца
	и бавно умъртвят чрез страшни мъки.
	Те всички казват: „Той премахна Хъмфри!“
	И казват още: „Той се цели в Хенри!“
	И молят ви да вярвате, че само
	лоялната любов към ваша светлост,
	а не прищявка да се противят
	на кралската ви воля, господарю,
	ги кара така дръзко да изискват
	да пратите в изгнание дук Съфък.
	Загрижени за ценното ви здраве,
	те казват, че например, ако кралят
	поиска да поспи и издаде,
	под страх от смърт, забрана да го будят,
	без оглед на забраната, щом някой
	съзре змия с разцепено езиче
	към него да пълзи, то той е длъжен
	да стресне своя крал, защото инак
	отровното влечуго би могло
	да удължи съня му с цяла вечност.
	И затова те казват, че дори
	и да не искате, ще ви спасят
	от всички пепелянки като Съфък,
	чието остро смъртоносно жило
	е според тях лишило от живот
	любимия ви чичо, благородник,
	хиляда пъти по-добър от него!

	__ГРАЖДАНИТЕ__ _(отвън)_
	Дук Солзбъри, какво ви каза кралят?

	__СЪФЪК__
	Приляга на народа — низка паплач —
	послания такива да изпраща
	до своя суверен, но вий, милорд,
	сте радостен, че можете за нея
	да проявите дарба на оратор;
	и все таки спечелихте си само
	таз слава, че пред краля се явихте
	като посланик на една тълпа
	от дърводелци!

	__ГРАЖДАНИТЕ__ _(отвън)_
			Отговор от краля —
	или трошим вратите!

	__КРАЛЯТ__
	Вървете, Солзбъри, и им кажете,
	че кралят им е много благодарен
	за топлата грижовност. Нека знаят,
	че даже и без тяхната подкана
	аз щях да действам, както искат те,
	защото мойта съвест ми подсказва,
	че Съфък е носител на беди
	за нашата страна; и затова,
	кълна се в Оня, чийто недостоен
	наместник тук съм, че под страх от смърт
	ще има дукът само три дни срок
	да трови въздуха на този остров!

N	Солзбъри излиза.

	__КРАЛИЦАТА__
	О, Хенри, позволи да те помоля
	за милост към достойния ни Съфък!

	__КРАЛЯТ__
	Зовейки го „достоен“, ти, кралице,
	загубваш свойто собствено достойнство!
	Достатъчно! Със всяка нова дума
	по-силно ще раздухваш моя гняв!
	Да бях го само казал, свойто слово
	пак щях да удържа, а щом съм дал
	пред Бога клетва, тя е безвъзвратна!
N	Към Съфък.
	След срок тридневен ако те открият
	в пределите, където властвам аз,
	живота си с цял свят не ще откупиш!…
	Мой драги Уорик, да вървим! Ела!
	Очакват ни значителни дела!

N	Излиза, следван от Уорик.

	__КРАЛИЦАТА__
	Нещастие и мъка да ви следват!
	Сърдечна тежест, болка и покруса
	да бъдат ваши спътнички навред!
	Каквато сте ми двойка, то да стане
	с вас трети Сатаната и дано
	трикратно отмъщение ви стигне!

	__СЪФЪК__
	Кралице, не кълни, а дай на Съфък
	с дълбока мъка да ти каже сбогом!

	__КРАЛИЦАТА__
	Тфу, мухльо плах, мекосърдечен женчо,
	да нямаш дух да прокълнеш врага си!

	__СЪФЪК__
	По дявола! Защо да ги кълна?
	Да можех да убивам с грозни думи,
	тъй както мандрагората убива
	със свойте стонове*31, аз бих ги клел
	[*31 _„… мандрагората убива със свойте стонове…“_ — според поверието корените на това екзотично растение, на което били приписвани различни целебни и магически свойства, имали формата на човешкото тяло и стенели при изскубване.]
	с такива остри, режещи слуха,
	безмилостни, свирепи, грозни клетви,
	през зъби прецедени, придружени
	с такъв ужасен израз на лицето,
	с какъвто само мършавата Злоба
	кълне от свойте мрачни пещери!
	Езикът ми от яд се би препъвал,
	с очите си бих пръскал гневни искри,
	косата ми нагоре би стърчала
	като на луд и цялото ми тяло
	би пращало към тях ужасни думи!…
	Но чувствувам, сърцето ще се пръсне,
	ако не почна! Ах, дано да имат
	за най-добра напитка — сок отровен,
	за гозба най-желана — жлъч горчива,
	за мека сянка — кипарис надгробен,
	за мила гледка — базилиск убиващ,
	за нежна ласка — гущерово жило,
	за сладка песен — съсък на усойка,
	във съпровод от хор на кукумявки!
	Каквито има ужасии в ада…

	__КРАЛИЦАТА__
	Не, стига, Съфък! Ти се мъчиш сам.
	Тез клетви като слънце в огледало
	и като цев, претъпкана с барут,
	обръщат свойта сила срещу тебе!

	__СЪФЪК__
	Сама поиска, а сега — „Недей!“
	Заклевам се в земята, от която
	прогонен съм, могъл бих да кълна
	през зимата върху планински връх
	във продължение на цяла нощ
	напълно гол и туй да ми се види
	забава лека, траяла минутка!

	__КРАЛИЦАТА__
	Не, умолявам те! Не ги кълни!
	Дланта си дай ми, да я орося
	със горък плач, и на дъжда не давай
	да изличи тоз спомен от скръбта ми!
	О, ако можеше от таз целувка,
	която аз поставям върху нея,
	тя траен да запази отпечатък,
	за да ти спомня устните, които
	към тебе ще издъхват отдалеч
	въздишки неизбройни! Тръгвай, тръгвай!
	Аз искам да усетя свойта участ!
	Додето тук си, само я предчувствам,
	тъй както се предчувства сред излишък
	оскъдица! О, знай, ще те възвърна
	или и аз изгнаница ще стана…
	и вече съм, от теб поне, изгнана!
	Върви, не говори!… Но чакай! Стой!
	Тъй с хиляди целувки се прощават
	осъдени приятели, които
	раздялата измъчва по-ужасно
	от най-ужасна смърт! Прощавай! Сбогом!
	И сбогом, щом без теб съм, на живота!

	__СЪФЪК__
	Така десетократно съм изгнан:
	веднъж от краля си и девет пъти
	от теб, кралице! Ако ти не беше,
	за острова ни нямаше да страдам.
	Пустинята съвсем не е пустиня,
	щом в нея имам твойто общество,
	защото, гдето ти си, там за мен е
	светът със свойте радости безброй,
	а гдето няма те, е пустош той!
	Животът нека прави теб щастлива,
	а аз ще съм щастлив, че ти си жива!

N	Влиза Воукс.

	__КРАЛИЦАТА__
	Къде си тръгнал тъй задъхан, Воукс?

	__ВОУКС__
	При негово величество, госпожо,
	с вестта, че кардиналът е пред смърт.
	От ненадейна болест поразен,
	той диша тежко, блещи се във пот,
	кълне света и хули небесата.
	Ту води разговор с духа на Хъмфри,
	ту, мислейки, че кралят е до него,
	излива на възглавницата свойта
	измъчвана от тежки тайни съвест.
	При негово величество аз бързам,
	защото той в тоз миг крещи за него!

	__КРАЛИЦАТА__
	Носи му новината си! Отивай!
N	Воукс излиза.
	О, черни вести! Що за свят е този?…
	Ала защо скърбя за дреболии,
	забравяйки прокудата ти, Съфък,
	съкровище на моята душа?
	Защо за тебе само, скъпи мой,
	не се надплаквам с облаците южни*32,
	[*32 _„… не се надплаквам с облаците южни…“_ — южните ветрове носят влага и дъждове за британския остров.]
	те — дъжд изливащи, да никне стръка,
	аз — лееща сълзи от черна мъка!
	Но тръгвай, кралят иде! Ти го знаеш —
	завари ли те с мен, смъртта те чака!

	__СЪФЪК__
	Тя чака ме, остана ли без теб,
	а да умра пред твоите очи,
	ще бъде сладко, както да заспя
	върху гръдта ти. Тука бих издъхнал
	спокойно като чисто пеленаче,
	което, не усещайки, умира
	със майчиното зърно в устица;
	а пък, обратно, надалеч от тебе
	аз луд ще полудея, ще крещя
	да ми склопиш очите, ще те викам,
	затворила устата ми със устни,
	да върнеш моята душа във мене
	или във себе си да я приемеш
	за втор живот, като в Елизий*33 нов!
	[*33 _Елизий_ (мит.) — в Елисейските полета според древните гърци попадали след смъртта си праведниците.]
	Смъртта до теб е радостна шега,
	далеч от теб — мъчение ужасно.
	Оставам тук, каквото ще да става!

	__КРАЛИЦАТА__
	Върви! Раздялата е цяр болезнен,
	но тя лекува смъртоносна рана.
	Към Франция, мой скъпи! И пиши ми!
	Една Ирида*34, пратена от мене,
	[*34 _Ирида_ (мит.) — богиня на дъгата в римския пантеон. Тя била смятана за вестителка на боговете и името добило преносно значение на вестителка изобщо.]
	ще те намира, гдето и да си!

	__СЪФЪК__
	Отивам!

	__КРАЛИЦАТА__
			И сърцето ми носи!

N	Целува го.

	__СЪФЪК__
	За пръв път скъпоценност като тази
	сред толкоз черно кадифе се пази!
	Нещастната ни лодка се разцепи
	и, тласкани от вихрите свирепи,
	разделяме се ний един от друг.
	Там мойта смърт е!

N	Излиза.

	__КРАЛИЦАТА__
			А пък мойта — тук.

N	Излиза.


>>	Трета сцена

N	Лондон. В спалнята на кардинала.
N	Кардиналът лежи в леглото.
N	Влизат Кралят, Солзбъри и Уорик.

	__КРАЛЯТ__
	На краля си кажете: как сте, Бофорт?

	__КАРДИНАЛЪТ__
	Ако си мойта смърт, вземи до пени
	държавната хазна, за да си купиш
	втор остров като тоя, стига само
	да ме оставиш да живея още!

	__КРАЛЯТ__
	Ах, колко ли греховно е живял,
	щом толкова се плаши от смъртта!

	__УОРИК__
	Със теб говори господарят, Бофорт!

	__КАРДИНАЛЪТ__
	Викнете ме пред съд, когато щете!
	Умрял е във леглото си. Тогава?
	Как мога аз да карам да живеят
	насила хората, като не щат?…
	Не, не, не ме мъчете! Ще призная!
	Възкръснал, тъй ли? Дайте да го видя,
	ще ви платя хиляда фунта в брой!
	Очите му са пълни с пръст и прах!
	Срешете го! Косата му стърчи
	като клонак, намазан с лепкав клей
	за моята душа! Да пия искам!
	Търсете аптекаря! Чакам бързо
	отровата, която му платих!

	__КРАЛЯТ__
	Двигателю всевечни на небето,
	със милост погледни към тоз нещастник
	и прогони Лукавия, подложил
	душата му на яростна обсада;
	издухай отчаянието черно,
	загнездило се в неговата гръд!

	__УОРИК__
	Виж как смъртта го кара да се зъби!

	__СОЛЗБЪРИ__
	Не му пречи да се пресели мирно!

	__КРАЛЯТ__
	Бог в мир да го приеме! Кардинале,
	ако разчиташ на небесна милост,
	вдигни ръка, дай знак, че се надяваш!
N	Кардиналът умира.
	Не даде знак! Умря! Прости му, Боже!

	__УОРИК__
	Престъпно е живял, щом тъй умря!

	__КРАЛЯТ__
	Не го осъждай! Всички тук сме грешни.
	Склопи очите му, закрий леглото
	и после нека се уединим
	във размисъл над пътищата Божи!

N	Излизат.


>	Четвърто действие
>>	Първа сцена

N	Брегът на Кент.
N	Тръбен звук. Шум на морски бой. Топовни изстрели. Влизат Капитан на кораб, Шкипер, Помощник-шкипер и Уолтър Брегмор; те водят, пленени, преоблечения Съфък и двама Пътници.

	__КАПИТАНЪТ__
	Греховният, бъбрив и гузен ден
	се сгуши в глъбините на морето
	и глутниците вълчи с грозен вой
	събуждат крантите, които теглят
	безрадостната нощ; те с бавни, меки,
	отпуснати криле докосват сънно
	гробовете край черквите и дъхат
	заразен мрак от димните си ноздри…
	Затуй да дойдат пленниците тука,
	та шлюпката додето е на котва,
	да обявят дали ще плащат откуп,
	или ще багрят пясъка с кръвта си.
	Тоз пленник тука е за тебе, шкипер,
	тоз другия, помощнико, е твой,
	а третия ти взимаш, Уолтър Брегмор.

	__ПЪРВИ ПЪТНИК__
	Какво за мене искаш да получиш?

	__ШКИПЕРЪТ__
	Хиляда крони — иначе си мъртъв!

	__ПОМОЩНИКЪТ__
	Ти — също толкоз. Инак ще умреш!

	__КАПИТАНЪТ__
	Какво? Изглежда много ви се виждат
	две хиляди за двама ви! И вие
	се пишете от знатен произход?
	Да им се тегли ножът! Този откуп
	и без това не стига за живота
	на нашите, загинали във боя.

	__ПЪРВИ ПЪТНИК__
	Аз плащам, сър! Недейте ме убива!

	__ВТОРИ ПЪТНИК__
	И аз! И аз! Ще пиша у дома си!

	__БРЕГМОР__ _(на Съфък)_
	Аз в битката окото си загубих
	и ти заради него ще умреш.
	Ако ме питаха, и тези бих ги…

	__КАПИТАНЪТ__
	Не бързай толкоз. Нека се откупи!

	__СЪФЪК__
	Виж тази жартиера*35! Аз съм знатен.
	[*35 _„Виж тази жартиера“_ — става дума за прочутия Орден на жартиерата.]
	Цената определяй — ще я имаш!

	__БРЕГМОР__
	И аз съм благородник и се казвам
	сър Уолтър Брегмор… Но какво ти става?
	Защо си блед? Смъртта ли те уплаши?

	__СЪФЪК__
	Да, тя, защото чух я в твойто име!
	Един гадател с тайнствен хороскоп
	ми изчисли, че трябва да се пазя
	от морски бряг. А в твойто име — Брегмор —
	са слети и морето, и брегът.
	Но ти от туй не ставай по-жесток,
	ний пишем „бряг“, не „брег“, нали така?

	__БРЕГМОР__
	Не съм по правописа! Зная само
	че името ни срам не е опръсквал,
	без тутакси тоз меч да го измие.
	Затуй ако продам като търговец
	мъстта си за пари, от днес нататък
	без меч да ходя, герб да нямам вече,
	„страхливец“ да ми викат отдалече!

	__СЪФЪК__
	Стой, Брегмор! Аз съм Уилям де ла Пул!
	Твой пленник е не друг, а дукът Съфък!

	__БРЕГМОР__
	Дук Съфък във парцали? Хайде де!

	__СЪФЪК__
	Едно е той — парцалите са друго.
	И Зевс е ходел често предрешен!

	__КАПИТАНЪТ__
	Но Зевс е бил безсмъртен, а пък ти
	след малко ще умреш!

	__СЪФЪК__
			Въшлив простако,
	един коняр не може да пролее
	кръвта на Хенри, доблестната кръв
	на славното семейство Ланкастър!
	Не си ли си целувал сам ръката*36,
	[*36 _„… не си ли си целувал сам ръката…“_ — по Шекспирово време жест на уважение е било целуването на собствените пръсти.]
	помагайки ми крак да сложа в стреме,
	със шапка във ръка не си ли припкал
	след мулето ми в сърмена наметка,
	щастлив, че съм ти кимнал отдалеч?
	Веднъж ли си допълвал мойта чаша,
	огризките ми ял и на колене
	стоял в нозете ми, когато аз
	пирувал съм с кралица Маргарита?
	Спомни си всичко туй и ако още
	не ти е клюмнал петльовият гребен,
	за входа на дома ми си спомни,
	пред който търпеливо си ме чакал
	да се покажа! Нека таз ръка,
	тъй често ходатайствала за тебе,
	скове езика ти с вълшебна мощ!

	__БРЕГМОР__
	Дали да го намушкам, капитане?

	__КАПИТАНЪТ__
	Не, първо аз ще го намушкам с думи,
	жестоко, както той намушка мен!

	__СЪФЪК__
	Нещастнико, къде ще ги намериш,
	такива остри, с тъпия си мозък?

	__КАПИТАНЪТ__
	Води го в шлюпката и му клъцни
	врата о борда й!

	__СЪФЪК__
			А твоят после?

	__КАПИТАНЪТ__
	Ти своя гледай, Пул!

	__СЪФЪК__
			На мене, „Пул“?

	__КАПИТАНЪТ__
	На тебе точно! Пулът ти е бит,
	мръснико гаден! Миризливо блато,
	мърсящо с тиня сребърния извор,
	от който пие Англия, аз тебе
	ще те заприщя да не гълташ вече
	богатствата на нашата страна;
	устата ти, целувала кралица,
	ще лиже пръст; и ти, с усмивка гледал
	смъртта на Хъмфри, ще се зъбиш само
	на вятъра безчувствен, който с присмех
	ще те освирква в твоя собствен череп;
	за адска фурия ще те оженя,
	задето господаря ни сватоса
	за дъщеря на някакъв уж-крал,
	без сила, без корона, без народ!
	Издигнал се със бесовска подкрепа,
	ти — втори Сула*37 — се натъпка с хапки
	[*37 _Сула_ (ист.) — Луций Корнелий Сула (136–78 пр.н.е.) бил римски диктатор, който преследвал безмилостно привържениците на противника си Марий. В текста под „майка“ се разбира Рим (и Англия), а под „хапки от нейното сърце“ — жертвите на Сула (и на Съфък).]
	от скъпото сърце на свойта майка;
	Анжу и Мен продаде ти самичък
	на френския монарх и зарад тебе
	нормандците не ни броят за нищо,
	а пикардийците избиха всички
	управители наши и ни връщат
	войниците окъсани и в рани.
	На острова ни Уорик и със него
	родът на Невиловци, чийто меч
	не е бил ваден ни веднъж напразно,
	те мразят и се вдигат на борба;
	а Йорковци, свалени от престола
	чрез отвратително кралеубийство
	и тиранична власт, за мъст пламтящи,
	развели са над свойте знамена
	емблемата със слънцето, което
	под надписа „Invitis nubibus“*38
	[*38 _„Invitis nubibus“_ (лат.) — въпреки облаците.]
	разсейва облаците. Тука, в Кент,
	народът се бунтува; и накрая
	във кралския ни двор са пропълзели
	позор и нищета. И всичко туй —
	заради теб!… Откарай го оттука!

	__СЪФЪК__
	О, Бог защо не съм, да поразя
	със огнен гръм тез долни, мерзки роби
	Нищожествата дуят се от нищо
	и тоз негодник, станал капитан
	на някаква гемия, ме заплашва
	със глас, по-властен даже от гласа
	на илирийския пират Баргул*39.
	[*39 _Баргул_ — за Баргал (или Бардул), прочут пират, върлувал в гръцките моря, споменава Цицерон.]
	Но търтеят орлова кръв не смучи,
	макар да граби кошера — не може
	роб низък като теб да ме убие.
	В мен само гняв словата ти събуждат!
	Посланик съм на нашата кралица
	до френския владетел. Прехвърли ме
	веднага, здрав и читав, през ръкава!

	__БРЕГМОР__
	Върви със мен, да те прехвърля в ада!

	__СЪФЪК__
	Pene gelidus timor occupat artus*40 —
	[*40 _„Pene gelidus timor occupat artus…“_ (лат.) — хладен страх почти обхваща крайниците ми — по всяка вероятност неправилно цитиран пасаж от „Енеидата“ на Вергилий.]
	страхувам се от тебе!

	__БРЕГМОР__
			И със право!
	Е, как си? Ще помолиш ли за милост?

	__ПЪРВИ ПЪТНИК__
	По-меко! Помолете го, милорд!

	__СЪФЪК__
	Езикът на дук Съфък е суров,
	привикнал да командва, не — да моли!
	Със хленч и просби да оказвам чест
	на хора като тези? Предпочитам
	колене да превия пред дръвника,
	отколкото пред кой да е по-нисък
	от Бога и от краля ни. По-скоро
	главата ми на кол ще се ветрее,
	но няма пред слуга да сваля шапка!
	За благородника страхът е чужд —
	аз повече ще смогна да изтрая,
	отколкото ще дръзнеш да извършиш!

	__КАПИТАНЪТ__
	Извеждай го! Достатъчно е дрънкал!

	__СЪФЪК__
	И действай по-жестоко, за да може
	по-дълго да се помни мойта гибел!
	Великите са бивали нерядко
	убивани от дребни негодяи:
	побягнал гладиатор е заклал
	великия Марк Тулий*41; Цезар бил е
	[*41 _„… побягнал гладиатор е заклал Марк Тулий…“_ — става дума за Марк Тулий Цицерон, който бил убит от наемни убийци.]
	убит от копелдака си*42; Помпей —
	[*42 _„… Цезар… от копелдака си…“_ — според преданието Брут, един от убийците на Юлий Цезар, бил негов незаконен син.]
	от островни диваци*43. Защо Съфък
	[*43 _„… Помпей — от островни диваци.“_ — историческа грешка. Гней Помпей бил убит по нареждане на египетските управници.]
	да не умре от ножа на пират?

	__КАПИТАНЪТ__
	От вас, определените за откуп,
	един освобождаваме… Вий — с мен!

N	Излизат всички освен Първи пътник; Влиза отново Брегмор, носещ главата и трупа на Съфък.

	__БРЕГМОР__
	Да чака тук, додето Маргарита
	положи в гроба своя скъп любимец!

N	Излиза.

	__ПЪРВИ ПЪТНИК__
	О, варварска, непоносима гледка!
	Ще отнеса на краля ни трупа му —
	ако за него той не отмъсти,
	то неговите близки ще го сторят
	начело със кралицата, която
	го любеше, додето беше жив.

N	Излиза, като изнася трупа и главата.


>>	Втора сцена

N	В Блакхийт*44.
	[*44 _Блакхийт_ — пусто място край Лондон.]
N	Влизат Джордж Бивис и Джон Холанд*45.
	[*45 _„… Джордж Бивис и Джон Холанд…“_ — всъщност това са имена на актьори от Шекспировата трупа, които са играли ролите на Кейдови привърженици.]

	__БИВИС__
	Хайде, търси си меч, па ако ще и дървен да е! Всички от два дена са на крак!

	__ХОЛАНД__
	Значи е време да си легнат.

	__БИВИС__
	Казвам ти, Джак Кейд, сукнарят, е намислил да преоблече страната ни. Решил е той да й обърне дрехата и да й съживи мъха.

	__ХОЛАНД__
	И време й е, вече се е изтъркала. Мене ако питаш, няма радост в Англия, откак господата поникнаха навсякъде в нея.

	__БИВИС__
	Позорни времена! Никой вече не уважава занаятчиите!

	__ХОЛАНД__
	Знатните не щат да ходят с кожени престилки.

	__БИВИС__
	А тези от Кралския съвет нищо не умеят да правят с ръцете си!

	__ХОЛАНД__
	Чиста истина! А пък е писано: „Труди се според своето призвание!“, с други думи, „призваните да управляват трябва да са хора на труда“. Значи такива като нас трябва да са управители.

	__БИВИС__
	Вярно го каза. Защото хората с груби ръце имат най-тънък ум.

	__ХОЛАНД__
	Ето ги! Виждам ги! Оня там е синът на Бест, уингамския кожар.

	__БИВИС__
	Ще му дадем кожата на враговете ни, да я ощави за ръкавици!

	__ХОЛАНД__
	Ей го и Дик, месаря!

	__БИВИС__
	Той ще повали греха като вол и ще тегли ножа на злото като на теле!

	__ХОЛАНД__
	И Смит, тъкача!

	__БИВИС__
	Argo*46, нишката на живота им е към края си!
	[*46 _„… Argo…“_ (непр. лат.) — вместо „ergo“ — следователно.]

	__ХОЛАНД__
	Хайде, хайде! Да се присъединим към тях!

N	Барабанен бой. Влизат Джак Кейд, Дик — месаря, Смит — тъкача, и други Бунтовници.

	__КЕЙД__
	Ние, Джон Кейд, така наричани по името на мнимия ни баща…

	__ДИК__ _(настрани)_
	Колко е мним, ще се усъмним!

	__КЕЙД__
	… вдъхновявани още като дете от пламенното желание…

	__ДИК__ _(настрани)_
	Да крадем херинги на пазара!

	__КЕЙД__
	… да смъкваме от власт крале и принцове… Заповядай им да мълчат!

	__ДИК__
	Тихо!

	__КЕЙД__
	Баща ми беше от рода Мортимър.

	__ДИК__ _(настрани)_
	Майстор зидар и по сърце добър!

	__КЕЙД__
	… а майка ми — от рода Плантадженет…

	__ДИК__ _(настрани)_
	… и ходеше да бабува на родилките!

	__КЕЙД__
	Жена ми е от рода на Лейси…

	__ДИК__ _(настрани)_
	Вярно е. Все викаше: „Налей си!“; нали беше кръчмарка!

	__СМИТ__ _(настрани)_
	Но напоследък нещо не й върви и пере чаршафи по домовете!

	__КЕЙД__
	Затова съм роден, значи, от висок дом…

	__ДИК__ _(настрани)_
	… и под нисък плет; защото баща му си нямаше друг дом освен затвора!

	__КЕЙД__
	… храбър съм…

	__СМИТ__ _(настрани)_
	Как няма да е — в днешно време се иска храброст, за да просиш!

	__КЕЙД__
	… издръжлив…

	__ДИК__ _(настрани)_
	Няма спор. Веднъж го шибаха три дена поред на пазарския площад и издържа отлично!

	__КЕЙД__
	… не се боя ни от меч, ни от огън…

	__СМИТ__ _(настрани)_
	От меч — няма защо, понеже си е доста дебелокож.

	__ДИК__ _(настрани)_
	Но от огън — има, защото дланта му е горена за кражба на овце.

	__КЕЙД__
	… така че бъдете смели, защото вождът ви е смел и се кълне, че ще промени всичко из основи: хлябът ще се продава седем самуна за пени; четвърта`кът в кръчмите ще побира три четвърти; и ще обявя пиенето на леко пиво за углавно престъпление! Всичко в държавата ще бъде общо и конят ми ще пасе в „Чийпсайд“*47. А пък когато стана крал, а крал ще стана…
	[*47 _„Чийпсайд“_ — изящен търговски квартал на Лондон.]

	__ВСИЧКИ__
	Да живее негово величество!

	__КЕЙД__
	… Благодаря ви, мили хора!… Ще отменя парите. Всички ще ядат и пият за моя сметка и аз ще ви облека всички в еднакви ливреи, за да се погаждате като братя, а мене да имате за свой господар!

	__ДИК__
	Най-първо да изтрепем всички правници!

	__КЕЙД__
	Това непременно ще го направя. Не е ли повече от печално туй, че от кожата на кроткото агне правят пергамента, който, като го надраскат с две-три криволици, може да убие човека? Казват, че пчелите жилели. Но аз казвам, не те, а восъкът им жили: веднъж ми се случи да сложа печат под няколко реда и оттогава не съм господар на себе си… Какво става там? Кой иде?

N	Влизат още неколцина Бунтовници, водещи един Писар.

	__СМИТ__
	Чатамският писар*48! Той знае да пише, чете и смята.
	[*48 _„Чатамския писар“_ — Чатам е малък град в графство Кент, Югоизточна Англия.]

	__КЕЙД__
	Чудовищно!

	__СМИТ__
	Заварихме го, като учеше децата да пишат!

	__КЕЙД__
	Ах, негодникът!

	__СМИТ__
	И в джоба му намерихме една книга с червени букви!

	__КЕЙД__
	Хайде бе! Значи е магьосник!

	__ДИК__
	Да, той умее да съставя договори и да пише с официално писмо!

	__КЕЙД__
	Все пак жал ми е за него. Честна дума, той е добър човек. Ако не се убедя, че е виновен, няма да умре… Трябва да те разпитам. Как се казваш?

	__ПИСАРЯТ__
	Емануел.

	__ДИК__
	Тази дума я пишат отгоре на писмата*49. Лошо ти се пише, драги!
	[*49 _Емануел_ (староевр.) — Бог е с нас! С тази дума често Шекспировите съвременници са започвали писмата си.]

	__КЕЙД__
	Не се месете! Я кажи, ти подписваш ли се с името си или слагаш кръст като всеки честен човек?

	__ПИСАРЯТ__
	Благодаря на Господа, сър, достатъчно образован съм, за да пиша името си.

	__ВСИЧКИ__
	Призна си! Водете го! Той е престъпник и предател!

	__КЕЙД__
	Да, водете го на бесилката и му окачете перото и мастилницата на врата!

N	Един Бунтовник извежда Писаря.
N	Влиза Майкъл.

	__МАЙКЪЛ__
	Къде е нашият маршал?

	__КЕЙД__
	Тук съм, но ти си мърша ял!

	__МАЙКЪЛ__
	Бягай, бягай! Сър Хъмфри Стафорд и брат му идат насам начело на кралската войска!

	__КЕЙД__
	Стой, страхопъзльо, или ще ти видя сметката! Той ще срещне човек, равен на себе си. Само рицар е, нали?

	__МАЙКЪЛ__
	Да.

	__КЕЙД__
	За да се изравня с него, ще се посветя сам в рицарство. _(Коленичи.) Стани, сър Джон Мортимър! _(Изправя се.) Сега ще го наредя!

N	С барабанен бой влизат Хъмфри Стафорд и Уилям Стафорд, следвани от Войници.

	__ХЪМФРИ СТАФОРД__
	Обесници, отрепки, смет на Кент,
	оръжията хвърляйте веднага
	и напуснете тоя негодяй!
	В колибите обратно! Кралят има
	прощение за който се покае.

	__УИЛЯМ СТАФОРД__
	И страшна мъст за другите, така че
	предайте се или ви чака смърт!

	__КЕЙД__
	За тези роби в дрехи от коприна
	аз пет пари не давам. Не на тях,
	на теб говоря, мой добри народе,
	над който се надявам в близки дни
	да властвувам, защото съм законен
	наследник на английската корона…

	__ХЪМФРИ СТАФОРД__
	Негоднико, баща ти бе зидар,
	а ти стригач на сукно. Тъй ли беше?

	__КЕЙД__
	Адам пък бил е градинар!

	__УИЛЯМ СТАФОРД__
				И после?

	__КЕЙД__
	И после: Едмънд Мортимър, граф Марч,
	се взе с Филипа, дъщеря на Кларенс.
	Така ли е?

	__ХЪМФРИ СТАФОРД__
			Така е.

	__КЕЙД__
				И от нея
	сдоби се с два близнака.

	__УИЛЯМ СТАФОРД__
				Не е вярно!

	__КЕЙД__
	Е, там е работата! Аз пък казвам,
	че е така. Първият от тях,
	на дойка даден, бил след туй откраднат
	от просякиня някаква и после,
	като пораснал, тъй като не знаел
	за своето високо потекло,
	се хванал на зидарски занаят.
	Аз негов син съм. Хайде, отречи го!

	__ДИК__
	Така е! И затуй ще стане крал!

	__СМИТ__
	Сър, той направи един комин на бащиния ми дом и тухлите са още здрави и свидетелстват за него. Така че няма какво да спорите!

	__ХЪМФРИ СТАФОРД__
	И вие ще повярвате на този
	последен раб, незнаещ какво плещи?

	__ВСИЧКИ__
	Ще му повярваме. Затуй върви си!

	__УИЛЯМ СТАФОРД__
	Джон Кейд, дук Йорк на туй те е подучил!

	__КЕЙД__ _(настрани)_
	Лъже, защото сам си го измислих… Ти, драги, върви при краля и му кажи от мое име, че от уважение към баща му, Хенри Пети, по чието време децата у нас разиграваха на топчета френските корони, ще приема той да си остане крал, но при условие, че аз ще му бъда настойник и над него.

	__ДИК__
	И, в добавка, искаме главата на лорд Сей, задето продаде на французите цялото графство Мен.

	__КЕЙД__
	И ни остави с гръбнак сломен, така че държавата ни досега да е тръгнала с патерици, ако не беше моята сила да я крепи! Казвам ви, побратими крале, тоя лорд Сей скопи нашия остров и го направи евнух! И нещо повече — той знае да говори френски и значи е измамник!

	__ХЪМФРИ СТАФОРД__
	О, тъмна простота и неграмотност!

	__КЕЙД__
	Не, ти ми отговори, ако можеш: французите са наши врагове, нали? Ха така! Сега аз те питам: може ли този, който говори езика на нашите врагове, да ни бъде добър съветник? Това те питам!

	__ВСИЧКИ__
	Не може! И с главата си ще плаща!

	__УИЛЯМ СТАФОРД__
	Понеже не разбират от добро,
	да пуснем в ход военната си сила!

	__ХЪМФРИ СТАФОРД__
	Отивай, глашатайо, и тръби
	навсякъде, че който е със Кейд,
	се счита за изменник! Тез, които
	избягат, преди боят да е свършил,
	за общо назидание да бъдат
	избесени над прага на дома им
	пред техните съпруги и деца.
	След мене, който предан е на краля!

N	Излиза заедно с Уилям Стафорд и Войниците.

	__КЕЙД__
	А който е с народа, подир мен!
	Мъже бъдете! В бой за свободата!
	Единствен лорд, единствен благородник
	да не оставим жив! Щадете само
	тез, дето са с обуща подковани,
	защото те са прости, честни хора,
	които биха тръгнали със нас,
	ако не бе страхът да ги възпира.

	__ДИК__
	В боен ред са и идат насам!

	__КЕЙД__
	А пък ние сме най-добре, когато сме най в безпорядък. Хайде! Тръгвайте!

N	Излизат.


>>	Трета сцена

N	Другаде в Блакхийт.
N	Сражение, в което Хъмфри Стафорд и брат му Уилям падат убити. Влизат Кейд и Бунтовници.

	__КЕЙД__
	Къде е Дик, ашфордският месар?

	__ДИК__
	Тук съм, сър!

	__КЕЙД__
	Как само се търкаляха пред тебе като овце и говеда, а ти се разправяше с тях сякаш си беше в кланицата! За награда ще върна постите, както си бяха, и ще ти дам позволително да колиш по деветдесет и девет глави на седмица*50.
	[*50 _„… позволително да колиш… глави на седмица.“_ — по Шекспирово време отделни месари са получавали правото да колят през постите.]

	__ДИК__
	Повече не искам.

	__КЕЙД__
	Но и по-малко не заслужаваш, що си е право!
N	Навлича си бронята на Хъмфри Стафорд.
	Ще се издокарам с този победен трофей, а телата им ще вържа за коня си и ще ги влача до Лондон, където ще накарам да носят меча на кмета пред нас!

	__ДИК__
	Ако искаме да успеем и да сторим добро дело, да разбием затворите и да пуснем затворниците на свобода!

	__КЕЙД__
	За това нямай грижа. Хайде, да тръгваме към Лондон!

N	Излизат.


>>	Четвърта сцена

N	Лондон. В кралския дворец.
N	Влизат Кралят, четящ просба, Кралицата, носеща главата на Съфък, Бъкингам и Сей.

	__КРАЛИЦАТА__ _(настрани)_
	Духът ни, знаем, от скръбта слабее
	и става мек, безволев; и затуй
	недей да плачеш, а мисли за мъст!
	Но кой без сълзи на това ще гледа?
	Тук нека, на туптящата ми гръд,
	главата му да легне! Но къде е
	снагата му, в прегръдки да я взема!

	__БЪКИНГАМ__
	Какво ще отговори ваша милост
	на техните условия?

	__КРАЛЯТ__
			Ще пратя
	един епископ да ги увещае.
	Не дай си Боже толкова души
	без нужда да погинат! Аз самият,
	за да избегна кървавата сеч,
	ще поговоря с вожда им Джак Кейд.
	Но чакайте отново да погледна
	посланието им!

	__КРАЛИЦАТА__ _(настрани)_
	О, изверги! Как можеше тоз лик
	да властвува над мен като планета,
	а жалост не е смогнал да изтръгне
	от недостойните да го погледнат!

	__КРАЛЯТ__
	Лорд Сей, Джак Кейд се е заклел да има
	главата ви.

	__СЕЙ__
			Вий неговата, сир,
	ще имате, надявам се.

	__КРАЛЯТ__
				Госпожо,
	все още плачете за дука Съфък?
	Боя се, че за мен тъй дълго, скъпа,
	не бихте жалили.

	__КРАЛИЦАТА__
			Не бих, любими,
	защото бих умряла начаса!

N	Влиза Първи пратеник.

	__КРАЛЯТ__
	Да чуем от какво си тъй задъхан?

	__ПЪРВИ ПРАТЕНИК__
	Джак Кейд е в „Сътарк“*51! Бягайте, кралю!
	[*51 _„Сътарк“_ — лондонско предградие на южния бряг на Темза.]
	Той себе си зове лорд Мортимър,
	изкарва се потомък на дук Кларенс,
	а вас нарича гласно узурпатор
	и се кълне тържествено, че щял
	да бъде коронясан в Уестминстър.
	Войската му е паплач парцалива
	от диви селяндури, на които
	смъртта на Хъмфри Стафорд и на брат му
	е вдъхнала кураж да продължават.
	Придворни, знатни, съдници, учени
	за тях са ненаситни тунеядци,
	които заслужават само смърт!

	__КРАЛЯТ__
	Безбожници! Не знаят какво вършат!

	__БЪКИНГАМ__
	Укрийте се във „Кенилуорт“*52, кралю,
	[*52 _„Кенилуорт“_ — става дума за известния замък „Кенилуорт“, недалеч от Стратфорд на Ейвън.]
	додето се подготвим да ги смажем!

	__КРАЛИЦАТА__
	Ах, жив да беше Съфък, много скоро
	таз кентска паплач щеше да кротяса!

	__КРАЛЯТ__
	Метежниците мразят ви, лорд Сей —
	укрийте се със нас във „Кенилуорт“!

	__СЕЙ__
	Не, те ме мразят със такава злоба,
	че бих заплашил вашата особа.
	Във Лондон тук ще гледам да се скрия,
	додето мине страшната стихия.

N	Влиза Втори пратеник.

	__ВТОРИ ПРАТЕНИК__
	Джак Кейд превзел е Лондонския мост!
	Добрите граждани оставят свойте
	богатства, жилища и в ужас бягат,
	а столичната сган, за плячка жадна,
	кълне се, че до дъно ще разграби
	града, кралю, и вашия дворец!

	__БЪКИНГАМ__
	Кралю, не се бавете! На конете!

	__КРАЛЯТ__
	Със мене, мила! Бог ще ни помогне.
	Във него е надеждата.

	__КРАЛИЦАТА__ _(настрани)_
				Без Съфък
	на тоя свят за мен надежда няма!

	__КРАЛЯТ__
	Прощавай, Сей! Недей се доверява
	на кентските бунтовници!

	__БЪКИНГАМ__
				Изобщо
	недейте вярва никому, милорд!

	__СЕЙ__
	Аз вярвам само в своята невинност —
	тя прави ме решителен и смел!

N	Излизат.


>>	Пета сцена

N	Лондон. В Тауър.
N	На стената горе се появява Скейлз.
N	Долу влизат неколцина граждани.

	__СКЕЙЛЗ__
	Е, казвайте! Убит ли е Джак Кейд?

	__ПЪРВИ ГРАЖДАНИН__
	Не, милорд, и няма изгледи за такова нещо. Хората му превзеха моста и избиват всички, които им оказват съпротива. Кметът ви моли да ни пратите помощ от Тауър, за да брани града от бунтовниците.

	__СКЕЙЛЗ__
	Аз помощ ще ви пратя, но оскъдна,
	защото грижи имаме и тук:
	врагът се мъчи да превземе Тауър.
	Вървете в Смитфийлд*53, наберете хора,
	[*53 _Смитфийлд_ — така се наричал лондонският пазар на коне.]
	пък аз ще ви изпратя Матю Гоф.
	Борете се за краля, за страната
	и за живота си! Аз бързам. Сбогом!

N	Излизат.


>>	Шеста сцена

N	Лондон. На Канон стрийт.
N	Влиза Джак Кейд, следван от Бунтовници.
N	Той удря с меча си Лондонския камък*54.
	[*54 _„… Лондонския камък“_ — старинен камък с неизвестен произход, намиращ се в центъра на Лондон, чието докосване било знак за власт над града.]

	__КЕЙД__
	Сега аз, Мортимър, съм господар на този град! Седнал на Лондонския камък, заповядвам и повелявам през цялата първа година на нашата власт из Пикливия водоскок*55 да тече, за сметка на общината, само червено вино! И от днес нататък да се счита за изменник всеки, който ме нарече иначе освен лорд Мортимър!
	[*55 _„… на Пикливия водоскок…“_ — открит водопровод в стария Лондон, наричан презрително така.]

N	Влиза, тичайки, Войник.

	__ВОЙНИКЪТ__
	Джак Кейд! Джак Кейд!

	__КЕЙД__
	Пречукайте го!

N	Войникът бива убит.

	__СМИТ__
	Ако тоя негодник има ум в главата, вече няма да ти вика Джак Кейд. Смятам, че е честно предупреден!

	__ДИК__
	Господарю, противникът е набрал войска в Смитфийлд!

	__КЕЙД__
	Тогава да им дадем сражение! Но първо вървете да опожарите Лондонския мост! Ако може, запалете и Тауър! Да вървим!

N	Излизат.


>>	Седма сцена

N	Лондон. В Смитфийлд.
N	Сражение. Матю Гоф и неговият отряд са избити.
N	Влизат Джак Кейд и Бунтовници.

	__КЕЙД__
	Отлично, господа! Сега едни да идат и разрушат Савойския дворец*56; други да вървят към адвокатските школи. До основи и тях!
	[*56 _„… Савойския дворец…“_ — дворец в Лондон, който бил вече разрушаван веднъж при селското въстание през 1381 г., водено от Уат Тайлър.]

	__ДИК__
	Имам една просба към ваша светлост.

	__КЕЙД__
	Бих те направил и тебе „светлост“, ако го поискаш, само заради тази дума! Какво желаеш, казвай!

	__ДИК__
	Само това: законите да излизат от вашите уста.

	__ХОЛАНД__ _(настрани)_
	Ей Богу, гадни закони ще имаме тогава; защото онази негова рана от копие в устата още гнои!

	__СМИТ__ _(настрани)_
	Не, Джон, смрадни закони ще имаме, защото устата му смърди, дето постоянно яде печено сирене!

	__КЕЙД__
	Вече мислих по това. Така ще бъде. Вървете и изгорете всички държавни документи! Моите уста ще бъдат парламентът на Англия!

	__ХОЛАНД__ _(настрани)_
	Тогава ще имаме хапливи закони. Освен ако му извадят зъбите.

	__КЕЙД__
	И от днес нататък всичко ще бъде общо!

N	Влиза Пратеник.

	__ПРАТЕНИКЪТ__
	Ценен пленник, милорд, ценен пленник! Пипнахме лорд Сей, който продаде градовете ни във Франция! Тоя, който последния път ни обложи с по двайсе и една петдесетини и ни отряза по шилинг от всеки фунт при последното заплащане!

N	Влиза Бивис, водещ Сей.

	__КЕЙД__
	Добре, затова ние десет пъти ще му отсечем главата. Ах ти, Сей, сега ще пожънеш, каквото си посеял; сега попадна в обсега на кралското ни правораздаване! Как ще обясниш на наше величество това, че си подарил Нормандия на този фин френски дофин, мосю Безмонкю*57? Нека ти бъде известено с настоящето, и то от устата на настоящия лорд Мортимър, че аз съм метлата, която ще измете от английския двор всичката смет, подобна на тебе! Ти най-предателски разврати младежта на страната ни, като основа училище за децата; и докато нашите предци не знаеха друго писмо освен резките на рабоша, ти въведе книгопечатането и — противно на краля, неговите сан и достойнство — построи фабрика за хартия*58. Ти ще бъдеш изправен пред свидетели, които ще докажат, че си се обкръжил с хора, дето говорят само за разни безсрамни сказуеми, подлости и други светотайнствени слова, които слух на християнин не може да понесе. Ти назначи мирови съдии, за да призовават бедните хора, които не могат да отговарят. И не само това, но ги хвърляше в затворите и ги бесеше, защото не могли да четат*59, когато тъкмо заради това те заслужаваха да живеят. Ти яздиш кон със сърмена наметка, нали?
	[*57 _„… мосю Безмонкю.“_ — от френското „Baise mon cul!“ — целуни ми задника.]
	[*58 _„… построи фабрика за хартия“_ — може би умишлен анахронизъм. В Англия по времето, в което се развиват събитията, още не е имало фабрики за хартия.]
	[*59 _„… ги бесеше, защото не могли да четат…“_ — по Шекспирово време смъртното наказание се отменяло при доказана грамотност.]

	__СЕЙ__
	Какво от това?

	__КЕЙД__
	Какво от това ли? Това че не е трябвало да обличаш коня си в наметка, когато хора, по-честни от тебе, нямат с какво да се наметнат.

	__ДИК__
	И работят по ризи като мене, месаря!

	__СЕЙ__
	Вий, селяни от Кент…

	__ДИК__
	Какво имаш да кажеш за Кент?

	__СЕЙ__
	Туй само: bona terra — mala gens*60.
	[*60 _„… bona terra — mala gens“_ (лат.) — добра земя — лоши хора.]

	__КЕЙД__
	Убийте го! Говори по латински!

	__СЕЙ__
	Изслушайте ме първо, а след туй
	правете с мен, каквото ви се ще!
	Във свойте „Commentarii“ сам Цезар
	нарича Кент най-прелестната област
	на острова, приятна и богата,
	населена със хора приветливи,
	заможни, дейни, с чувство за достойнство,
	и тези думи пълнят ме с надежда,
	че милостта не може да ви липсва.
	Нормандия и Мен не съм отдавал
	и бих си дал живота да ги върна.
	Раздавах правосъдие, но с милост,
	пред сълзите отстъпвайки нерядко,
	пред даровете — никога! Кога съм
	събирал данъци, без те да ползват
	монарха ни, държавата ни, вас?
	Към учените щедър бях, защото
	за ученост издигнат бях от краля
	и знаех, че невежата проклет е
	да крее вечно в тъмнина убога
	и че са книгите за нас крилете,
	които възвисяват ни към Бога.
	Не ще ми вий откажете пощада,
	освен ако сте пленници на ада —
	за вашето добро тоз мой език
	с крале е преговарял…

	__КЕЙД__
	Я млък! Ти веднъж поне участвал ли си в битка, нанасял ли си удар?

	__СЕЙ__
	Ръцете на държавника са дълги
	и аз съм удрял и убил мнозина,
	без те да са ме виждали в лицето!

	__БЕВИС__
	О, чудовищен подлец! Значи тъй, откъм гърба?

	__СЕЙ__
	Тоз лик е блед от бдения за вас!

	__КЕЙД__
	Друсни му един, да се зачерви!

	__СЕЙ__
	От мислене над спорове бедняшки
	сдобих се с болести, загубих сили!

	__КЕЙД__
	Ще ти сгреем гърлото с конопен компрес и ще ти разтрием врата с остра брадва!

	__ДИК__
	Защо трепериш бе, човече?

	__СЕЙ__
	Треперя от паралич, не от страх!

	__КЕЙД__
	Не, той клати глава, сякаш казва: „Ще ви го платя!“ Искам да видя дали като му я набучим на прът, ще стои по-кротка. Водете го и му отсечете главата!

	__СЕЙ__
	Кажете ми: в какво ми е вината?
	Сандъци да съм пълнил с чуждо злато?
	Да съм се перчил във разкошни дрехи?
	Да съм ви сторил зло? Къде? Кога?
	Ръцете ми петна от кръв не носят,
	сърцето ми измама не таи.
	Недейте ме убива!

	__КЕЙД__ _(настрани)_
	Съвестта ме гризе, като го слушам; но аз ще я обуздая! Ще мре, пък ако ще да е само задето тъй майсторски брани живота си… Водете го! Под езика му се е скрил бяс. Той не говори от името на Господа. Водете го, казах, и веднага му отсечете главата! След това разбийте дома на зетя му, сър Джеймз Кромър, отсечете и неговата глава и ми донесете и двете на върлини!

	__ВСИЧКИ__
	Ще го направим!

	__СЕЙ__
	Земляци, ако вашите молитви
	отблъсне Бог, тъй както вие моите
	отблъсвате, след смъртния ви час
	какво ще правят вашите души?
	Не ме убивайте! Пощада! Милост!

	__КЕЙД__
	Водете го! И изпълнете всичко!
N	Неколцина Бунтовници извеждат Сей.
	И най-гордият пер на кралството няма да си носи главата върху раменете, ако не ми плати дан; нито една девойка няма да се омъжи, преди да ми е дала моминството си; всички ще зависят от мен in capite*61, сиреч поголовно, и ние заповядваме жените им да се ползуват от толкоз свободи, колкото сърце може да поиска и език да изкаже.
	[*61 _„… in capite…“_ (лат.) — от главата. Правен термин, означаващ, че даден имот е получен направо от главата на държавата, тоест от краля. В случая имаме изглежда игрословица: всички ще отговарят с главата си пред Кейд.]

	__ДИК__
	Милорд, кога ще идем в „Чийпсайд“ да си накупим това-онова срещу острото на пиките си?

	__КЕЙД__
	Още сега!

	__ВСИЧКИ__
	Чудесно!

N	Влизат отново неколцина Бунтовници, носещи главите на Сей и зетя му.

	__КЕЙД__
	А това не е ли още по-чудесно? Нека се целунат, понеже са се обичали много приживе! А сега ги разделете, че току-виж се наговорили да предадат още няколко града на французите! Войници, отложете за довечера плячкосването. Първо да преминем през града с тези два жезъла пред нас! И нека се целуват на всеки ъгъл! Да вървим!

N	Излизат.


>>	Осма сцена

N	Лондон. Сътарк.
N	Тревога и отбой. Влиза Кейд, следван от Бунтовници.

	__КЕЙД__
	Нагоре, по Рибната улица! Надолу към кръстопътя на свети Магнус! Сечи! Коли! Хвърляй ги в Темза!
N	Тръбен звук за преговори.
	Какви са тия тръби? Кой смее да тръби за отбой или преговори, когато съм им заповядал да убиват?

N	Влизат Бъкингам и Клифорд.

	__БЪКИНГАМ__
	Кой смее, питаш? Туй сме ние, Кейд!
	Посланици от краля ни до тези,
	които ти увлякъл си към бунт,
	ний прошка обещаваме на който,
	напуснал те, се върне у дома си!

	__КЛИФОРД__
	Какво ще отговорите, земляци?
	Ще сложите ли край на тези буйства,
	приемайки дарената ви милост,
	или докрай ще следвате безумно
	метежника, повел ви към смъртта?
	Тоз, който е със Хенри и прегръща
	прошението му, да хвърли шапка
	и да извика: „Бог да пази краля!“,
	а който мрази го и не почита
	баща му Хенри Пети, чийто меч
	разтърси цяла Франция, да мине,
	оръжие размахал, покрай нас!

	__ВСИЧКИ__
	Бог да пази краля! Бог да пази краля!

	__КЕЙД__
	И вие, Бъкингам и Клифорд, си мислите, че сте успели?… Защо им вярвате, долни селяци? Или искате да ви избесят с прошките, окачени на вратовете? Нима затова моят меч ви отвори вратите на Лондон, та сега в Сътарк да ме изоставите тук, в „Белия елен“*62? Мислех, че няма да сложите оръжие, преди да сте си възвърнали някогашните свободи; но вие сте до един подлеци и пъзлювци, драго ви е да робувате на благородниците! Нека тогава ви товарят, докато ви се пречупят гръбнаците, нека ви отнемат покривите над главите, нека ви насилват жените и дъщерите пред собствените ви очи! Аз ще се бия сам, проклети да сте от Бога!
	[*62 _„… в «Белия елен»“_ — така се наричала странноприемницата, в която Кейд бил отседнал.]

	__ВСИЧКИ__
	Всички след Кейд! Всички след Кейд!

	__КЛИФОРД__
	Нима на Хенри Пети син е Кейд,
	та тъй охотно тръгвате след него?
	Нима ще може той да ви предвожда
	в задморските земи и да направи
	най-дребния от вас французки граф?
	Той покрив няма, няма роден дом,
	поминък няма друг освен грабежа,
	и то за ваша или наша сметка!
	Не ще ли е позор, ако додето
	бунтувате се, плахите французи,
	които сте надвивали до вчера,
	морето прекосят и ви надвият?
	През тез междуособици съзирам
	как гордо те разхождат се из Лондон,
	на всеки срещнат викайки: „Villiago“*63!
	[*63 _„Villiago“_ (непр. итал.) — негодник, страхливец, подлец.]
	Не, по-добре да паднат двеста Кейда,
	отколкото да видим тоя срам!
	Пазете нашия английски бряг!
	Към Франция! Да си я върнем пак!
	Богат е Хенри, вие сте мъже,
	със нас е Бог, победата е наша!

	__ВСИЧКИ__
	Клифорд! Клифорд! Ще следваме краля и Клифорд!

	__КЕЙД__
	Тази сган си мени посоката като перушинка, духана от вятъра! Името на Хенри Пети я накара да тръгне към хиляди беди и да ме зареже сам. Виждам ги: наговарят се да ме хванат и предадат. Няма време за губене, трябва да си пробия път с меч! Напук на всички дяволи адски ще мина през най-гъстото. И нека са ми свидетели небето и честта ми, че не липса на храброст, а само подлата измяна на моите привърженици ме кара да си плюя на петите!

N	Излиза.

	__БЪКИНГАМ__
	Измъкна се! Веднага подир него!
	Хиляда крони ще получи, който
	яви се със главата му пред краля!
N	Неколцина бивши Бунтовници излизат.
	След мен, войници! Ще намеря начин
	да ви спечеля милостта на краля!

N	Излизат.


>>	Девета сцена

N	В замъка „Кенилуорт“.
N	Тръбен звук. На терасата се появяват Кралят, Кралицата и Съмърсет.

	__КРАЛЯТ__
	Кой крал е кралствал нявга на земята
	с такава неохота като мен?
	На девет месеца, едва проходил,
	и вече ме поставиха на трона,
	а никой поданик не е мечтал
	да стане крал тъй, както аз мечтая
	да стана поданик. О, тежка участ!

N	Влизат Бъкингам и Клифорд.

	__БЪКИНГАМ__
	Добри известия ви нося, сър!

	__КРАЛЯТ__
	Пленен ли е изменникът или
	се е оттеглил да набира сили?

N	Влизат долу множество бивши Бунтовници с примки на вратовете.

	__БЪКИНГАМ__
	Избяга той, но неговите хора
	предадоха се и със клуп на шия
	от вас очакват смърт или живот.

	__КРАЛЯТ__
	Тогаз, небе, разтваряй вечни двери,
	за да приемеш моята възхвала!
	Бойци, вий днес живота си спасихте,
	доказвайки, че верни сте на свойте
	владетел и страна. В тоз път дерзайте
	и Хенри обещава ви да бъде
	любезен с вас в най-мрачните си дни.
	Вървете си по родните места
	със нашата признателност и прошка!

	__ВСИЧКИ__
	Да живее кралят! Да живее кралят!

N	Влиза Пратеник.

	__ПРАТЕНИКЪТ__
	Узнайте, господарю, че дук Йорк,
	дошъл си от Ирландия, настъпва
	във бляскав ред начело на голяма
	ирландска армия, като по пътя
	всегласно заявява, че целял
	единствено да отстрани от вас
	дук Съмърсет, когото той нарича
	предател и изменник.

	__КРАЛЯТ__
				Боже мой,
	попаднал между Кейд и Йорк, приличам
	на кораб, който току-що спасил се
	от бурята, в затишието бива
	нападнат от пирати. Ето на,
	едва бе пръсната сганта на Кейд,
	и Йорк войска повел е срещу мене.
	Върви, срещни го, драги Бъкингам,
	узнай какво желае и кажи му,
	че сам ще пратя дука Едмънд в Тауър…
	За кратко време, Съмърсет додето
	разпусне свойте хора.

	__СЪМЪРСЕТ__
			Господарю,
	затвор и смърт готов съм да изстрадам
	за благото на своята страна.

	__КРАЛЯТ__
	И меко говори му — избухлив е
	и зле понася острия език.

	__БЪКИНГАМ__
	Разбрано, сър. Уверен съм, ще мога
	във ваша полза да насоча всичко.

	__КРАЛЯТ__
	Да влезем, драга моя! И по-мъдро
	да управляваме, защото инак
	ще бъде мойто царстване за дълго
	омразно на английския народ!

N	Тръбен звук. Излизат.


>>	Десета сцена

N	Кент. В градината на Айдън.
N	Влиза Кейд.

	__КЕЙД__
	Проклето да е честолюбието ми! Проклет да съм аз самият, който уж нося меч, а още малко и ще пукна от глад! От пет дена се крия из тези гори и не смея да си подам носа от тях, защото цялата местност гъмжи от засади. Но вече така огладнях, че и да ме чакаха хиляда години живот, пак не бих могъл да се удържа. Прехвърлих се през зида в тая градина, за да видя не мога ли да си хрупна някой лист маруля или някоя глава лук, за да си залъжа стомаха… Това за лука точно пасва за моето положение: рекох да търся сполука, но нагазих в лука и сега си бия луковата глава — с какво да се нахраня!

N	Влиза Айдън.

	__АЙДЪН__
	О, кой във въртележката на двора
	познава тази сладка тишина?
	Туй не голямо бащино наследство
	по-скъпо е за мен от цяло кралство.
	Аз слава в чуждия провал не търся,
	не ща да ми завиждат за богатство.
	Доволен съм в таз своя скромна къща,
	която гладен просяка не връща.

	__КЕЙД__
	Ей го стопанина! Иде да ме залови с правото на притежател, който е хванал чуждо добиче да пасе в неговата ливада!… Ах, простако, ти ще ме предадеш, зная, за да получиш от краля стоте фунта за главата ми, но аз ще те накарам да ядеш желязо като щраус, ще глътнеш ти, преди да се разделим, тоя меч, както щраусът гълта гвоздеи!

	__АЙДЪН__
	Човече груби, който и да си,
	не те познавам, как ще те предам?
	Не ти ли стига туй, че си се вмъкнал
	във чуждата градина, за да грабиш
	като крадец плода на моя труд,
	та още ме заплашваш с груби думи?

	__КЕЙД__
	Заплашвам ли? Кълна се в най-добрата кръв, която е била проливана някога, не само те заплашвам, но и те предизвиквам в лицето! Погледни ме само: не съм слагал в устата си храна от пет дена, но ела ми насам с петимата си ратаи, и да не ям и зеленчук цял живот, ако не ви закова за земята един след друг като гвоздеи в порта!

	__АЙДЪН__
	Дорде е жива Англия, тук никой
	не ще твърди, че Александър Айдън,
	ескуайр*64 от графство Кент, е влизал нявга
	[*64 _Ескуайр_ — това е най-ниската благородническа титла в Англия.]
	във бой с противник, изтощен от глад.
	Опитай се да ме уплашиш с поглед.
	Сравни снагите ни! По-слаб си, виждаш.
	Ръката ти е колкото тоз пръст,
	кракът ти като сламка е пред моя
	и таз едничка моя жила, гледай,
	е силна като цялото ти тяло.
	Десницата си само ако вдигна,
	и гробът ти е вече изкопан.
	Но тъй като словата са слова,
	останалото тоя меч ще каже!

	__КЕЙД__
	Ей Богу, не съм чувал досега за такъв боец! Меч мой, ако заспиш в ножницата си, преди да си накълцал като говеждо филе тоя селяндур, ще моля Бога да те претопят на обущарски кабари!
N	Сражават се. Кейд пада.
	Убит съм! Гладът ме уби, не друго! Ако бяха дошли десет хиляди дяволи и някой да ми беше дал само десетте пропуснати яденета, щях да им изляза насреща! Съхни, градино, и стани гробище за всички, които обитават тоя дом, защото непобедената душа на Кейд напуска земята!

	__АЙДЪН__
	Нима убил съм Кейд, тоз изверг страшен?
	Меч мой, за твоя подвиг ще те тача,
	дорде съм жив, а след като умра,
	над гроба ми ще бъдеш окачен!
	С кръвта ще те оставя. Тя за тебе
	ще е наметка на херолд, която
	със своята украса прогласява
	добитата от рицаря му слава!

	__КЕЙД__
	Сбогом, Айдън! Гордей се с победата си! Кажи на Кент, че е загубил най-добрия си мъж и съветвай всички да бъдат страхливци, защото аз, който не съм се боял от никого, бях надвит от своя глад, а не от чужда храброст.

N	Умира.

	__АЙДЪН__
	Небето вижда, че това лъжа е.
	Умри, проклятие за свойта майка!
	Да можех, както вмъкнах меч в плътта ти,
	да вмъкна в преизподнята духа ти!
	Сега ще те дотътря за петите
	до първото бунище и на него
	ще отсека главата ти, която
	тържествено ще отнеса на краля,
	оставил твоя труп обезглавен
	на гарваните, лакоми за тлен!

N	Излиза.


>	Пето действие
>>	Първа сцена

N	Поле между Дартфорд и Блакхийт.
N	Влиза с барабанен бой и знамена Йорк, следван от Ирландски войници.

	__ЙОРК__
	И ето, Йорк се връща от Ирландско,
	за да поиска своите права
	и да свали английската корона
	от слабосилната глава на Хенри.
	Камбани, бийте, лумвайте огньове,
	за среща на законния монарх!
	O, sancta majestas*65, кой мило-драго
	[*65 _„O, sancta majestas!“_ (лат.) — О, свято величие! — цитат от Овидий.]
	за теб не ще даде? Глава да скланя
	тоз, който не умее да командва!
	Ръката ми създадена е само
	за да докосва злато, но не мога
	да претворявам в дело своите думи,
	додето нямам жезъл или меч
	да им прибавят тежест. И кълна се,
	аз тоя жезъл кралски ще го имам,
	и то с французки лилии*66 окичен!
	[*66 _„… французки лилии…“_ — от 1420 г. гербът на английските крале включвал и френските лилии.]
N	Влиза Бъкингам.
	Ха, Бъкингам! Дошъл е да ме спира.
	От краля сигурно… Ще се преструвам.

	__БЪКИНГАМ__
	Добре дошъл, ако с добро дошъл си,
	мой драги Йорк!

	__ЙОРК__
			Благодаря ти, Хъмфри.
	Изпраща ли те някой или идеш
	по своя воля?

	__БЪКИНГАМ__
			Пратен съм от Хенри,
	могъщия ни крал, за да узная
	какъв е този поход в мирно време
	и как посмял е поданикът негов,
	престъпвайки васалската си клетва,
	войници своеволно да набира
	и стига с тях тъй близо до двореца.

	__ЙОРК__ _(настрани)_
	От гняв почти не мога да говоря!
	Скали бих къртил, камъни — разсичал,
	така ме разяряват тези думи!
	Като Аякс*67 готов съм над говеда
	[*67 _Аякс_ (мит.) — ахейски герой от Троянската война. Разярен от това, че не на него, а на Одисеи дали оръжието на загиналия Ахил, той в пристъп на лудост избил стадо овце и се пробол сам.]
	гнева си да изливам! Аз от него
	по` крал по кръв съм, по` съм крал по вид,
	по` крал — по мисли, а пък трябва, на,
	известно време да му правя вятър,
	додето аз по-слаб съм, той — по-силен!…
	Прости ми, Бъкингам, че те накарах
	да чакаш моя отговор тъй дълго;
	дълбока скръб помъти моя разум.
	Повел съм таз войска, за да спася
	монарха ни от гибелната близост
	на гордия предател Съмърсет,
	опасен за държавата и трона.

	__БЪКИНГАМ__
	Премного върху себе си поемаш,
	но ако нищо друго не целиш,
	знай, кралят твойто искане прие
	и дукът Съмърсет е вече в Тауър.

	__ЙОРК__
	И пленник е във него, дума даваш?

	__БЪКИНГАМ__
	И пленник е във него, дума давам!

	__ЙОРК__
	Тогаз разпускам своята войска!…
	Свободни сте, бойци! Благодаря ви!
	За плащане и всичко друго — утре
	бъдете на полето край Сент Джордж…
	Ще пратя първородния си син,
	не, всички свои синове да служат
	на краля ни като залог за мойта
	привързаност към него. Всичко свое —
	земя, коне, оръжие, имоти —
	ще му отдам охотно, стига само
	да прати на дръвника Съмърсет!

	__БЪКИНГАМ__
	Зарадва ме покорството ти, Йорк.
	Да идем двама в шатъра на краля!

N	Влиза Кралят, следван от Свита.

	__КРАЛЯТ__
	Изглежда, Бъкингам, че Йорк не смята
	да ни вреди, щом тъй ръка в ръка сте?

	__ЙОРК__
	Изпълнен със покорство и смиреност,
	дук Йорк, кралю, явява се пред теб!

	__КРАЛЯТ__
	Защо тогаз повел си таз войска?

	__ЙОРК__
	За да прогоня с нея Съмърсет
	и срещна в бой чудовището Кейд,
	което, чувам, вече сте разбили.

N	Влиза Айдън, носещ главата на Кейд.

	__АЙДЪН__
	Ако един тъй долен като мен
	пред краля си могъл би да застане,
	аз нося му главата на Джак Кейд,
	бунтовника, убит от мен в двубой!

	__КРАЛЯТ__
	Чия? На Кейд? О, Божа справедливост!
	Ах, покажи я, нека видя мъртъв
	лика на този, който толкоз грижи
	създаде ми, додето беше жив!
	Та, казваш, ти уби го?

	__АЙДЪН__
			Аз, кралю.

	__КРАЛЯТ__
	И как ти викат? От коя си степен?

	__АЙДЪН__
	Благоволете: Александър Айдън,
	ваш предан поданик, ескуайр от Кент!

	__БЪКИНГАМ__
	Добре ще бъде, ако ваша светлост
	го награди за славния му подвиг.

	__КРАЛЯТ__
	Превий коляно, Айдън…
N	Айдън коленичи.
				… и вдигни се,
	възведен в рицарство! Хиляда марки
	ще имаш за награда и от днеска
	те назначаваме на служба в двора!

	__АЙДЪН__
	Дано живея век — за да заслужа
	високата ви щедрост; и ни миг —
	ако платя на краля си с измяна!

N	Влизат Кралицата и Съмърсет.

	__КРАЛЯТ__
	Виж, Бъкингам, кралицата пристига
	със Съмърсет! Кажи й да го скрие,
	додето Йорк не го е зърнал още!

	__КРАЛИЦАТА__
	И пред хиляда Йорковци той няма
	лицето си да скрива, а без страх
	лице в лице ще знае да ги срещне!

	__ЙОРК__
	Как? Съмърсет свободен? Щом е тъй,
	и Йорк да пусне тайните си мисли,
	държани толкоз дълго във затвор!
	Едно да са сърцето и езикът!
	Да гледам Съмърсет и да мълча?…
	Кралю лъжлив, защо измами мойто
	доверие във теб, когато знаеш
	как рипвам при най-малката лъжа?
	„Кралю“ ли казах? Не, не си ти крал!
	Не можеш ти народ да управляваш,
	щом слаб си даже пред един предател
	Главата ти не е за диадема,
	ръката ти би трябвало да стиска
	не жезъл, а поклоннически посох!
	Тоз обръч златен е за мойто чело,
	което, разгневено или ведро,
	подобно копието на Ахила
	ранява и лекува*68. Ето тука
	[*68 _„… копието на Ахила… и лекува.“_ (мит.) — гръцкият герой от Троянската война Ахил ранил с копието си зетя на Приам Телеф и след това го излекувал, като посипал раната му с ръжда от същото копие.]
	една ръка, създадена да стиска
	държавен скиптър и да заповядва
	законът да се спазва. Отдръпни се!
	Премного властва ти над този, който
	създаден е да властвува над теб!

	__СЪМЪРСЕТ__
	Задържам те, предател! Обвинен си
	в измяна спрямо краля и престола.
	За прошка, горди Йорк, коленичи!

	__ЙОРК__
	Кой, аз да коленича? Преди туй
	ще питам тях желаят ли да видят
	водача си на колене пред смъртен?
	Викнете мойте Едуард и Ричард,
	гаранти да ми бъдат — аз ги зная,
	те мечовете свои ще заложат,
	за да спасят баща си от затвор!

N	Един Слуга излиза.

	__КРАЛИЦАТА__
	Викнете Клифорд да реши дали
	двете му копелета са добра
	гаранция за тоз баща-изменник.

N	Друг Слуга излиза.

	__ЙОРК__
	О, ти невярна дъще на Неапол*69,
	[*69 _„… невярна дъще на Неапол…“_ — неаполитанците имали славата на коварни интриганти, а бащата на Маргарита носи титлата „крал на Неапол“.]
	убийце кървава, свирепа кучко,
	чадата на дук Йорк са по-високо
	от теб по кръв и да му мисли, който
	за поръчители не ги приеме!
N	Влизат Едуард и Ричард.
	Те идат! Аз съм сигурен във тях!

N	Влизат Клифорд и Клифорд младши.

	__КРАЛИЦАТА__
	А Клифорд — ей го тук — ще ги отхвърли!

	__КЛИФОРД__ _(коленичи пред краля)_
	Желая щастие на своя крал!

	__ЙОРК__
	Благодарим ти, Клифорд! Говори!…
	Недей ни стряска с тоя гневен поглед —
	ний кралят сме, коленичи отново!
	За грешката простен си този път.

	__КЛИФОРД__
	Това е моят крал! Тук няма грешка.
	Ти в грешка си, щом мислиш, че греша!
	Във лудницата! Той се е побъркал!

	__КРАЛЯТ__
	Да, Клифорд, честолюбие безумно
	го хвърля срещу неговия крал!

	__КЛИФОРД__
	Предателство! Пратете го във Тауър!
	Снемете му бунтарската глава!

	__КРАЛИЦАТА__
	Но той не иска да се подчини
	и викна синовете си за него
	да поръчителстват със свойта чест!

	__ЙОРК__
	И вий ще го направите, нали?

	__ЕДУАРД__
	Да, татко, стига само да дадат
	доверие на честната ни дума!

	__РИЧАРД__
	А ако не — на честния ни меч!

	__КЛИФОРД__
	Какво котило има тоз предател!

	__ЙОРК__
	Във огледало погледни и свойто
	лице във него наречи с туй име!
	Аз крал съм твой, а ти — предател подъл
	Извикайте да дойдат мойте двама
	помощници, които като мечки,
	веригите си само щом раздрънкат,
	ще хвърлят в ужас плахите ви псета!
	Викнете, казвам, Солзбъри и Уорик!

N	Влизат Солзбъри и Уорик.

	__КЛИФОРД__
	Това ли са ти зверовете? Ние
	до смърт ще ги изхапем и ще вържем
	с веригите им техния гледач,
	ако посмееш да ги изведеш
	на кръглата арена!

	__РИЧАРД__
			Аз на нея
	нерядко виждал съм нахално пале
	синджира си да дърпа с бесен лай,
	а щом го пуснат, драснато едва
	от мечи нокът, да побягва с квик —
	така ще се представите и вие,
	ако излезете на битка с Уорик!

	__КЛИФОРД__
	Марш, злобо жива, урод недоправен,
	изгърбен във снагата и в духа!

	__ЙОРК__
	Добре, добре! Горещо ще ви стане!

	__КЛИФОРД__
	Внимавай, може вий да изгорите!

	__КРАЛЯТ__
	Забравил си да се покланяш, Уорик?
	Срам, Солзбъри, за белите ти власи —
	водачо лош на лудия си син,
	на смъртен одър бунтове ще вдигаш
	и с очила бедата си ще търсиш?
	О, где са честността и верността?
	Прогонени от снежните глави,
	къде на таз земя ще дирят пристан?
	Заел си се война да обявяваш,
	за да посрамиш старостта си с кръв?
	На тез години опит ли ти липсва
	и ако не, защо го тъй използваш?
	Позор! Пред своя крал склони коляно,
	склонено от годините пред гроба!

	__СОЛЗБЪРИ__
	Милорд, аз най-внимателно огледах
	правата на достойния дук Йорк
	и смятам го по съвест и по разум
	наследник на английския престол!

	__КРАЛЯТ__
	Не си ли дал на мен васал ска клетва?

	__СОЛЗБЪРИ__
	Да, дал съм.

	__КРАЛЯТ__
			И когато я престъпиш,
	как смяташ да я караш със небето?

	__СОЛЗБЪРИ__
	Греши тоз, който дава грешна клетва,
	но повече — тоз, който я опазва!
	Кой може да се чувства задължен
	да окраде или убие брат си,
	да изнасили девственица чиста,
	наследство да отнеме на сирак,
	без къшей хляб вдовица да остави,
	защото бил обвързан от обет?

	__КРАЛИЦАТА__
	Изменниците знаят да извъртат!

	__КРАЛЯТ__
	За бой да се приготви Бъкингам!

	__ЙОРК__
	Да се приготвя който щеш от твойте —
	решен съм аз: властта или смъртта!

	__КЛИФОРД__
	Ако излезе верен моят сън,
	последната е сигурна за тебе!

	__УОРИК__
	Ти по-добре изкарай още някой,
	додето мине бурята на боя!

	__КЛИФОРД__
	Ще мога и по-бурна да изтрая
	от тез, които можеш да извикаш!
	И туй на шлема ти ще го запиша,
	ако позная твоя родов герб!

	__УОРИК__
	Ти герба ми, старинната емблема
	на Невиловци — с мечката, която
	размахва лапи, вързана с верига
	за възлеста тояга, — ще го видиш
	на шлема, който аз, за ужас твой,
	високо днес във боя ще издигна
	подобно кедър на планински връх,
	отпращащ вихрите зелен и здрав!

	__КЛИФОРД__
	И аз със меч ще смъкна тази мечка
	от шлема ти и ще я стъпча с крак
	за срам на тебе, Невилски мечкарю!

	__КЛИФОРД МЛАДШИ__
	Тогаз на бой, победоносни татко!
	Да смажем таз метежническа шайка!

	__РИЧАРД__
	Затваряй си безсрамната уста —
	таз вечер си на гости при Христа!

	__КЛИФОРД МЛАДШИ__
	А не грешиш ли нещо, твар саката?

	__РИЧАРД__
	Греша — ще бъдеш гост на Сатаната?

N	Излизат.


>>	Втора сцена

N	На полето край Сент Олбанз.
N	Влиза Уорик.

	__УОРИК__
	Хей, Клифорд Къмбърландски, ако ти
	не се боиш от мечката, излез —
	сега, когато тръбен зов ечи
	и въздухът е пълен с вик и стон —
	да се сразиш със мене, Ричард Уорик!
	Къде си, горди северняко Клифорд,
	пресипнах да те викам на двубой!
N	Влиза Йорк.
	Какво? Защо спеше`н сте, знатни лорде?

	__ЙОРК__
	Бащата Клифорд ми уби жребеца,
	но аз му заплатих, като в замяна
	направих от любимия му кон
	храна за гарвани и лешояди!

N	Влиза Клифорд.

	__УОРИК__
	Часът удари за един от нас!

	__ЙОРК__
	Не, Уорик, стой! Друг дивеч си търси!
	Аз трябва да убия тоз елен!

	__УОРИК__
	Тогава смело, Йорк — за трон се биеш!
	Чест исках днес да си спечеля, Клифорд,
	и много ме е яд, че те изпускам!

N	Излиза.

	__КЛИФОРД__
	Защо ме гледаш, Йорк? Започвай, хайде!

	__ЙОРК__
	За смелостта ти щях да те обикна,
	ако не беше мой заклет противник!

	__КЛИФОРД__
	И аз ти бих похвалил храбростта,
	ако не служеше на долно дело!

	__ЙОРК__
	Тя брани дело праведно и честно
	и нека му помогне срещу теб!

	__КЛИФОРД__
	Душа и тяло хвърлям във играта!

	__ЙОРК__
	Голям залог! Готви се, да те видя!

N	Сражават се. Клифорд пада.

	__КЛИФОРД__
	La fin couronne les oeuvres*70!
	[*70 _„La fin couronne les oeuvres.“_ (фр.) — краят увенчава делата.]

N	Умира.

	__ЙОРК__
	Тук долу ти смири се най-подир,
	дано и горе Бог даде ти мир!

N	Излиза.
N	Влиза Клифорд Младши.

	__КЛИФОРД МЛАДШИ__
	Позор и ужас! Всичко е във бягство!
	Уплахата поражда безпорядък,
	а той вреди ни, вместо да помага!
	Война, ти, дъще адска, със която
	си служат небесата, щом са гневни,
	хвърли във замразените сърца
	на нашите войници дух за мъст!
	Стори така, че бягството да спре!
	Тоз, който по природа е войник,
	не мисли за живота си, а който
	за себе си загрижен е, той храброст
	показва само от немай-къде!…
N	Вижда трупа на баща си.
	О, нека свърши този грозен свят
	и второто пришествие да слее
	във пламъци земята и небето!
	Всеобщата тръба да протръби
	и заглуши дребнавата ни глъчка!
	Нима ти беше писано, о, татко,
	във мир преминал младото си време,
	да стигнеш здрав до сребърната старост
	и в дните, отредени на човека
	за мир и почит, да загинеш тъй
	във кървав бой! Пред тази страшна гледка
	сърцето ми превръща се на камък
	и каменно, дорде съм жив, ще бъде!
	За старците пощада няма Йорк
	и аз децата им не ще пожаля,
	девичите сълзи за мен ще бъдат,
	каквото е росата за пожара,
	а хубостта, размекваща тирана,
	ще влива само масло в моя гняв!
	От днес ще бъда чужд на всяка милост,
	дете щом зърна от дома на Йорк,
	на късчета ще го накълцам, както
	Медея стори с младия Абсирт*71,
	[*71 _„… Медея стори с младия Абсирт…“_ (мит.) — в легендата за аргонавтите дъщерята на колхидския цар отплавала с похитителя на Златното руно Язон. Когато видяла, че корабът на баща й ще ги застигне, тя разкъсала малкия си брат Абсирт, който я придружавал, и разхвърляла частите му в морето. Бащата спрял кораба си, за да ги събере, и бегълци успели да се измъкнат от преследването.]
	ще се прославя само със жестокост!…
	О, нова съсипия от древен дом,
	ела на моя гръб! Тъй както нявга
	Еней е носил стария Анхиз*72,
	[*72 _„… Еней е носил стария Анхиз…“_ — в „Енеидата“ на Вергилий се разказва, че троянският герой Еней изнесъл на гръб стария си баща Анхиз от горящата Троя.]
	аз теб ще нося. Само че Еней
	е носел живо бреме, поносимо
	пред тази скръб, която нося аз!

N	Излиза, отнасяйки трупа, на баща си.
N	Влизат, сражавайки се, Съмърсет и Ричард.
N	Съмърсет пада мъртъв.

	__РИЧАРД__
	Лежи сега! Прострян пред тази кръчма
	със фирма „При Сент Олбанския замък“,
	със свойта смърт прослави Съмърсет
	гадателя! Сърце, недей омеква:
	поповете врага си да прощават,
	князете със стомана го гощават!

N	Излиза.
N	Схватки. Влизат Кралят, Кралицата и други.

	__КРАЛИЦАТА__
	Насам, кралю! Да бягаме! По-бързо!

	__КРАЛЯТ__
	Не ще надбягаме небето, мила!

	__КРАЛИЦАТА__
	Но що за мъж сте вие? Сега всичко —
	благоразумие, упорство, смелост —
	налага да спасим, каквото можем,
	а можем да го сторим само с бягство!
N	Далечен шум на битка.
	Пленят ли ви, загубено е всичко,
	спасим ли се — което е възможно,
	ако не бъдете така безволев, —
	ще стигнем Лондон, гдето ни обичат
	и гдето ще е лесно да затъкнем
	тоз пробив във съдбата ни! Елате!

N	Влиза отново Клифорд Младши.

	__КЛИФОРД МЛАДШИ__
	Ако не виждах страшната опасност,
	към небесата бих изрекъл хула,
	преди да кажа: „Бягайте, кралю!“
	Но трябва. Пораженческият дух
	обхванал е войската ни. По-бързо!
	И ний, и вий да видим ще сме живи
	нещастни тях, а себе си щастливи!
	По-бързо, сър!

N	Излизат.


>>	Трета сцена

N	Другаде на полето край Сент Олбанз.
N	Шум на битка. Отбой.
N	Влизат — с барабанен бой и знамена — Йорк, Ричард, Уорик и Войници.

	__ЙОРК__
	Кой може нещо да ми съобщи
	за Солзбъри, за този лъв, навлязъл
	във свойта зима, който, разярен,
	забрави стари рани и болежки
	и като момък във разцвет на сили,
	се хвърли в боя? Днешната победа
	не ще е нищо, ако я платим
	със Солзбъри!

	__РИЧАРД__
			Три пъти, татко, аз
	помагах му да яхне своя кон,
	три пъти го съгледах повален
	и защитих го с меча си, три пъти,
	измъкнал го встрани, го убеждавах
	да си отдъхне, но го срещах пак,
	където боят беше най-горещ.
	Подобно губер скъп във бедна хижа
	духът блестеше в слабото му тяло…
	Но ей го, иде доблестният воин!
N	Влиза Солзбъри.
	Кълна се в меча си, добре се би!

	__СОЛЗБЪРИ__
	Не само аз — добре се бихме всички,
	заклевам се! Благодаря ти, Ричард.
	Бог знае колко имам да живея,
	но беше Му угодно ти трикратно
	да ме избавиш днес от вярна смърт!
	Но, лордове, не сме докрай довели
	победата. Противникът избяга,
	но туй е малко — той е от онези,
	които се съвземат твърде лесно.

	__ЙОРК__
	Да, трябва да го стигнем непременно,
	защото кралят, чувам, е побягнал
	към Лондон, за да свика Парламента.
	Да го застигнем ли, кажете, Уорик,
	преди да са разпратили писмата?

	__УОРИК__
	Да го застигнем? Не! Да го преварим!
	Днес беше славен ден за нас, кълна се,
	и век след век ще има да си спомнят
	Сент-Олбанзката битка, увенчала
	с победа светла доблестния Йорк!
	Звучете, барабан и звънка мед,
	и още дни такива занапред!

N	Излизат.
