P>
	По-красив и по-нежен от пеперуда
	със пърхащи пипала, които го водят по пътя огромен
	през мрака, с угасени мотори въздушният кораб
	се хлъзга над градските покрайнини. Високо се вее ръкава
	на ветропоказателя. Плавно и леко снижава се самолетът,
	без да мъти потока въздушен.

	Унесени пътници, прелетели морета
	и женствената земя, простряла ръце над километрите нежност,
	отправят очите си — на гледки привикнали,
	към мрака на градските покрайнини,
	гдето индустрията показва своите разръфани периферии.

	Отвъд примигващите светлини на мачтата
	и от другата страна на пистата виждат предните постове
	на труда: черни като костеливи пръсти комини,
	силуети — ужасяващи и налудничави, приклекнали къщи
	зад дървета притулени, като лица на жени,
	от мъка разсипани. Няколко къщици
	хленчат с мъждукаща светлина през пердетата.
	Недоволство, подобно на куче,
	зъзне вън под луната студена.

	От другата страна на аеродрома играят момчета,
	тъпчат мъртвата трева и техните викове — птичета диви,
	кацат по близките покриви
	и скоро изчезват във шумния град.

	Когато се приземят, пътниците чуват жалкия звън,
	пронизал този истеричен пейзаж.
	До туй място с кулите въгленочерни
	на фона на умиращото небе
	извишава се църквата, затулила слънцето.
P$
