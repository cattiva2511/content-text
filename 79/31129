E>
	(„Отломка от империята“, филм на режисьора
	Ермлер. „Турксиб“, филм на режисьора Турин)
E$
	Това беше компания от праведници, страдалци и мъченици. С една дума, те бяха кинорежисьори. Много бяха, десетина души. Те пиеха чай и с горчиви усмивки разговаряха за съдбините на съветското кино.
	— Ужас! Ужас! — възкликна един нисичък и дебел режисьор. — Какво им е нужно? Какво искат от нас? И какво им трябва?
	— От нас искат съветски филми.
	— Ами нали аз през цялото време поставям филми с идеология — заквича шишкото. — Кой постави филма „Манастирските грешници“? Аз. Напълно съветски филм, а те казват, че било порнография.
	— Да — мрачно заяви друг режисьор с облещени очи. — Порнография сега не може.
	— Ама че скучно нещо — развика се киношишкото. — Какъв ще е тоя филм без порнография?
	Но отговор на този въпрос нямаше. Мълчаха киноправедниците, киномъчениците, кинострадалците.
	— Тежко! — каза трети режисьор с болярска брада. — Порнографията е забранена, а мигар мистиката не е забранена?
	— И мистика не може.
	— Какъв кошмар!
	— Фокстрот не може.
	— А да не би да разрешават криминални филми?
	— И криминални не може.
	— Истински хаос.
	— Докъде я докарахме!
	— Докарахме я дотам, че не се позволява даже и честна комсомолска целувка в едър план.
	— За целувчица в едър план два месеца ще те заклеймяват из вестниците.
	— И тайните на минаретата са забранени.
	— От отчаяние вземаш, та скалъпиш нещо остро агитационно, но пак в резултат общо недоволство. Примитивно било, казват. Неизразително.
	— Ще ти се да умреш. Да легнеш и да умреш. Като Петроний.
	— Тъкмо стана дума за Петроний. Поставих тия дни едно филмче. Из римския живот. Мистика няма, фокстрот няма, целувка в едър план няма. Нищо няма, абсолютна история, граничеща с натурализъм — при мен Нерон повръща на пиршеството. И какво? Не може! Жалка работа, казват. Какво значи това? И исторически филми вече не може? В сърцето ти се прицелват? За гушата те стискат?
	Беловласият халтураджия, който изрече това, се отпусна в изнемога на плюшения диван.
	— И разлагащата се Европа не може — добави един млад човек, очевидно многообещаващ асистент.
	Всички се нахвърлиха върху младия човек.
	— Открихте Америка! Ако ни позволяваха разлагащата се Европа… О-о-о!
	Като се наприказваха до насита, режисьорите се разотидоха по своите шатри. Всичко им беше ясно:
	— Естествено. Съсипаха кинематографията. Пускай кепенците. Невъзможно е да се работи.
	Оказа се обаче, че няма никакви следи от кепенци.
	В двата последни филма „Турксиб“ и „Отломка от империята“ няма ни мистика, ни порнография, ни разлагаща се Европа, ни тайни на минаретата, ни повръщащи цезари, ни дългометражни целувки в едър план, въобще нищо от онова, което компанията киноправедници счита за елементи, придаващи интерес на филма.
	И ако някой каже на постановчиците на безкрайното количество кинобоклуци, че именно поради това са хубави и „Турксиб“, и „Отломка от империята“, те няма никога да му вярват.
	И наистина: вместо хански наложници главната роля във филма „Турксиб“ играят релсите.
	В „Отломка от империята“ изящният млад човек с профил на Рамон Наваро е заменен от отдавна небръснатия подофицер Филимонов.
	В тия филми има нещо, което забравят праведниците и мъчениците. Има талант, правдива тема и обикновена политическа грамотност.
	И на воплите на кинорежисьорите, на скръбните въпроси „какво е нужно в края на краищата“, има само един отговор:
	— Талант и умение да се върви в крак с времето.
