	[* Оригиналното заглавие на драмата е _„Pericles, Prince of Tyre“_ — „Перикъл, тирски принц“.]

>
#	Действащи лица

	__ГАУЕР__ — в ролята на Хор
	__АНТИОХ__ — цар на Антиохия
	__ПЕРИКЪЛ__ — цар на Тир
	__ХЕЛИКАН__, __ЕСКАН__ — тирски сановници
	__СИМОНИД__ — цар на Пентаполис
	__КЛЕОН__ — управител на Тарс
	__ЛИЗИМАХ__ — управител на Митилин
	__ЦЕРИМОН__ — ефески знатен гражданин
	__ТАЛЯРД__ — антиохски знатен гражданин
	__ФИЛЕМОН__ — слуга на Церимон
	__ЛЕОНИН__ — слуга на Диониза
	__МАРШАЛ__
	__СВОДНИК__
	__РЕЗЕТО__ — негов слуга
	__ДЪЩЕРЯТА НА АНТИОХ__
	__ДИОНИЗА__ — съпруга на Клеон
	__ТАИСА__ — дъщеря на Симонид
	__МАРИНА__ — дъщеря на Перикъл и Таиса
	__ЛИХОРИДА__ — дойка на Марина
	__СВОДНИЦА__
	__ДИАНА__
	Сановници, дами, рицари, знатни граждани, моряци, пирати, рибари и вестители.

	Място на действието — различни страни.


>	Първо действие
>>

N	Антиохия. Пред двореца на Антиох.
N	Влиза Гауер — като Хор*.
	[* _„… Гауер — като Хор…“_ — Джон Гауер (ок. 1330–1408), английски поет, автор на сборника „Признанието на влюбения“, съдържащ повести в стихове, една от които е легнала в основата на „Перикъл“. Вж. предговора.]


	__ГАУЕР__
	Джон Гауер сам, добил отново
	подир смъртта си плът и слово,
	дошъл е тук, за да достави
	приятен час на милостта ви
	със свойта повест, вярно, стара,
	ала която още кара
	народа да я пей-говори
	по празници и по събори
	и да я правят знатни леди
	предмет на своите беседи.
	Поука крие тя голяма,
	а за доброто старост няма
	и ако мойте вехти рими
	са за вкуса ви нов търпими
	и може старец беловласи
	да ви зарадва с повестта си,
	живот бих искал, та със нея
	за вас до края да изтлея.
	Градът на първата ни сцена
	е Антиохия*. Градена
	[* _Антиохия_ — днешна Антакия — град в Южна Турция на р. Оронт. Основан през 300 г.пр.н.е. от Селевк Никатор, пълководец на Александър Велики; бил известен икономически и културен център на Изтока.]
	от Антиох Могъщи, тя е
	създадена, за да сияе
	над цяла Сирия велика.
	Ала разказва историка,
	че щом на тоя цар жена му
	умряла, той останал само
	с едничкото си женско чадо,
	така прекрасно, сладко, младо,
	че той в безнравствена забрава
	поискал да я обладава.
	Развратна тя, бащата — дважди,
	кръвосмесителните жажди
	греха превръщат постепенно
	в съжителство обикновено.
	А хубостта на дъщерята,
	известна вредом по земята,
	подмамва не един, не двама
	да искат таз порочна дама;
	затуй баща й, с цел да може
	да я опази в свойто ложе
	и страх в женихите да всява,
	измислил заповед такава:
	че който щерка му желае,
	а няма ум да разгадае
	една особена загадка,
	присъдата му ще е кратка,
	но, убеден съм, твърде ясна
	при тази гледка свръхужасна.
N	Сочи главите, набодени на копия пред двореца.
	Какво ще стане подир туй,
	ти, зрителю, сам виж и чуй!

N	Излиза.


>>	Първа сцена

N	Пак там.
N	Влизат Антиох и Перикъл със свитите си.

	__АНТИОХ__
	Добре осведомен си, вярвам, млади
	царю на Тир*, за страшната опасност,
	[* _Тир_ — финикийски град — в днешен Ливан — прочут в миналото със своята търговия и производство на пурпур.]
	срещу която тръгваш?

	__ПЕРИКЪЛ__
			Да, напълно,
	могъщи Антиохе, но за мене
	печалбата е толкова голяма,
	че и смъртта ми капка ценност няма!

	__АНТИОХ__
	Свирачи!
N	Музика.
		Доведете дъщеря ми
	в одеждата й сватбена, в която
	и Зевс я би прегърнал! От Луцина*
	[* _Луцина_ (мит.) — римска богиня на светлината и оттук — на раждането, отъждествявана от едни с Юнона, от други — с Диана.]
	получи тя във дар природна хубост,
	а сборът на планетите втъкал е
	във нея всички свои съвършенства!

N	Влиза Дъщерята на Антиох.

	__ПЕРИКЪЛ__
	О, вижте я в таз дреха пъстроцветна
	като самата пролет! Господарко
	на всички качества, пред твоя образ
	отстъпват трите Грации*! О, лик
	[* _Грации_ (мит.) — у древните гърци трите грации — Ефросина, Талия и Аглая — били дъщери на Зевс и олицетворение на женската прелест.]
	прекрасен като книга, във която
	четат се само радост и наслади,
	като че ли тъгата е изтрита
	от страниците й, а злият гняв
	не се е никога съдържал в нея!
	О, богове, направили ме мъж
	и в мойта гръд запалили копнежа
	да вкуся от божествения плод
	на туй дърво небесно, па макар и
	с опасност да загина, помогнете
	на своя син и ревностен служител
	да стигне това щастие, което
	не знае граници!

	__АНТИОХ__
			Царю Перикле,
	пред теб сега…

	__ПЕРИКЪЛ__
			… е блянът зет да стана
	на царя Антиох!

	__АНТИОХ__
			Пред теб сега
	е Хесперидската градина*, пълна
	[* _„… Хесперидската градина…“_ (мит.) — градина, намираща се „на крайния запад на земния кръг“, в която расла ябълка, даваща златни плодове. Тя била пазена от Хесперидите, дъщери на бога на Вечерницата — Хеспер. Открадването на златните ябълки е единадесетият подвиг на Херакъл.]
	със ябълки от злато, но която
	е пазена от дракон, бълващ смърт.
	Видът й те подмамва да посегнеш
	и завладееш дивната й сладост,
	ала помни: за този свой ламтеж
	при неуспех ще трябва да умреш!
	От слух привлечени, от страст обзети,
	сега със неми устни тези клети
	ти казват, че от жажда за любов
	днес стряха им е звездният покров,
	и шепнат ти: „На брой сме доста вече.
	Отказвай се, отказвай се, човече!“

	__ПЕРИКЪЛ__
	Благодаря ти, славни Антиохе,
	задето ми припомни, че съм смъртен
	и мойта плът — със тяхната еднаква —
	подготви за което я очаква,
	показвайки й сякаш в огледало
	нетрайността на всяко земно тяло!
	И тъй, за завещание е време
	и както смъртникът, щом взор възземе
	към небесата вече, в миг престава
	да се държи за всяка мирска слава —
	ценена преди туй! — така и аз
	оставям: мир и щастие на вас
	и на човеците с добро в сърцето;
	богатствата си на пръстта, отдето
	излезли са; а чистия си плам,
	очарователна принцесо — вам!
	И тъй, готов за смърт или живот,
	загадката ти чакам, Антиохе!

	__АНТИОХ__
	Презрял съвета ми, чети тогава!
N	Хвърля му свитък.
	Не ми ли кажеш скритото във нея,
	като на тез кръвта ти ще пролея!

	__ДЪЩЕРЯТА__
	От толкоз други по-щастлив бъди!
	След толкоз победени победи!

	__ПЕРИКЪЛ__
	Като безстрашен рицар влизам в бой
	и ничие подсказване не искам
	освен това на своята любов!
N	Чете.
C>
P>
	„Не съм змия, но в своя път
	аз майчина прояждам плът*.
	[* _“… не съм змия… прояждам плът…"_ — съществувало по Шекспирово време ненаучното убеждение, че змиите се раждат, като прояждат плътта на майка си.]
	Подирих другаде съпруг,
	намерих го до мене тук.
	Как може син, баща и мъж
	да бъдат в него наведнъж,
	а майка, щерка и жена
	да са събрани в мен една?
	Дай отговор на таз задача
	или готви се за палача!"
P$
C$
N	Настрани.
	Горчи тоз цяр накрая! Но, о, сили,
	които сте дарили небесата
	с безчет очи, за да следят отгоре
	човешките дела, защо не сте ги
	забулили за вечни времена,
	ако е вярно туй, което прави
	при четене ликът ми да бледнее?
	О, лъчезарна, любех те, понеже
	отвън бе дивно твоето ковчеже,
	но то оказа се претъпкан склад
	на всякакви пороци и разврат,
	и аз от теб отвръщам се, защото
	не може да се счита чист от злото
	тоз, който казва: „Грях живее тука!“
	и все таки на портата му чука.
	Ти лютня си, чиито струни-чувства,
	докоснати за музика законна,
	способни са да смъкнат небесата
	и да накарат боговете висши
	във унес да я слушат; но така,
	разстроена за мерзостна наслада,
	ти караш да танцува само ада!
	Заклевам се, не те желая вече!

N	Обръща се към дъщерята на Антиох.

	__АНТИОХ__
	Царю, докоснеш ли я, смърт те чака!
	Законът ни е строг по тази точка,
	тъй както и по другите. И тъй
	на нашата загадка ключа дай
	или мисли за близкия си край!

	__ПЕРИКЪЛ__
	Велики господарю, много рядко
	ний слушаме с охота за греха си,
	охотно вършен. Не на мен се пада
	да порицавам твоите постъпки.
	Разумно е да се държи затворен
	тефтерът със делата на царете:
	изреченият царски грях е вятър,
	наблъскващ прах в очите на монарха,
	а ползата е никаква, защото
	след него вече пази се окото
	и спира с клепки дразнещия порив
	на въздуха. Безоката къртица
	издига купчини към небесата,
	за да им каже, че човекът тъпче
	земята твърде силно; и умира
	заради тях. Царете богове са —
	те правят си, каквото им хареса.
	За туй, че Зевс бил имал волни нрави,
	кой упрек би посмял да му отправи?
	Ти знаеш се и туй на теб ти стига —
	защо ненужна глъчка да се вдига?
	Обича всеки себе си, нали?
	Главата си да пазя, позволи!

	__АНТИОХ__ _(настрани)_
	О, само да я имах таз глава!
	Разкрил е мойта тайна! Но ще трябва
	да му говоря ласкаво… Царю,
	макар че според нашия закон,
	понеже даде отговор неверен,
	би трябвало да ти прекъснем дните,
	надеждата, която се разлиства
	от ствол, великолепен като твоя,
	ни кара да постъпим другояче;
	отпускаме ти срок четирсет дни,
	за да отключиш нашата загадка.
	Успееш ли, таз милост ще ти каже,
	че много сме те искали за зет.
	Гостувай ни в двореца дотогава,
	тъй както твоят сан го заслужава!

N	Излизат всички освен Перикъл.

	__ПЕРИКЪЛ__
	О, как любезността се престарава,
	когато като хитър лицемер
	облича снежен плащ грехът ни чер!…
	Да бях уверен, че съм изтълкувал
	загадката ти грешно, в никой случай
	не бих допуснал, че си тъй порочен,
	та с връзка кръвосмесна да погубиш
	душата си! Но ти си в също време
	баща и син поради свойте грешни —
	съпружески, не бащински! — прегръдки
	със дъщеря ти, а пък тя развратно
	се въплотява в майка си, понеже
	с мъжа й блудства в нейното легло.
	Яд църкате по змийски ти и тя,
	макар и да се храните с цветя!
	Прощавай, Антиохио, защото
	известно е, че иде зло след злото!
	Тоз, който тъне в мрака на разврата,
	гаси със всички средства светлината
	и гдето е сластта, смъртта е там,
	неотделима като дим от плам!
	С коварства и отрови не от лани
	грехът като със щитове се брани,
	затуй наместо в гроба чер да легна,
	опасността чрез бягство ще избегна!

N	Излиза.
N	Влиза отново Антиох.

	__АНТИОХ__
	Решено е: главата му ще взема,
	защото мойта тайна е разбулил.
	Позора ми той няма да тръби!
	Не искам да разказва по света,
	че Антиох потънал е до шия
	в отблъсващ грях! Към действие тогаз
	Ще падне той, за да не рухна аз!…
	Да дойде някой!

N	Влиза Талярд.

	__ТАЛЯРД__
			Моля, господарю?

	__АНТИОХ__
	Талярде, ти си пръв съветник наш,
	делили сме най-скритното си с тебе.
	За твойта вярност ще те повишим.
	Това отрова е; туй тука — злато.
	Нареждаме ти да убиеш този
	омразен тирски цар. Защо, не питай!
	Желаем го и толкоз! Отговаряй:
	направено?

	__ТАЛЯРД__
			Направено, царю!

	__АНТИОХ__
	Достатъчно!
N	Влиза Вестител.
			Отдъхвайки си, казвай,
	какво те е накарало да бързаш!

	__ВЕСТИТЕЛЯТ__
	Перикъл, царят тирски, е избягал!

	__АНТИОХ__
	Ако желаеш да останеш жив,
	лети подире му като стрела,
	отправена от опитен стрелец
	към точката в мишената, и тука
	върни се само ако ще ми кажеш,
	че е убит!

	__ТАЛЯРД__
			Царю, ако го зърна
	пред себе си на пистолетен изстрел*,
	[* _„… на пистолетен изстрел…“_ — един от характерните Шекспирови анахронизми.]
	отписан е от този свят! Отивам!

	__АНТИОХ__
	На добър час!
N	Талярд излиза.
			Дордето жив е той,
	не ще намеря никъде покой!

N	Излиза.


>>	Втора сцена

N	Тир. Дворецът на Перикъл.
N	Влиза Перикъл.

	__ПЕРИКЪЛ__ _(към слугите зад сцената)_
	… И никой да не ни безпокои!…
	Отде се взеха тези тежки мисли
	и меланхолията сивоока
	защо ми стана гостенка тъй честа,
	че нито денем, слънцето додето
	тържествено пътува по небето,
	ни в тиха нощ, когато всяка грижа
	би трябвало да спи, намирам мир?
	Забави тук ухажват моя взор,
	а пък заплахата е там далече,
	във Антиохия, и тук не вярвам
	да ме достигне нейната ръка;
	но нито удоволствията могат
	да ме зарадват, ни далечината —
	да ме успокои. Така е то:
	гнетът във нас, заченат от страха ни,
	намира после в мисълта ни дойка
	и опасенията ни от нещо
	порасват в мерки то да се избегне.
	Такъв е моят случай: Антиох,
	чиято мощ е толкоз по-голяма
	от моята, че може да извърши
	със мене туй, което пожелае,
	ще се бои, че аз ще го издам,
	дори и да му дам безбройни клетви,
	че ще мълча; и няма полза в туй
	да му оказвам почести, щом смята,
	че искам да покажа на земята
	безчестието му. Под явно дело
	ще иска той да скрие туй, което,
	ако разчуе се, ще го посрами:
	ще връхлети над моя Тир с такова
	внушително разгъване на сили,
	че ужас храбростта ни ще изпие
	и без отпор ще бъдем бити ние,
	а мойте поданици ще пострадат
	без никаква вина. За тях си мисля,
	а не за себе си. Какво съм аз?
	Корона на дърво, която трябва
	да брани корена, от който смуче
	живота си. Страхът за този корен
	болезнено пронизва мойта гръд,
	преди със меч да стори туй врагът!

N	Влизат Хеликан и други Сановници.

	__ПЪРВИ САНОВНИК__
	Да осени духа ти свят покой!

	__ВТОРИ САНОВНИК__
	И щом се върнеш, в теб да бъде той!

	__ХЕЛИКАН__
	Мълчете! Нека опитът говори!
	Ласкателството вредно е за царя,
	защото като мех греха раздухва
	в душата му. Той мъничка искра е,
	а то разпалва я във буен огън.
	Затуй изпълненият с почит упрек
	е много по-полезен за царете,
	които хора са и — като хора —
	способни да грешат. С тез мирни речи
	лицеприятието в твоя двор
	воюва срещу тебе, господарю!
	Сега ме накажи или помилвай —
	по-нисък под не виждам тук за мене
	от камъка под моите колене!

N	Коленичи.

	__ПЕРИКЪЛ__
	Останалите да излязат всички!
	Идете на пристанището, вижте
	товаренето как върви и после
	върнете се пак тука!
N	Сановниците излизат.
			Хеликане!
	Погледай ме добре: какъв изглеждам?

	__ХЕЛИКАН__
	Изпълнен с гняв, велики господарю.

	__ПЕРИКЪЛ__
	Това е царски гняв — как тъй посмя
	езикът ти във мен да го събуди?

	__ХЕЛИКАН__
	Как смеят да поглеждат към небето
	растенията, хранени от него?

	__ПЕРИКЪЛ__
	Животът ти е в моята ръка —
	ти знаеш туй!

	__ХЕЛИКАН__
			Сам брадвата наточих.
	Остава да замахнеш!

	__ПЕРИКЪЛ__
			Изправи се!
	Седни до мен! Ласкател ти не си
	и аз съм ти признателен, сам виждаш.
	Опазил Зевс царете от това
	да слушат все хвалебствени слова!
	Служителю на краля, който с мъдрост
	превръщаш своя крал във свой служител,
	какво да правя? Казвай!

	__ХЕЛИКАН__
				Да търпиш
	товара, който сам си си наложил!

	__ПЕРИКЪЛ__
	Говориш като лекар, който дава
	на болния лекарство, от което
	той сам не би отпил. Щом тъй е, слушай!
	Аз бях във Антиохия, където
	опитах — както знаеш — пред лицето
	на смъртната опасност да спечеля
	ръката на неземна хубавица,
	която, мислех си, ще ми дари
	чеда такива, че да бъдат помощ
	за царя ти и радост за народа.
	Лицето й за мене беше чудо
	над всички чудеса, ала отвътре —
	ухо ми дай! — оказа се тя черна
	като кръвосмешение! Баща й,
	разбрал, че тайната им е разкрита,
	не ме погуби, а ме приласка,
	но знайно е това: тежко томува,
	когото едновластникът целува!
	Страхът ме облада и аз побягнах,
	закрилян от нощта. Тук, в Тир, размислих
	над случилото се и над онуй,
	което бе възможно да се случи:
	тиран е Антиох, а у тирана
	страхът расте като заразна рана —
	ако страхува се, че аз ще кажа
	на глашатая-въздух, с колко кръв
	на короновани е заплатена
	покварата на ложето му, той
	ще тръгне — под предлог, че е обиден —
	с войските си към нашата страна;
	и точно туй изпълва ме с печал,
	че зарад моята — така да кажем —
	вина ще си изпатят много тирски
	невинни поданици и сред тях
	и ти самият, който ме упрекна
	за туй, че съм печален…

	__ХЕЛИКАН__
				Да, уви!

	__ПЕРИКЪЛ__
	… Туй моя сън краде и не допуска
	кръвта до мойте бузи, като пълни
	ума ми все с въпроса, как могъл бих
	да спра навреме бурята, която
	заплашва да изтреби всички вас;
	и ненамерил ключ към таз задача,
	свой дълг намирам в туй да ви оплача!

	__ХЕЛИКАН__
	Понеже сам ми каза да говоря,
	свободно ще го сторя, господарю.
	Ти с право се боиш от Антиоха —
	тиран е той: с война или с коварство
	ще стори всичко, за да те погуби.
	Затуй на път тръгни, царю, и странствай,
	дорде забрави той за своя гняв
	или безмилостната Парка* среже
	[* _Парка_ (мит.) — трите Парки били в римската религия богини на човешката участ: едната предяла нишката на живота, втората я прокарвала през превратностите на съдбата, а третата я прерязвала.]
	живота му. Властта си дай на друг,
	а този друг решиш ли да съм аз,
	ще имаш преданост до сетен час!

	__ПЕРИКЪЛ__
	На теб аз вярвам, но какво ще стане,
	ако на трона ми посегне той?

	__ХЕЛИКАН__
	Тогаз ще смесим кървите си в таз,
	която е родила всички нас!

	__ПЕРИКЪЛ__
	Щом тъй е, сбогом, Тир! Платно насочвам
	към Тарс*, където ще очаквам вести
	[* _Тарс_ — град в днешна Южна Турция.]
	от тебе и в зависимост от тях
	ще действам по-нататък. Свойте грижи
	за благото на тирския народ
	възлагам върху теб, чиято мъдрост
	ще понесе теглото им… Без клетви!
	За честния и думата обет е —
	едното който стъпква, стъпква двете!
	Макар в далечни орбити, ний двама,
	далеч дори от мисъл за измама,
	ще бъдем: ти — мой ревностен служител,
	аз — помнещ твойта вярност повелител!

N	Излизат.


>>	Трета сцена

N	Тир. Пред двореца на Перикъл.
N	Влиза Талярд.

	__ТАЛЯРД__
	Значи това е Тир, а това — дворецът му. Тук трябва да убия цар Перикла и ако не го сторя, мога да съм сигурен, че вкъщи ме чака бесилката. Лоша ми е работата. Разбирам, че е бил мъдър и опитен оня, който, запитан от царя каква милост иска, отговорил, че иска само царят да не му казва тайните си. Да, сега ми става ясно, че е имал основания да го иска, защото, когато един цар заповяда на слугата си да стане злодей, той е длъжен да стане такъв по силата на своята клетва към него… Ш-шт, пристигат местните велможи!

N	Влизат Хеликан, Ескан и други Сановници.

	__ХЕЛИКАН__
	Достатъчно ме питахте, велможи,
	за бързото отплаване на царя.
	Скрепеното с печати пълномощно
	ви казва, че заминал е да странства.

	__ТАЛЯРД__ _(настрани)_
	Какво? Заминал?

	__ХЕЛИКАН__
	Все пак, ако учудва ви, че той
	е тръгнал, без да се сбогува с вас,
	по туй могъл бих да ви осветля:
	Във Антиохия, където той…

	__ТАЛЯРД__ _(настрани)_
	Какво „във Антиохия“? Да чуем!

	__ХЕЛИКАН__
	… наскоро беше, Антиох велики,
	защо не знам, го е възненавидил —
	или поне той имаше туй чувство —
	и смятайки, че в нещо е сгрешил,
	реши да му покаже, че се кае,
	отдавайки се на моряшки труд,
	при който всеки миг ни плаши с гибел.

	__ТАЛЯРД__ _(настрани)_
	Нарежда се! Сега и да поискам,
	не ще умра обесен! Моят цар
	таз вест за него с радост ще изслуша:
	в морето ще умре, щом не на суша!…
	Ще се представя… Мир и здраве вам,
	велможи тирски!

	__ХЕЛИКАН__
			Мир на теб, Талярде,
	посланико на Антиох Сирийски!

	__ТАЛЯРД__
	От него съм изпратен със писмо
	до царя ви, но тъй като узнах,
	че той е отпътувал в неизвестност,
	налага се писмото си да върна
	на изпращача му.

	__ХЕЛИКАН__
			Не ще е редно
	да го приемем ний, понеже то е
	до царя ни. Ала преди да тръгнеш,
	сърдечно каним те, на весел пир
	да свържем Антиохия и Тир!

N	Излизат.


>>	Четвърта сцена

N	Тарс. Влизат Клеон, Диониза и други.

	__КЛЕОН__
	Ела да седнем, скъпа Дионизо,
	и нека с разкази за чужди скърби
	се постараем да забравим свойта!

	__ДИОНИЗА__
	Тъй както с духане гаси се огън?
	Съпруже, който с пръст запълва яма,
	до нея изкопава по-голяма;
	със скърбите ни същото се случва —
	тъй както храстът, кастрен, по расте,
	потискани, по-буйни стават те!

	__КЛЕОН__
	О, Дионизо, кой гладуващ може
	да крие своя глад, дорде издъхне?
	Не, нека реч от таз уста звучи
	и сълзи да струят от тез очи,
	когато дъх си взимаме за миг,
	за да пробудим с дваж по-жален вик
	небето, изоставило в беда
	от толкоз време своите чеда!
	Аз почвам, безутешен разказвач,
	помагай ми и ти с безгласен плач!

	__ДИОНИЗА__
	Ще се опитам!

	__КЛЕОН__
			Спомняш ли си, скъпа? —
	Преди години Тарс, над който аз
	управител, уви, съм оттогаз,
	бе град, над който сякаш бе изляло
	рога си Изобилието* — толкоз
	[* _„… рога си Изобилието…“_ (мит.) — козият рог на нимфата Амалтея имал свойството да излива от себе си всичко, което пожелаел неговият притежател. Рогът на изобилието бил атрибут на много гръцки божества като Гея, Фортуна, Плутос.]
	богатства по стъгдите му течаха;
	под кулите му, върхове заболи
	във облаците, всеки чужденец,
	омаян, спираше; мъже, жени
	по улиците му, в одежди скъпи,
	се отразяваха едни във други;
	а пък трапезите му — до една
	отрупани, и повече с храна
	за погледа, не толкоз за стомаха;
	и тъй кесиите ни пълни бяха,
	че, горди, не желаехме да знаем
	за думи като „помощ“ или „заем“!

	__ДИОНИЗА__
	Тъй беше!

	__КЛЕОН__
		А какво небето стори!
	Устата, на които неотдавна —
	макар отдавайки им всичко свое —
	земя, вода и въздух безуспешно
	се мъчеха с храна да угодят,
	напукани са от неупотреба,
	подобно домове без хора в тях!
	Да, две лета след времето, когато
	не можеха без новости готварски
	за тънкия си вкус, чуй как днес просят
	коричка хляб и колко й се радват!
	А майките, обръщащи тогава
	света наопаки, за да изхранят
	чедата си със лакомства най-редки,
	сега от глад готови са сами
	любимите си рожби да ядат;
	и с толкоз остри зъби е гладът,
	че хвърлят жребий двойката стопани,
	кой другия ще трябва да нахрани!
	Тук плаче мъж, а там жена ридае,
	измират хората като мухи
	и който още жив е, няма сили
	в земята да зарови свойте мили!
	Не е ли тъй?

	__ДИОНИЗА__
		Свидетелстват, че тъй е,
	лицата ни, на черепи прилични!

	__КЛЕОН__
	О, тънещи в охолство градове,
	сред шум от пиршества плача ни чуйте:
	днес пием ний от таз горчива чаша —
	възможно е тя утре да е ваша!

N	Влиза Сановник.

	__САНОВНИКЪТ__
	Управителят где е?

	__КЛЕОН__
			Ей го тук.
	Излей си бързо горестните вести!
	На радостни не се надявам вече.

	__САНОВНИКЪТ__
	Видяхме многоброен флот да влиза
	във залива!

	__КЛЕОН__
			Така и предполагах.
	Бедите никога сами не идат —
	те водят си наследнички, които
	да доведат делата им докрай.
	Знам, някоя съседна нам държава
	глада във Карс желае да използва,
	за да сломи безсилната ни мощ
	и победи мен, слабия, когото
	да победиш, не носи вече слава!

	__САНОВНИКЪТ__
	Напразен е страхът ти, господарю —
	по белите им флагове личи,
	че идат със добри, не с лоши цели.

	__КЛЕОН__
	Наивнико, не си ли чувал ти,
	че хитростта със външност най блести?
	Но нека идат със каквото щат!
	Добре дошъл е даже и врагът!
	От ниско се не пада. А пък ние
	най-долу сме… Върви и съобщи
	на вожда им, че чакаме го тук,
	за да узнаем кой е, отгде иде
	и със какво!

	__САНОВНИКЪТ__
			Отивам, господарю!

N	Излиза.

	__КЛЕОН__
	Ако е с мир, наш гост ще бъде той,
	ако е с меч… безсилни сме за бой!

N	Влиза Перикъл, следван от Свита.

	__ПЕРИКЪЛ__
	Управителю — казано ни беше,
	че ти управител на тоя град си, —
	от числената мощ на моя флот
	като от фар недей се заслепява!
	До Тир далечен долетя вестта
	за бедствието ви, което тука
	видяхме да върлува над града.
	Не идем ний да сипем нова скръб
	във сълзите, а носим ви утеха.
	Тез кораби — които ти навярно
	представяш си натъпкани с бойци
	като коне троянски* — носят жито,
	[* _„… коне троянски…“_ — „Илиадата“ разказва как след дълга неуспешна обсада на Троя гърците изработили един дървен кон, в чиято кухина се скрили техни бойци. Троянците сами вмъкнали коня в крепостта си и през нощта войниците излезли от него и ударили защитниците на стените откъм гърба, което довело до опожаряването на Троя.]
	за да нахранят и спасят от глад
	останалите живи в твоя град!

	__ВСИЧКИ__
	Закриляйте го, гръцки богове!
	За него коленичим!

N	Падат на колене.

	__ПЕРИКЪЛ__
				Не, станете!
	Не щем ний почести, а само дружба
	и тих приют за кораби и хора.

	__КЛЕОН__
	Туй само искай! И ако във Тарс
	гостоприемство някой ти откаже
	или окаже се неблагодарен
	във мисъл само — даже да се случи
	от моите близки, аз самият даже —
	за тоз му черен грях да го накаже
	проклятие небесно и човешко!
	Но грях такъв към теб додето няма —
	а няма и да има, убеден съм, —
	спасителю, народът ми и аз
	те каним да останеш гост у нас!

	__ПЕРИКЪЛ__
	Благодаря. Оставам тук, додето
	усмихнато погледне ме небето.

N	Излизат.


>	Второ действие
>>

N	Влиза Гауер.

	__ГАУЕР__
	Видяхте сред царе как може
	един да спи в развратно ложе,
	а друг човечно да протяга
	към ближния десница блага.
	За него се не бойте вие —
	той всички пречки ще надвие,
	защото ви доказва мойто
	повествование, че който
	във смътни дни е с бистри цели,
	трошица дал, хамбар печели.
	Тоз благ владетел, на когото
	аз искам искрено доброто,
	е още в Тарс, от всички тачен,
	и то по тъй безспорен начин,
	че даже статуя красива
	градът във памет му отлива.
	Но вест донася лош обрат
	и Гауер дръпва се назад.

				__ПАНТОМИМА__
N	От едната страна влизат, разговаряйки, Перикъл и Клеон, следвани от свита. От другата страна влиза Вестител, носещ писмо за Перикъл. Перикъл показва писмото на Клеон, възнаграждава вестителя и го посвещава в рицарство. Перикъл и Клеон излизат в различни посоки.

	Добрият Хеликан в туй време
	на тирския престол не дреме,
	не е той търтей, да се храни
	със капки мед, от други сбрани,
	а лошото плеви, защото
	желае да кълни доброто.
	За идването на Талярда
	във Тарс той пише и макар да
	е Тарс далеч, Периклу дава
	съвет отново да отплава.
	Съвета му Перикъл чува
	и пак се впуска да пътува,
	но гръм разцепва нощ беззвездна —
	вълни над него, долу бездна! —
	и корабът му в миг разбит е
	и става плячка на вълните.
	По чудо някакво голямо
	Перикъл оцелява само
	и носи се натам, където
	го тласка — яростно — морето.
	Но на Фортуна* й дотяга
	[* _Фортуна_ (мит.) — римска богиня на щастието, случая и успеха.]
	да го измъчва и веднага
	пред взора му се бряг явява
	и той на него се спасява.
	И ето го. Оттук натам
	да действа и говори сам!

N	Излиза.


>>	Първа сцена

N	Пентаполис*. Край брега.
	[* _Пентаполис_ — т.е. Петоградие — название, давано в древността на пет града в днешна Киренайка: Береника, Арсиноя, Птолемаис, Кирене и Аполония.]
N	Влиза — мокър до кости — Перикъл.

	__ПЕРИКЪЛ__
	Успокоете се, звезди сърдити!
	Дъжд, вятър, гръм, спомнете си, че ний сме
	от вещество, безсилно пред гнева ви!
	Аз, верен на човешката природа,
	оставям се на вашата угода.
	Морето дълго би ме о скалите
	и мята ме от бряг на бряг без жалост,
	за да почувствам по-добре смъртта си.
	Не стига ли на гордите ви сили,
	че цар един от всичко сте лишили?
	Избягнал водовърти и подмоли,
	за тиха смърт на суша той ви моли!

N	Влизат трима Рибари.

	__ПЪРВИ РИБАР__
	Хайде, дрипо мокра, постръквай се!

	__ВТОРИ РИБАР__
	Стига си зяпал, върви да изтеглиш мрежата!

	__ПЪРВИ РИБАР__
	Чуваш ли бе, задник кърпен?

	__ТРЕТИ РИБАР__
	А? Какво каза?

	__ПЪРВИ РИБАР__
	Какво си се вдървил! Тръгвай, додето не съм обърнал дебелия край!

	__ТРЕТИ РИБАР__
	Ума ми е все в тия, дето морето ги грабна пред очите ни.

	__ПЪРВИ РИБАР__
	Вярно, и на мене сърцето ми се късаше, като ги слушах, бедните, да ни молят за помощ, когато ние на себе си едва смогвахме да помогнем.

	__ТРЕТИ РИБАР__
	Аз какво ви казах, като видяхме морската свиня* да играе? За нея говорят, че е хем риба, хем месо. Чума да ги тръшне тия животни! Колкото пъти ги видя, знам, че ще се наквася! Как могат да живеят рибите във водата, а?
	[* _Морска свиня_ — вид делфин.]

	__ПЪРВИ РИБАР__
	Както човеците — на суша. Големите ядат малките. Вземи някой от днешните алчни богаташи — не ти ли прилича на кит, който си играе да гони пред себе си стадото от дребни рибки, докато накрая ги глътне на един залък. Чувал съм за някои сухоземни китове, дето не си затварят лакомата паст, докато не лапнат цяла енория с черковата й, камбанарията, камбаните и всичко друго!

	__ПЕРИКЪЛ__ _(настрани)_
	Добро сравнение!

	__ТРЕТИ РИБАР__
	Аз, ако съм клисар, ще гледам него ден да съм на звънарната.

	__ВТОРИ РИБАР__
	Защо?

	__ТРЕТИ РИБАР__
	Защото, като ме глътне и попадна в търбуха му, така ще раздрънкам камбаните вътре, че той, за да се отърве от звъна, ще повърне и камбани, и камбанария, и черкова, и енория. Но ако нашият цар, Добрия Симонид, послушаше съвета ми…

	__ПЕРИКЪЛ__ _(настрани)_
	Добрия Симонид?

	__ТРЕТИ РИБАР__
	… щяхме да очистим страната от тези търтеи, дето грабят меда на пчелите.

	__ПЕРИКЪЛ__ _(настрани)_
	Как тези рибари от водите морски
	измъкват пример за делата хорски
	и във царствата на хриле и перки
	за земните недъзи търсят мерки!…
	Добър ви ден, о, честни риболовци!

	__ВТОРИ РИБАР__
	Какво искаш да кажеш, честни нещастнико? Ако ще е добър като този, дето се е паднал на тебе, по-добре да го зачеркнем от календара — никой няма да заплаче по него!

	__ПЕРИКЪЛ__
	Морето, както виждате, изхвърли
	на този бряг…

	__ВТОРИ РИБАР__
	Сигурно добре е препило снощи, щом те е изхвърлило!

	__ПЕРИКЪЛ__
	Смилете се над едного, с когото
	вълните си играха като с топка
	по равното игрище на морето!
	Добри бъдете — помощта ви проси
	един, непросил никога!

	__ПЪРВИ РИБАР__
	Значи не знаеш да просиш? Жалко, защото в тази наша Гърция има някои, дето с просене си изкарват повече, отколкото ние — с труд.

	__ВТОРИ РИБАР__
	А риба поне знаеш ли да ловиш?

	__ПЕРИКЪЛ__
	И туй не съм опитвал.

	__ВТОРИ РИБАР__
	Тогава непременно ще пукнеш от глад, защото в наши дни човек не може да добие нещо, ако не знае да залага мрежи и хвърля въдици.

	__ПЕРИКЪЛ__
	Какво бях някога, забравих вече,
	ала какво съм днес, добре усещам —
	един човек, до костите премръзнал.
	Съсирекът в студените ми жили
	едва намира топлинка да сгрее
	езика ми за думичката „помощ“!
	Смилете се над мен, а ако не,
	като човек зарийте ме поне!

	__ПЪРВИ РИБАР__
	Да те зарием ли? Какво говориш? Дръж тази наметка! Завий се с нея! Ха така! Здрав и прав, за смърт ще приказва! Хайде, ще дойдеш у дома и ще има за тебе месо в празник, риба през постите, а от време на време и палачинки за подслаждане на душата. И ще ни бъдеш желан гост.

	__ПЕРИКЪЛ__
	Благодаря ти, друже.

	__ВТОРИ РИБАР__
	Чакай, приятелю! Кой казваше, че не умеел да проси?

	__ПЕРИКЪЛ__
	Аз само ви помолих.

	__ВТОРИ РИБАР__
	А, само си ни помолил? Тогава и аз ще се науча да моля, без да прося, и тъй ще отървавам камшика.

	__ПЕРИКЪЛ__
	Тук, значи, който проси, бива бит?

	__ВТОРИ РИБАР__
	О, не всички, приятелю, не всички! Инак нямаше да има по-добра служба от тази на градския бияч… Отивам да изтегля мрежата.

N	Излиза заедно с Трети рибар.

	__ПЕРИКЪЛ__ _(настрани)_
	Как хубаво подхожда на труда им
	таз честна тяхна веселост!

	__ПЪРВИ РИБАР__
	Я, кажи, господине, знаеш ли в коя страна си попаднал?

	__ПЕРИКЪЛ__
	Не зная.

	__ПЪРВИ РИБАР__
	Тогава ще ти кажа. Ти се намираш в Пентаполис, където царува Добрия Симонид.

	__ПЕРИКЪЛ__
	„Добрия Симонид“ — така ли всички
	му викате?

	__ПЪРВИ РИБАР__
	Така. И той си го е заслужил с мирно царуване и добродетелно управление.

	__ПЕРИКЪЛ__
	Щастливец-цар е вашият, щом тъй
	нарича го народът ви! Кажи ми,
	далеч ли е дворецът му оттук?

	__ПЪРВИ РИБАР__
	Съвсем наблизо е, има-няма половин ден път. И ще ти кажа още нещо. Той има хубава дъщеря и утре е рожденият й ден; и по този случай от всички краища на света са пристигнали князе и рицари, за да се състезават в турнир за нейната ръка.

	__ПЕРИКЪЛ__
	Да бях богат, тъй както съм изпълнен
	с желание, бих бил един от тях!

	__ПЪРВИ РИБАР__
	Което не може, не може. Човек, господине, трябва да се простира според чергата си.

N	Влизат отново — теглейки мрежа — Втори и Трети рибар.

	__ВТОРИ РИБАР__
	Идвай да помагаш! Някаква риба се е оплела в мрежата като бедняшка правда в съдилище. Не ще да излезе. Ха, взели я мътните, излезе най-сетне! Я, какво е това? То не било риба, ами някаква броня! Стари доспехи, целите ръждясали!

	__ПЕРИКЪЛ__
	Доспехи? Позволете да ги видя!…
	Фортуно, благославям те, загдето
	след толкоз пречки ми даряваш нещо,
	което може да ми върне всичко!…
	Макар че твоят дар и без това е
	по право мой — добрият ми баща
	на мене тази броня завеща
	със думите: „Пази я, сине мой,
	баща ти тя е пазила във бой!
	Дано от нея нямаш нужда ти,
	но, имаш ли, дано те защити!“
	От тез доспехи аз не се делях,
	дотолкова привързан бях към тях.
	Отне ми ги стихията могъща,
	но ето че отново ми ги връща!
	Не е дотам злощастен този ден,
	щом дарът на баща ми е със мен!

	__ПЪРВИ РИБАР__
	Какво искаш да кажеш, господине?

	__ПЕРИКЪЛ__
	Да ви замоля, хора милостиви,
	да ми дадете тез доспехи вехти.
	Познавах царя, на когото те
	принадлежаха — знакът му е тук;
	той много ме обичаше и аз
	по таз причина искам да ги имам.
	И втора просба: да ме отведете
	във царския дворец, където в тях
	ще се явя като незнаен рицар.
	Да ви платя сега, уви, не мога,
	но ако с мен са висшите звезди,
	успехът ми и вас ще награди!

	__ПЪРВИ РИБАР__
	Какво? Искаш да спечелиш ръката на царската дъщеря?

	__ПЕРИКЪЛ__
	Не, само да покажа свойта храброст.

	__ПЪРВИ РИБАР__
	Че добре, вземай ги и боговете да ти помагат!

	__ВТОРИ РИБАР__
	Само че, приятелю, ние сме ги измъквали тези твои успехи от бурните води. Нашето не бива да се губи, нали така? Нещо да падне и за нас, че да се парализираме и ние. Ако ти потръгне, надявам се, няма да забравиш отде го имаш това.

	__ПЕРИКЪЛ__
	Ще го запомня, вярвай ми!… И тъй,
	благодарение на вас съм вече
	облечен във стомана. При това
	грабливите талази не успяха
	да ми отнемат тази ценна гривна —
	за стойността й ще си купя кон,
	чиито дивни стъпки ще накарат
	да ахне всеки зрител на турнира.
	Но нямам наметало, туй е лошо,
	приятелю…

	__ВТОРИ РИБАР__
	Лесна работа. Ще ти дам най-хубавия си плащ. И собственоръчно ще те заведа в двореца.

	__ПЕРИКЪЛ__
	Напред тогаз! Тоз ден ще ме прослави
	или беда към злото ще прибави!

N	Излизат.


>>	Втора сцена
N	Пентаполис. Дворът на Симонид.
N	Алея, водеща към арената. Встрани шатър.
N	Влизат Симонид, Таиса, Сановници, Свита.

	__СИМОНИД__
	Дали участниците са готови?

	__ПЪРВИ САНОВНИК__
	Готови, господарю, и очакват
	пристигането ти, за да преминат
	във шествие пред теб.

	__СИМОНИД__
				Да им се каже,
	че тук сме с дъщеря си, чийто празник
	ний честваме със днешния турнир,
	дете на Красотата, рядък чар,
	изпълващ със възхита млад и стар!

N	Излиза един Сановник.

	__ТАИСА__
	Мой царствени родителю, едва ли
	заслужила съм твоите похвали!

	__СИМОНИД__
	Похвалите са нужни. Ний, царете,
	сме пръстени с лика на боговете
	и както пръстените помътняват,
	ако не са почиствани, тъй ние,
	ако не сме почитани, сивеем…
	Но да започнем! Теб се пада, дъще,
	тук всеки рицар с неговото мото
	да видиш и приемеш в тържеството.

	__ТАИСА__
	Охотно ще го сторя, драги татко.

N	Двамата заемат местата си под шатъра. Започва шествието на рицарите, при което всеки рицар е предшестван от паж, който показва щита му на принцесата. Преминава Първи рицар.

	__СИМОНИД__
	Кажи, отде е този първи рицар?

	__ТАИСА__
	От Спарта*, татко, и на своя щит
	[* _Спарта_ — древен гръцки град, столица на Лакония, надвила съперничещата й Атина след дългогодишна война (404 г.пр.н.е.).]
	той има негър, който се пресяга
	към слънцето; а надписът под него
	гласи така: „Lux tua — vita mini“*.
	[* _„Lux tua — vita mini“_ (лат.) — Твоята светлина е живот за мене.]


	__СИМОНИД__
	Обича те, щом ти си му животът!
N	Преминава Втори рицар.
	А кой е този?

	__ТАИСА__
			Македонски цар.
	Рисунката му представлява дама,
	която побеждава рицар в броня;
	а пък девизът му на италиански
	гласи: „Più per dolcezza che per forza“*.
	[* _„Piu per dolcezza che per forza“_ (итал.) — Повече с нежност, отколкото с насилие.]

N	Преминава Трети рицар.

	__СИМОНИД__
	А тоз?

	__ТАИСА__
		От Антиохия е той.
	На щита му изписана е грива,
	развята върху шлем, със текст: „Me pompae
	provexit apex“*.
	[* _„Me pompae provexit apex“_ (лат.) — Върхът на славата ме доведе.]

N	Преминава Четвърти рицар.

	__СИМОНИД__
			Този герб какъв е?

	__ТАИСА__
	Обърната надолу факла с надпис
	под него: „Qui me alit, me extinguit“*.
	[* _„Qui me alit, me extinguit“_ (лат.) — Който ме подхранва, той ме и глези.]


	__СИМОНИД__
	Туй намек е за дамата красива —
	тя само и разпалва, и убива.

N	Преминава Пети рицар.

	__ТАИСА__
	А петият пък има за емблема
	ръка, обвита в облаци, която
	опитва с пробен камък късче злато,
	под свитък с мото: „Sic spectanda fides“*.
	[* _„Sic spectanda fides“_ (лат.) — Тъй се изпитва верността.]

N	Преминава Перикъл, в доспехи, без паж.

	__СИМОНИД__
	А кой е този шести и последен,
	непридружен от паж, но тъй изящно
	поднесъл своя щит към тебе, дъще?

	__ТАИСА__
	Изглежда чужденец. За знак той има
	изсъхнал клон, зелен на края само,
	над лента, казваща: „In hac spe vivo“*.
	[* _„In hac spe vivo“_ (лат.) — С тази надежда живея.]

	__СИМОНИД__
	Добър девиз — от бедността си той
	надява се чрез теб да се възмогне.

	__ПЪРВИ САНОВНИК__
	Така ръждясал външно, ще е нужно
	да блесне с много вътрешни достойнства,
	ако желае нашите похвали.
	Прилича повече на някой, който
	не копие въртял е, а тояга.

	__ВТОРИ САНОВНИК__
	Да, странник е, щом в толкоз странен вид
	явява се на тъй висок турнир!

	__ТРЕТИ САНОВНИК__
	Ще лъсне с прах ръждивата си броня,
	когато някой смъкне го от коня!

	__СИМОНИД__
	Тъй съдят за духа по външността
	умът припрян и бързата уста.
	Но рицарите вече са готови —
	местата си да вземем, дъще моя!

N	Всички излизат.
N	Зад сцената — силни викове, придружаващи успехите на бедния рицар.


>>	Трета сцена

N	Пентаполис. Зала в двореца.
N	Влизат Симонид, Таиса, Маршал, Сановници, Дами, Рицари, участвали в турнира, и Свита.

	__СИМОНИД__
	Достойни рицари, да казвам тук,
	че сте добре дошли, ще е излишно,
	а бойната ви ловкост да изтъквам,
	ще бъде — мисля — неуместен увод
	към книгата на вашите дела,
	понеже подвигът се хвали сам.
	Но пир без смях е като пир през пости,
	бъдете всички тук желани гости!

	__ТАИСА__
	А ти си моят най-желан от всички.
	Венец на победител аз ти давам
	и цар на този пир те назовавам!

	__ПЕРИКЪЛ__
	Принцесо, не на своята способност,
	а главно на Фортуна го дължа.

	__СИМОНИД__
	И тъй да е, денят остава твой
	и няма никой тук да ти завиди.
	В изкуствата Природата ни лее
	един за „Браво!“, други за „Добре е“,
	а ти си й отливък най-успешен.
	Седни до мене тука, дъще моя,
	понеже си царица на пира.
	Маршале, всички други нека седнат
	във съответствие със своя сан.

	__РИЦАРИТЕ__
	Благодарим ти за честта, царю!

	__СИМОНИД__
	За рицарската доблест аз милея —
	небето мрази, който мрази нея!

	__МАРШАЛЪТ__
	За теб е, рицарю, туй място тук.

	__ПЕРИКЪЛ__
	За него по-достоен ще е друг.

	__ПЪРВИ РИЦАР__
	Недей да спориш! Рицари сме всички —
	и чужди са и непознати нам
	към малък гордост, завист към голям!

	__ПЕРИКЪЛ__
	Наистина любезни сте!

	__СИМОНИД__
				Седни!…
N	Настрани.
	Кълна се в Зевса, царстващ над ума ни,
	не ми се хапва — все за него мисля!

	__ТАИСА__ _(настрани)_
	Кълна се в Хера* — властваща над брака,
	[* _Хера_ (мит.) — богиня на брака при гърците; съпруга на Зевс.]
	тук всичко ми е блудкаво пред него!…
	Изглежда ми галантен и изящен.

	__СИМОНИД__
	Обикновен провинциален рицар.
	Е, счупи две-три копия, но инак
	наравно с другите го слагам аз.

	__ТАИСА__ _(настрани)_
	За мен са те стъкло, а той — елмаз!

	__ПЕРИКЪЛ__ _(настрани)_
	Тоз цар така прилича на баща ми
	и спомня ми за неговата слава.
	Край трона му владетели по-малки
	се трупаха като звезди край слънце
	и всеки нов, съгледал го, корона
	прекланяше пред светлата му власт;
	а син му е светулчица една,
	невидима на дневна светлина.
	Да, времето, уви, е цар над всички,
	то люлка наша е и гроб ни става
	и туй, което ще, това ни дава!

	__СИМОНИД__
	Е, весел ли е рицарският кръг?

	__РИЦАРИТЕ__
	Какъв ще бъде, щом е в него царят?

	__СИМОНИД__
	Тогаз от чаша, пълна до ръба —
	вий също свойте напълнете в чест на
	царицата на празника, — аз пия
	за вас, бойци!

	__РИЦАРИТЕ__
			Благодарим, царю!

	__СИМОНИД__
	Но чакайте! Тоз рицар-венценосец
	е тъжен, сякаш приемът ни няма
	разкош, достатъчен, за да подхожда
	на неговата стойност. Дъще моя,
	не го ли виждаш?

	__ТАИСА__
			Виждам го, но туй
	не ме засяга, татко.

	__СИМОНИД__
			Слушай, чедо,
	престолът задължава мен и теб
	да подражаваме на боговете,
	които одаряват ни, когато
	отдаваме им почит. Инак царят
	прилича на комар — звъни до Бога,
	а щом убиеш го, едва се вижда.
	Върви, развесели го! Да, кажи му,
	че вдигам таз наздравица за него!

	__ТАИСА__
	Дали ще ми приляга, мили татко,
	такава свобода към чужденец?
	У нас мъжът жената хладна тачи;
	щом мила е, безсрамница е значи!

	__СИМОНИД__
	Детинщини! Прави каквото казах!

	__ТАИСА__ _(настрани)_
	С голямо удоволствие, кълна се!

	__СИМОНИД__
	И му кажи, че искам да узная
	отде е, от кой род е, как се казва.

	__ТАИСА__
	Баща ми, рицарю, пи пълна чаша
	за теб…

	__ПЕРИКЪЛ__
		Благодаря!

	__ТАИСА__
				… и ти желае
	живот да имаш пълен като нея.

	__ПЕРИКЪЛ__
	Благодаря… За него и за теб!

	__ТАИСА__
	Освен това той би желал да чуе
	отгде си, от кой род и как се казваш.

	__ПЕРИКЪЛ__
	Роден съм в Тир, от знатно потекло съм
	и казвам се Перикъл. Образован
	в науките и в бойните изкуства,
	поех да странствувам, ала морето
	остави ме без кораб и моряци
	и ме изхвърли тук, крушенец жалък.

	__ТАИСА__
	Той, татко, ти отвръща с благодарност.
	Перикъл казвал се. Бил тирски знатен,
	загубил кораб и моряци в буря
	и тук едва спасил се.

	__СИМОНИД__
				Честна дума,
	съчувствам му и ще направя всичко,
	за да прокудя черната му скръб.
	Приятели, защо се бавим още?
	Забавите ни чакат! И в доспехи
	добрият воин знае да танцува.
	И никой да не казва, че звънът им
	не бил приятен за слуха на дами,
	защото знае се, че те обичат
	във танцовата зала и в леглото
	на всеоръжие да бъдем с тях!
N	Танц.
	Една покана явно е навреме,
	когато толкоз присърце се вземе!
	Но тази дама има нужда някой
	да я раздвижи. Гостенино, хайде!
	За рицарите в Тир съм чул да казват,
	че дамите си майсторски въртели
	и в бавни тактове, и в стъпки смели.

	__ПЕРИКЪЛ__
	Това е тъй, но за онез, които
	са майстори във танца, господарю.

	__СИМОНИД__
	Сам отказа си просиш от премного
	изисканост!
N	Танц.
			Пуснете се! Така.
	Благодаря. Танцувахте отлично…
N	Към Перикъл.
	И в туй бе първи!… Пажове със факли
	да отведат любезните ни гости
	по спалните. За твоята решихме
	да бъде, драги гостенино, редом
	със нашата.

	__ПЕРИКЪЛ__
			Благодаря, царю!

	__СИМОНИД__
	Приятели, за нежности — защото
	натам клоните, знам! — е вече късно.
	Затуй сега добре си отдъхнете,
	та утре да сте свежи на конете!

N	Излизат.


>>	Четвърта сцена

N	Тир.
N	Влизат Хеликан и Ескан.

	__ХЕЛИКАН__
	… Не, чуй, Ескане! Антиох умря
	затуй, че спа със свойта дъщеря.
	Понеже боговете дълго бяха
	отлагали заслужената плата,
	нарочена за гнъсния му грях,
	веднъж, когато той — при туй в разцвета
	на своето величие и гордост —
	пътувал в колесница скъпоценна
	със дъщеря си, гръм ги поразил
	и тъй опържил ги, че щели дълго
	да чакат погребение, защото
	от страшната им смрад тоз, който вчера
	в нозете им жадувал да се просне,
	не щял сега и с пръст да ги докосне!

	__ЕСКАН__
	Невероятно!

	__ХЕЛИКАН__
			Да, но справедливо.
	Макар да беше приживе велик,
	величието му не отклони
	мъздата за греха му.

	__ЕСКАН__
			Много вярно.

N	Влизат трима Сановници.

	__ПЪРВИ САНОВНИК__
	На, в частен разговор или в съвет,
	не слуша другиго. Едничък него!

	__ВТОРИ САНОВНИК__
	Ще чуе скоро общия ни упрек!

	__ТРЕТИ САНОВНИК__
	Проклет да бъде, който се отдръпне!

	__ПЪРВИ САНОВНИК__
	След мен тогаз!… Почтени Хеликане,
	две думи само!

	__ХЕЛИКАН__
			С мене ли? Охотно!…
	Привет на всички!

	__ПЪРВИ САНОВНИК__
			Трябва да ти кажем,
	че недоволството ни вече стигна
	до бреговете си и иска капка,
	за да прелее явно!

	__ХЕЛИКАН__
			Недоволство?
	Че от какво? Нима ще нанесете
	обида на обичния ни цар?

	__ПЪРВИ САНОВНИК__
	Тогава себе си недей обижда,
	заместниче почтени! Ако знаеш,
	че скъпият ни цар Перикъл жив е,
	кажи коя страна ощастливил е
	със своя дъх и ний открай света
	на тирския престол ще си го върнем;
	ако умрял е, пак ще го намерим,
	за да оплачем скъпата му смърт
	и изберем законно друг след него.

	__ВТОРИ САНОВНИК__
	А ний сме убедени във смъртта му
	и знаейки, че царство без глава,
	подобно дом без покрив, бързо рухва,
	към теб обръщаме се, чийто опит
	да укрепи властта във Тир призван е.
	Стани ни цар, достойни Хеликане!

	__ВСИЧКИ__
	Привет на доблестния Хеликан!

	__ХЕЛИКАН__
	Не бързайте, заклевам ви в честта ви!
	Във вашта преданост към цар Перикла,
	не бързайте! Да ви послушам, значи
	в море да хлътна, гдето миг отрада
	на часове безсъница се пада.
	Аз моля ви, година само още
	почакайте! Във този кратък срок
	не се ли върне царят ни, без ропот
	ще понеса държавния хомот.
	Ако не искате, тогаз вървете,
	търсете го и в туй вложете своя
	стремеж към приключения! Във случай
	че го намерите и убедите
	да се завърне, ще блестите всички
	в най-почетния кръг около трона
	като брилянти от една корона!

	__ПЪРВИ САНОВНИК__
	Глупакът само разума не слуша.
	Щом ти го искаш, мъдри Хеликане,
	без бавене ще тръгнем да го търсим!

	__ХЕЛИКАН__
	Ръка в ръка! Не рухва таз държава,
	в която знатните са в спойка здрава!

N	Излизат.


>>	Пета сцена

N	Пентаполис. Дворецът на Симонид.
N	Влизат — от една страна — Симонид, четящ писмо, — от друга — Рицарите.

	__ПЪРВИ РИЦАР__
	Добър ти ден, преблаги Симониде!

	__СИМОНИД__
	Достойни гости, трябва да ви кажа
	от името на свойта дъщеря,
	че тя отлага за една година
	решението си да встъпи в брак.
	Причината за туй тя само знае —
	на мен не щя да съобщи каква е.

	__ВТОРИ РИЦАР__
	А няма ли възможност да я видим?

	__СИМОНИД__
	За жалост, не. Тъй стаите си тя
	решила е да пази, че това е
	изключено. Дианиното було*
	[* _„… Дианиното дуло…“_ (мит.) — Диана била римската богиня на лова; покровителка на девствениците, често отъждествявана с хладната луна. „Дианиното було“ е образ, свързан с моминството.]
	дванайсет още месеца ще носи —
	такъв обет е дала пред окото
	на Цинтия* и няма да го стъпче!
	[* _„… окото на Цинтия…“_ (мит.) — Цинтия е друго име на Диана. „Око на Цинтия“ — луната.]

	__ТРЕТИ РИЦАР__
	С дълбока болка взимаме си сбогом!

N	Рицарите излизат.

	__СИМОНИД__
	Доволен съм. Отпратих ги добре.
	Сега писмото й. Какво ми пише?
	„Със чуждоземеца ще встъпя в брак
	или до гроб ще крея в студ и мрак!“
	Добре, дете! По твоему да бъде…
	щом твоето е също като мойто.
	Но колко смела е и упорита —
	аз искам ли, не искам ли, не пита!
	Харесва ми. Добре, така да бъде,
	и то веднага, без да се отлага!…
	Ха, ей го, иде! Няма да му казвам!

N	Влиза Перикъл.

	__ПЕРИКЪЛ__
	Бъди приветстван, благи Симониде!

	__СИМОНИД__
	Ти също, драги рицарю! Аз трябва
	да ти изкажа свойта благодарност
	за снощната ти музика. За пръв път
	ухото ми се храни със такава
	невероятно сладка благозвучност.

	__ПЕРИКЪЛ__
	Царю, не заслужавам таз похвала.

	__СИМОНИД__
	Не, ти си майстор в музиката!

	__ПЕРИКЪЛ__
				Аз съм
	най-слабият й калфа, господарю.

	__СИМОНИД__
	Ще те запитам нещо: какво мислиш
	за мойта дъщеря?

	__ПЕРИКЪЛ__
			Това, че тя е
	високодобродетелна принцеса.

	__СИМОНИД__
	И хубава, нали? Или не смяташ?

	__ПЕРИКЪЛ__
	По-хубава от ясен летен ден!

	__СИМОНИД__
	Тя, рицарю, харесва те. Да, толкоз,
	че иска да й станеш възпитател,
	та ум от теб да черпи. Е? Как мислиш?

	__ПЕРИКЪЛ__
	Не съм заслужил тъй висока чест.

	__СИМОНИД__
	Тя мисли инак. Прочети това!

	__ПЕРИКЪЛ__ _(настрани)_
	Какво е туй? Писмо, в което казва,
	че ме обича! Туй ще е кроеж
	на нейния родител, който търси
	предлог да ме погуби!
N	Коленичи.
				Господарю,
	недей залага клопка пред един
	нещастен чуждоземец, който нивга
	не е повдигал тъй високо поглед,
	че да ухажва твойта дъщеря,
	а само й е служил като рицар!

	__СИМОНИД__
	С магии запленил си я, негодник!

	__ПЕРИКЪЛ__
	Не съм, повярвай! Клетва давам, нищо
	не съм извършил — мислено дори! —
	което би могло да разгори
	любов у нея, неприязън в теб!

	__СИМОНИД__
	Предател, лъжеш!

	__ПЕРИКЪЛ__
			Аз — предател?

	__СИМОНИД__
					Ти!

	__ПЕРИКЪЛ__
	Ако не беше цар, аз таз лъжа
	във гърлото обратно бих ти втикнал!

	__СИМОНИД__ _(настрани)_
	Таз храброст ми харесва, честна дума!

	__ПЕРИКЪЛ__
	Делата ми са благородни, както
	са мислите ми чисти откъм низост.
	Тук дойдох като воин на честта,
	а не като бунтовник срещу нея
	и на невярващия с меча свой
	ще потвърдя, че неин враг е той!

	__СИМОНИД__
	Така ли? Ето, иде дъщеря ми.
	Тя най-добре ще каже.

N	Влиза Таиса.

	__ПЕРИКЪЛ__
				О, принцесо,
	правдива толкоз, колкото красива,
	кажи на своя разгневен баща
	дали с език изрекъл съм, дали съм
	с ръка написал думичка една,
	която да те моли за любов!

	__ТАИСА__
	Дори да си, мой рицарю, нима
	е лошо туй, щом искам го сама?

	__СИМОНИД__
	Премного сме решителни, принцесо…
N	Настрани.
	и твоята решителност ме радва…
	но знай, че лесно ще те укротя!
	Без моето съгласие желаеш
	да подариш любовното си чувство
	на чужденец…
N	Настрани.
			чиято кръв, усещам,
	едва ли е по-малко благородна
	от моята… Щом тъй е, драга дъще,
	помни това: че или ще ме слушаш…
	ти също, драги, или ще сведеш
	глава пред мойта воля, или аз,
	тъй както сте пред мен, ще ви венчая!
	Ръце и устни да го запечатат!
	По-бързо! Знам, туй в скръб ще ви удави,
	но за да бъда още по-жесток —
	деца и здраве да ви дава Бог!…
	Сега доволни ли сте?

	__ТАИСА__
			Аз — доволна,
	ако ме любиш, рицарю.

	__ПЕРИКЪЛ__
				Кой? Аз ли?
	Живота си не любя както теб!

	__СИМОНИД__
	И сте съгласни значи?

	__ТАИСА__ и __ПЕРИКЪЛ__
				Да, щом ти
	съгласен си, царю!

	__СИМОНИД__
			Дотам съгласен,
	че сватбата ви няма миг да бавя
	и в ложето бегом ще ви отправя!

N	Излизат.


>	Трето действие
>>
N	Влиза Гауер.

	__ГАУЕР__
	Сега, след сватбената врява,
	в дома покоят зацарява
	и чува се от всички стаи
	как хъркат гости и хазаи.
	С два въглена-очи котака
	пред миша дупка дебне в мрака
	и край камината щурчето,
	щастливо, пуска си гласчето.
	Таз нощ е нощ на Хименея*
	[* _Хименей_ (мит.) — бог на брака у гърците и римляните. Изобразяван като момък, окичен с гирлянди и държащ факел.]
	и нашата Таиса в нея,
	преставайки да бъде дева,
	детенце тутакси зачева…
	Но ний след този увод кратък
	ще скочим в разказа нататък
	и той каква насока взима,
	ще видите във пантомима,
	която Гауер при това
	ще ви допълва със слова.

	__ПАНТОМИМА__
N	Влизат — от една страна — Перикъл и Симонид, следвани от Свита; от друга страна — Вестител, който коленичи и предава писмо на Перикъл. Перикъл показва писмото на Симонид. Свитата коленичи пред Перикъл. Влиза — бременна — Таиса, следвана от дойката Лихорида. Симонид й показва писмото. Тя е зарадвана. Двамата с Перикъл се сбогуват със Симонид и заминават заедно с Лихорида и част от свитата. Симонид и останалата част от Свитата излизат.

	Из пустоши, в гори дълбоки
	търсачи в четири посоки
	Перикла дирят, обикалят,
	за труд не мислят, харч не жалят.
	До Симонида най-подире
	писмо пристига. То от Тир е
	и със подробности разказва
	как Антиоха като язва
	са изгорили боговете
	и туй, че тирският съвет е
	за цар поискал Хеликана,
	а той отхвърлил таз покана,
	но обещал да я приеме,
	ако подир година време
	не се завърнел в Тир Перикъл,
	зарад което и го викал.
	Във Пентаполис и в страната,
	стоуста, плъпва новината,
	стъгди шумят, лицата светят:
	„Бил тирски цар на царя зетят!“
	и изводът от туй един е —
	Перикъл трябва да замине.
	Жена му, бременна тогава —
	а кой отказва на такава? —
	го моли: „Искам с теб да ида!“
	Със дойката й Лихорида
	Перикъл взима я и ето,
	пътува вече сред морето
	Нептун със тях е. Но в средата
	на пътя им, уви, Съдбата
	пак лик обръща им враждебен:
	вълна надига грозен гребен,
	от север сприя страховита
	със рев на кораба налита
	и сякаш сламчица пияна,
	подскача той и в бяла пяна
	се гмурка като морска птица.
	Пищи нещастната царица
	и ето, от тревоги силни
	я хващат болките родилни.
	Онуй, което след това е,
	пред вас само ще се играе;
	достатъчно е всеки само
	да види тук море голямо
	и взел за палуба таз сцена,
	сред разярената вселена
	ще чуй Перикъл как зове
	море, небе и богове.

N	Излиза.


>>	Първа сцена

N	Палуба на кораб.
N	Влиза Перикъл.

	__ПЕРИКЪЛ__
	О, боже на безкрайните пространства,
	смири вълните си, които блъскат
	небе и ад! Ти също, властелине
	на вихрите, във бронзови вериги
	ги окови, тъй както си ги пуснал
	от пещерите им! Ти, гръмовержце,
	стрелите свои серни угаси
	и страшния им гръм стори да стихне!…
	О, Лихоридо! Как е? Какво прави
	царицата?… Какво? Нима желаеш
	да се избълваш целия върху ни,
	ти, смерч гигантски? Боцманската свирка
	е шепот във ухото на Смъртта,
	нечут от никого!… Хей, Лихоридо!…
	Луцино, покровителко на всички,
	които викат нощем, опази
	с благословията си тази наша
	танцуваща черупка, помогни
	на моята жена в родилни схватки!…
	Хей, Лихоридо!

N	Влиза Лихорида, носеща пеленаче.

	__ЛИХОРИДА__
	Дръж нещо твърде младо за туй място,
	което, с ум да беше, би умряло,
	тъй както ще умра и аз навярно!
	Вземи в ръце, царю, тоз къс от свойта
	издъхнала царица!

	__ПЕРИКЪЛ__
			Как? Какво?
	О, Лихоридо!

	__ЛИХОРИДА__
			Твърд бъди, царю!
	Недей усилва бурята с въздишки!
	От твоята царица ти остана
	туй само живо — тази женска рожба.
	Заради нея мъж бъди, царю,
	не падай духом!

	__ПЕРИКЪЛ__
			Висши богове,
	защо ни одарявате, а после,
	когато дарът ни е станал скъп,
	обратно си го взимате? Тук долу
	дареното дарено е — от вас
	по-честни сме ний, смъртните!

	__ЛИХОРИДА__
				Царю,
	зарад това вързопче овладей се!

	__ПЕРИКЪЛ__
	Дано живот да имаш тих и мирен —
	защото друг живот не е започвал
	с тъй бурно раждане! И във удобства —
	защото никога отроче царско
	не е било посрещано тъй грубо
	на тоя свят! И в щастие — защото
	земя и въздух, огън и вода
	със пъклени литаври ти вещаят
	злочестини! При тръгването още
	над теб се струпа загуба, която
	най-щедрата печалба по-нататък
	не ще ти възмезди! Дано небето
	с добро око погледне те!

N	Влизат двама Моряци.

	__ПЪРВИ МОРЯК__
	Небето да те пази, царю! Как е духът ти?

	__ПЕРИКЪЛ__
	Достатъчен. Стихията ми стори
	най-лошото, което би могла.
	Все пак желая бурята да стихне
	зарад това неопитно и крехко
	мореплавателче!

	__ПЪРВИ МОРЯК__
	Отдай хлабина под вятъра!… Не щеш да спреш, а? Духай тогава, додето ти се пръснат меховете!

	__ВТОРИ МОРЯК__
	Само на открито да сме, па ако ще вълните да стигат до луната, пет пари не давам!

	__ПЪРВИ МОРЯК__
	Господарю, трябва да дадем покойницата на морето. Виж го как беснее! Тоя вятър няма да стихне, додето тя е на кораба.

	__ПЕРИКЪЛ__
	Това е суеверие!

	__ПЪРВИ МОРЯК__
	Прощавай, господарю, но ние имаме опит и държим на обичаите си. Така че дай ни тялото й — трябва да го хвърлим зад борда веднага!

	__ПЕРИКЪЛ__
	По вашему да бъде! О, нещастна,
	о, бедна ми царице!

	__ЛИХОРИДА__
			Тя е там.

	__ПЕРИКЪЛ__
	Съпруго скъпа, имала си ти
	ужасно раждане! Във студ и мрак,
	забравена от цялата вселена!
	И нямам време след обряд прощален
	да те положа в осветена пръст,
	а трябва във сандък, скован набързо,
	в морето да те хвърля, гдето вместо
	надгробие с негаснещи лампади,
	над теб, зарита с мидени черупки,
	водите ще бучат и безразлично
	ще се оригват китове!… О, дойко,
	кажи на Нестора, че искам бързо
	мастило, лист хартия, аромати,
	ковчежето ми с ценности! Никандър
	да донесе сандъка със коприни!
	Сложи детето тук! В туй време аз
	ще й отслужа сетно упокой.
	Побързай, жено!

N	Лихорида излиза.

	__ВТОРИ МОРЯК__
	Господарю, ние имаме в трюма един сандък добре закалафатен и катраносан.

	__ПЕРИКЪЛ__
	Благодаря. Какъв е този бряг?

	__ВТОРИ МОРЯК__
	На Тарс, господарю.

	__ПЕРИКЪЛ__
	Тогаз насочвай кораба нататък.
	Ще спрем във Тарс, преди да гоним Тир.
	Кога ще бъдем там?

	__ВТОРИ МОРЯК__
	Призори, ако вятърът стихне.

	__ПЕРИКЪЛ__
	Към Тарс по-бързо! Туй вързопче няма
	да издържи пътуване до Тир.
	Ще посетя Клеон и ще оставя
	детето си на неговите грижи.
	Върви, моряко! Тялото ще бъде
	след малко тук!

N	Излизат.


>>	Втора сцена

N	Ефес*. В дома на Церимон.
	[* _Ефес_ — в древността цветущ гръцки търговски град на Малоазийския бряг.]
N	Влиза Церимон, следван от един чужд Слуга и от един Бедняк.

	__ЦЕРИМОН__
	Хей, Филемоне!

N	Влиза Филемон.

	__ФИЛЕМОН__
			Моля, господарю!

	__ЦЕРИМОН__
	Съгрей и нахрани тез бедни хора,
	пострадали от бурята нощес!

N	Филемон излиза.


	__СЛУГАТА__
	Във много бури бил съм, но такава
	за пръв път виждам!

	__ЦЕРИМОН__
			Твоят господар,
	преди да си се върнал, ще е мъртъв.
	За неговата болест няма цяр
	на таз земя…
N	Към бедняка.
			Дай туй на аптекаря
	и после пак ще дойдеш да ми кажеш
	дали й е подействало.

N	Слугата и Беднякът излизат.
N	Влизат двама знатни Граждани.

	__ПЪРВИ ГРАЖДАНИН__
				Привет,
	почтени Церимоне!

	__ВТОРИ ГРАЖДАНИН__
			Добро утро,
	дълбокоуважаеми!

	__ЦЕРИМОН__
			Здравейте,
	какво ви е довело толкоз рано?

	__ПЪРВИ ГРАЖДАНИН__
	Ний двамата, почтени Церимоне,
	живеем много близко до брега
	и къщите ни в тази страшна буря
	се клатеха, като че ли земята
	тресеше се! Повярвай, Церимоне,
	гредите им се движеха така, че
	очаквахме ги всеки миг да рухнат.
	Страхът от туй доведе мен в дома ти.

	__ВТОРИ ГРАЖДАНИН__
	Да, не от трудолюбие, от нужда
	тревожим те тъй рано.

	__ЦЕРИМОН__
			Моля, моля!

	__ПЪРВИ ГРАЖДАНИН__
	Но ний сме удивени, господарю,
	че обкръжен от толкова охолство,
	тъй рано ти отърсил си се вече
	от златните вериги на съня.
	Нима възможно е човек да бъде
	такъв по нрав, че без да е принуден,
	сам грижи да си търси?

	__ЦЕРИМОН__
				Драги мои,
	у хората аз винаги ценял съм
	учеността и личните достойнства
	над сана и богатството, които
	безгрижният наследник може бързо
	да пръсне и натика във калта,
	когато двете първи ни даряват
	безсмъртие и правят ни подобни
	на богове. Вий знаете, че аз
	отдавна и упорно изучавам
	лечителството, във чиито тайни
	чрез книгите и личния си опит
	напреднах толкоз много, че постигнах
	целителните духове, стаени
	във всички камъни, метали, билки.
	Познавам всички болести, които
	се срещат в организма, и успешно
	лекувам ги; и от това изкуство
	наслада по-голяма получавам,
	отколкото от туй да се боричкам
	за мимолетна чест или да тъпча
	богатствата си в свилени кесии,
	та Шутът приживе, Смъртта след туй
	с мен глума да си правят.

	__ВТОРИ ГРАЖДАНИН__
				Господарю,
	тъй щедро ти изля над цял Ефес
	безценната си милост, че стотици,
	от теб спасени, се наричат твои
	създания. За туй, че ни раздаваш
	не само свойте знания и грижи,
	но даже собствените си богатства,
	ще трае името ти, Церимоне,
	додето трае времето!

N	Влизат Слуги, носещи сандък.

	__ПЪРВИ СЛУГА__
				Ха, тъй!
	Вдигни!

	__ЦЕРИМОН__
		Какво е туй?

	__ПЪРВИ СЛУГА__
				Един сандък,
	изхвърлен от морето, господарю.
	Остатък от крушение навярно.

	__ЦЕРИМОН__
	Сложете го ей тука, да го видим!

	__ВТОРИ СЛУГА__
	Прилича на ковчег, като го гледам.

	__ЦЕРИМОН__
	Каквото и да е, добре тежи…
	Разбийте му ключалките! По-бързо!
	Ако Нептун със злато е преял,
	ще бъде щастие да го избълва
	отгоре ни.

	__ВТОРИ ГРАЖДАНИН__
			Така е, Церимоне.

	__ЦЕРИМОН__
	И как грижовно е набит със чоп
	и катраносан! Значи тъй, морето
	изхвърли го?

	__ПЪРВИ СЛУГА__
			Морето, господарю.
	Една вълна, каквато не съм виждал,
	го метна върху пясъка.

	__ЦЕРИМОН__
				Отваряй!
	Как сладостно ухае!

	__ВТОРИ ГРАЖДАНИН__
				Чуден дъх!

	__ЦЕРИМОН__
	Какъвто не съм вдъхвал досега!
	Така! Отваряй!… Богове небесни!
	Какво е туй! Покойница!

	__ВТОРИ ГРАЖДАНИН__
				Я, гледай!

	__ЦЕРИМОН__
	Във скъп саван! Обмазана с балсами!
	Отвсякъде натъпкана с торбички,
	съдържащи ухания!… Ха, свитък!
	Помагай ми в разчитането, Феб*!
	[* _Феб_ (мит.) — друго име на Аполон, бог на Слънцето в гръцкия Пантеон.]
N	Чете.
C>
P>
	„Ако този саркофаг
	стигне някога до бряг,
	който найде го, да знае,
	че покойната жена е
	на Перикъл, тирски цар,
	роб на дивния й чар.
	Нека, милостив към нея,
	той в земята погребе я.
	Ако стори го, освен
	туй съкровище от мен,
	да получи за отплата
	щастие от небесата!“
P$
C$
	Ако си жив, Перикле, в скръб сега е
	сърцето ти! Умряла е таз нощ.

	__ВТОРИ ГРАЖДАНИН__
	Така изглежда.

	__ЦЕРИМОН__
			Да, така е. Вижте
	как свежа е. Не са могли да чакат
	тез, дето са я хвърлили в морето!…
	Веднага огън! Донесете тука
	кутиите от моя кабинет!
N	Един Слуга излиза.
	Смъртта открадва често от Живота
	по някой час и жизненият пламък
	тогава още може да събуди
	потиснатите сили. Чел съм нейде
	за някои египтяни, които
	са връщали след четри часа смърт
	тела, угаснали като това,
	към прежното им здраве.
N	Влиза отново Слугата, с кърпи, кутии и мангал.
			Тъй! Отлично!
	Жарта и кърпите насам! И нека
	свирачите изпълнят нещо тъжно!
N	Музика.
	Отново лютнята! Свири, глупако!
	Какво стоиш!
N	Музика.
			Повейте й!… Добре!
	Тя още ще живее! Вижте, ето,
	животът се събужда! Топлина
	излъхва се от нея! Вероятно
	пет часа — да, не повече — била е
	във мнима смърт. Ха, вижте как отново
	разцъфва за живота!

	__ПЪРВИ ГРАЖДАНИН__
			Небесата
	чрез теб усилват нашата почуда
	и врязват твойта слава в паметта ни
	завинаги!

	__ЦЕРИМОН__
			Живее! Вижте само
	как нежните кутийчици на двете
	чудесни скъпоценности, които
	Перикъл е загубил, с нежен трепет
	открехват своите ресни от злато;
	как двата й блестящи диаманта
	проблясват вече, да, и удвояват
	цената на вселената!… Живей
	и разплачи ни с разказа за свойте
	премеждия, създание вълшебно,
	единствено в света!

N	Таиса се раздвижва.

	__ТАИСА__
			Диано скъпа,
	къде съм аз? Къде е моят цар?
	Кои са тези хора?

	__ВТОРИ ГРАЖДАНИН__
			Чудеса!

	__ПЪРВИ ГРАЖДАНИН__
	Невероятно!

	__ЦЕРИМОН__
			Тишина, съседи!
	И помогнете да я отнесем
	внимателно във по-спокойна стая!
	Завивки донесете! По-полека!
	Един възврат ще бъде съдбоносен.
	Вървете! Ескулап* да бъде с нас!
	[* _Ескулап_ (мит.) — бог на медицината в древния Рим.]

N	Излизат, изнасяйки Таиса.


>>	Трета сцена

N	Тарс.
N	Влизат Перикъл, Клеон, Диониза и Лихорида, носещи малката Марина.

	__ПЕРИКЪЛ__
	Дълбокоуважаеми Клеоне,
	настана крайно време да отплавам —
	едногодишният ми срок изтече
	и Тир ме чака във покой напрегнат.
	На тебе и на твоята съпруга
	благодаря от все сърце за всичко.
	Останалото нека да извършат
	безсмъртните!

	__КЛЕОН__
			Стрелите на Фортуна,
	макар на теб да носят смърт направо,
	отскачат и към нас и ни раняват
	болезнено!

	__ДИОНИЗА__
			О, клетата царица!
	Защо не бе угодно на Съдбата
	да дойдеш с нея тук, та да възрадваш
	очите ни с лика й.

	__ПЕРИКЪЛ__
			Ний сме длъжни
	да се мирим с небесните повели.
	Дори да можех да рева наравно
	с морето, във което тя почива,
	пак краят би бил същият. Туй малко
	отроче сладко, своята Марина —
	от мен така наречена, защото
	роди се във морето, — поверявам
	на вашата грижовност със молба
	да я отгледате като принцеса,
	та род и възпитание да бъдат
	в съзвучие у нея!

	__КЛЕОН__
			Господарю,
	не бой се за детето си! Тоз, който
	страната ми нахрани със пшеница
	от свойте припаси, така че всички
	се молят днес за неговото здраве,
	ще бъде помнен с обич във лицето
	на свойта дъщеря; и проявя ли
	най-малката немара спрямо нея,
	народът сам веднага ще ме върне
	към моя дълг. Но ако аз оставя
	дотам да стигне, че да ми го спомнят,
	небето да мъсти на мен и мойте
	до края на рода ми!

	__ПЕРИКЪЛ__
			Аз ти вярвам!
	При твойта чест и доброта излишни
	са клетвите. Но клетва аз ще дам
	пред светлата Диана, че тез косми
	аз няма да ги стрижа, докато
	не се омъжи тя, макар че, зная,
	ще бъда странен с тях!… И тъй, простете
	Хазайко на тоз дом, ощастливи ме,
	отглеждайки грижливо туй детенце!

	__ДИОНИЗА__
	Аз имам също дъщеря, царю,
	но по-любима тя не ще ми бъде
	от твоята!

	__ПЕРИКЪЛ__
		Молба и благодарност!

	__КЛЕОН__
	Ще те изпратим до брега, царю,
	и там със болка ще те поверим
	на спящия Нептун и на добрите
	небесни ветрове.

	__ПЕРИКЪЛ__
			Приемам с радост!
	Да тръгваме, госпожо! Сбогом, дъще!
	Не, Лихоридо, без сълзи! Не бива!
	Наглеждай туй парченце плът, което
	след време ще ти бъде господарка!…
	Да тръгваме!

N	Излизат.


>>	Четвърта сцена

N	Ефес.
N	Влизат Церимон и Таиса.

	__ЦЕРИМОН__
	Царице, във ковчега ти лежеше —
	сред накити, които са на твое
	разположение — това писмо.
	Познат ли ти е почеркът му?

	__ТАИСА__
				Да.
	На моя господар е. Помня ясно,
	че се качих на кораба, когато
	бе вече близко времето да раждам,
	но как, кога родила съм, кълна се,
	не мога да си спомня. Зная, няма
	да видя вече своя мил Перикъл
	и затова в одежда на весталка*
	[* _„… в одежда на весталка…“_ — в смисъл на девственица. Тук, свързани от мисълта за моминската непорочност, се смесват често жриците на Диана с весталките — жрици на Веста.]
	до гроба си без радост ще живея!

	__ЦЕРИМОН__
	Царице, щом решила си го твърдо,
	Дианиният храм е тук наблизо.
	И може една племенница моя
	да ти прислужва там, ако желаеш.

	__ТАИСА__
	С едно „благодаря“ ти плащам само,
	но чувството във него е голямо!


>	Четвърто действие
>>

N	Влиза Гауер.

	__ГАУЕР__
	След толкоз мъки и митарства
	Перикъл в Тир най-сетне царства,
	а пък нещастната царица
	в Ефес е на Диана жрица.
	Но нека върху тази сцена,
	за миг с години състарена,
	сега оставим тез двамина
	заради малката Марина.
	Тя тъй добре се е развила
	в девойка хубава и мила,
	при туй обучена изкусно
	във слово писмено и устно,
	че в Тарс и млад, и стар с възхита
	за нея разговаря, пита
	и в хор я хвали едногласен.
	Но Завистта, тоз звяр ужасен,
	тъй често носещ смърт томува,
	когото хвалата целува,
	й готви нож: Клеон си има
	и родна дъщеря любима,
	която вече е узряла
	за булчина премяна бяла.
	Тя Филотена се нарича
	и вечно двойката девича
	е заедно, ала когато
	Марина нишките от злато
	тъче със млечните си пръсти,
	или в шевиците си гъсти
	батистата така ранява,
	че тя от рани оздравява,
	или когато с песента си
	тя славеите тъжногласи
	да млъкнат кара в тъмнината,
	или загледана в луната,
	излива жалбата си чиста
	в слова-мъниста върху листа,
	то в тез изкуства Филотена
	е толкоз явно затъмнена,
	като че ли по прелест, нежност,
	изящество и белоснежност
	във спор е врана чернопера
	със гълъбица на Венера.
	Видяла как са се събрали
	в Марина всичките похвали,
	жената на Клеон, от злоба,
	решава да я прати в гроба,
	та в Тарс красавица да няма
	от дъщеря й по-голяма.
	И ето че, като че ли да
	я подпомогне, Лихорида
	в туй точно време дух предава
	и питомката й остава
	във ноктите на Диониза.
	И повестта ни с туй навлиза
	във най-ужасното си място.
	Внимание! Сега пред вас то
	на сцената ще се развие.
	Но първо помогнете вие
	на куция ми стих да вземе
	на гръб крилатото ни Време
	и отнесе го там, където
	змията Диониза, ето,
	говори тайно със един
	злодей, наречен Леонин!

N	Излиза.


>>	Първа сцена

N	Тарс. До морския бряг.
N	Влизат Диониза и Леонин.

	__ДИОНИЗА__
	Недей забравя — клетва си ми дал!
	Едничък удар! Кой го е нанесъл,
	ще знаем само двама. С нищо друго
	на този свят не можеш си спечели
	в тъй кратко време толкоз много полза!
	Не се оставяй да те омагьосат
	ненужната ти съвест, хубостта й
	и състраданието, на което
	дори жените дават често пътя,
	и мъж бъди!

	__ЛЕОНИН__
		Добре, ще го направя!
	Но тя е толкоз мила, господарко!

	__ДИОНИЗА__
	И, значи, подходяща за небето!…
	Ха, ей я! Продължава да оплаква
	любимата си дойка. Казвай бързо,
	готов ли си?

	__ЛЕОНИН__
			Готов съм, господарко!

N	Влиза Марина, с кошница цветя.

	__МАРИНА__
	Не, аз ще съблека земята цяла,
	за да краси зеления ти чим!
	С покривка от цветенца — жълти, сини —
	от невени, звънчета, теменужки
	ще ти застилам гроба цяло лято!
	О, аз нещастница, родена в буря,
	за мен тоз свят е вихър, непрестанно
	изтръгващ ме от близките ми! О!

	__ДИОНИЗА__
	Не бива тъй, Марино! Все самотна!
	Защо не е със тебе дъщеря ми?
	Недей хаби кръвта си във въздишки!
	Аз майка ще ти бъда! О, как бледа
	си станала от таз безплодна горест!
	Дай тез цветя и двама край морето
	поразходете се със Леонин!
	Там въздухът е свеж, пощипва малко —
	ще те направи да поогладнееш.
	Вземи я за ръката, Леонине,
	поразтъпчете се!

	__МАРИНА__
			Не бих желала
	да ви лиша от вашия служител.

	__ДИОНИЗА__
	Върви! Върви! Вий двама със баща ти
	сте близки до сърцето ми, повярвай,
	като роднини кръвни! Всеки ден
	го чакаме да дойде. Ако утре
	завари тази, за която чул е,
	че няма равна в нашата страна,
	така посърнала, ще се разкае,
	че в Тарс те е оставил и ще бъде
	сърдит на мен и моя господар,
	загдето сме те гледали нехайно.
	Върви, върви и придобий отново
	цвета, със който мамеше очите
	на стар и млад! За мен не се грижи,
	аз мога да се върна и самичка.

	__МАРИНА__
	Добре, отивам. Но не ми се ще.

	__ДИОНИЗА__
	Върви, върви! От полза ще ти бъде
	една разходчица поне за час.
	Води я, Леонине, и спомни си
	какво ти казах!

	__ЛЕОНИН__
			Помня, господарко.

	__ДИОНИЗА__
	И тъй, добра разходка, мила моя!
	От бързане кръвта ни се разпалва,
	така че — бавно! Трябва да се грижа
	за теб, нали?

	__МАРИНА__
			Благодаря ви много.
N	Диониза излиза.
	От запад ли е вятърът, как мислиш?

	__ЛЕОНИН__
	От югозапад.

	__МАРИНА__
			Духало от север,
	когато съм се раждала.

	__ЛЕОНИН__
				Така ли?

	__МАРИНА__
	Баща ми — според дойката ми — никак
	не се уплашил, даже вдъхвал смелост
	в моряците със вик: „Без страх, момчета!“,
	въжетата сам дърпал тъй усърдно,
	че си прежулил царствените длани
	и, вкопчан в мачтата, вълни изтраял
	така огромни, че почти отнесли
	в морето мостика.

	__ЛЕОНИН__
			Кога това?

	__МАРИНА__
	Когато съм се раждала. Вълните
	и вятърът били невероятни.
	Един моряк бил духнат като сламка
	от въжената стълба. Някой викал:
	„Кога ще спреш?“ и всички като луди
	се носели по палубата в ужас
	напред-назад, а боцманската свирка
	и капитанските команди само
	засилвали объркването…

	__ЛЕОНИН__
				Хайде,
	моли се за душата си!

	__МАРИНА__
				Какво?

	__ЛЕОНИН__
	Моли се, казах, само че накратко —
	небето чува лесно, а и аз
	обет съм дал да те убия бързо.

	__МАРИНА__
	Да ме убиеш? Но защо?

	__ЛЕОНИН__
				Защото
	тъй иска господарката ми.

	__МАРИНА__
				Тя ли?
	Но за какво й трябва мойта смърт?
	Доколкото си спомням, ни веднъж
	не съм я оскърбявала, кълна се!
	Изобщо никого с обидна дума
	не съм засегнала и нищо лошо
	не зная да съм сторила на друг!
	Повярвай ми, в живота си не съм
	убила мишка, смачкала мушица:
	веднъж настъпих червей, без да искам,
	но плаках после. Със какво могла съм
	да я обидя, тъй че мойта смърт
	полезна да й бъде, а опасен —
	животът ми?

	__ЛЕОНИН__
			Аз нямам за задача
	да размишлявам, а да изпълнявам!

	__МАРИНА__
	Ти няма — знам те, — няма да го сториш
	за нищо на света! Красив на вид си
	и твоят лик издава добрина.
	Видях те скоро как получи рана,
	когато разтърваваше двамина,
	и туй говореше добре за теб.
	Защо не го повториш, Леонине,
	когато господарката ти иска
	живота ми? Вмъкни се между нас
	и защити мен, слабата!

	__ЛЕОНИН__
				Не може!
	Аз клетва дал съм. Хайде!…

N	Сграбчва я.
N	Влизат неколцина Пирати.

	__ПЪРВИ ПИРАТ__
				Стой, злодей!

N	Леонин избягва.

	__ВТОРИ ПИРАТ__
	Плячка! Плячка!

	__ТРЕТИ ПИРАТ__
	По равно! По равно! Да я качим на кораба!

N	Пиратите излизат, като извеждат Марина.
N	Влиза отново Леонин.

	__ЛЕОНИН__
	Познах ги! Таз разбойническа шайка
	жени доставя на пирата Валдес.
	Отвлякоха ми жертвата, но нищо!
	От лапите им тя не ще избяга,
	пък аз ще кажа, че съм я убил
	и хвърлил във морето. И все пак
	ще поизчакам: ако я насилят,
	а след това не я откарат в плен,
	кръвта й пак ще легне върху мен.

N	Излиза.


>>	Втора сцена

N	Митилин*. Пред един публичен дом.
	[* _Митилин_ — главен град на остров Лезбос.]
N	Влизат Сводникът, Сводницата и Резето.

	__СВОДНИКЪТ__
	Ей, Резе!

	__РЕЗЕТО__
	Да, господарю!

	__СВОДНИКЪТ__
	Претърси добре пазара! Митилин е натъпкан с клиенти, а ние… Сума ти пара изпуснахме през тези празници по липса на момичета!

	__СВОДНИЦАТА__
	Никога не сме били така зле с тях. Само три нещастни твари са ни останали и каквото и да правят, не могат да се справят. Капнали са от работа.

	__СВОДНИКЪТ__
	Затуй казвам, че трябва да купим пресни на всяка цена. Търговията, каквато и да е, иска честност към клиента — без честност няма да ни потръгне никога!

	__СВОДНИЦАТА__
	Прав си. Само от незаконни дечица няма да прокопсаме — вече съм изхранила на брой единайсет.

	__РЕЗЕТО__
	И на възраст до единайсет, а след това са ни изхранвали те… Е, да търся ли на пазара?

	__СВОДНИЦАТА__
	Ще търсиш я! Тези пачаври, дето ги имаме, вятърът да ги духне, и ще ги раздере — толкоз са прогнили от парене*!
	[* _„… прогнили от парене…“_ — по Шекспирово време сифилисът се лекувал с парна баня.]

	__СВОДНИКЪТ__
	Право говориш. Поне две от тях са заразени. Оня нещастен трансилванец, дето спа с по-малката, хвърли вече топа.

	__РЕЗЕТО__
	Да, бързо го нареди тя; направи тя от него добро блюдо за червеите! Отивам на пазара.

N	Излиза.

	__СВОДНИКЪТ__
	Да ти кажа, три-четири хиляди цехина* ще ни стигнат, за да си доживеем спокойно дните. Да ги съберем и да се оттеглим!
	[* _„… цехини…“_ — стара венецианска златна монета.]

	__СВОДНИЦАТА__
	А защо да се оттегляме, кажи? Срамно ли е човек да припечелва нещо и на старост?

	__СВОДНИКЪТ__
	Работата е в туй, че доброто ни име не расте с дохода, а доходът пък не си струва неприятностите. Затуй, ако можем да натрупаме добро състоянийце, преди да сме остарели, най-умното ще е да пуснем кепенците. Освен това и лошите ни отношения с боговете са една причина да се отдръпнем.

	__СВОДНИЦАТА__
	Хайде, хайде! Много хора с други занаяти грешат не по-лошо от нас!

	__СВОДНИКЪТ__
	„Не по-лошо“ ли? То се знае, че не по-лошо. От нашия грях по-лош няма. И нито е призната професия, нито е призвание свише… Ха, Резето се връща!

N	Влиза отново Резето, следван от Пиратите и Марина.

	__РЕЗЕТО__
	Елате, елате, драги! Казвате, че е девствена?

	__ПЪРВИ ПИРАТ__
	Сигурни сме, господине!

	__РЕЗЕТО__
	Господарю, сключих сделката за това парче. Дано го харесаш, че ако не, хвръква ми капарото!

	__СВОДНИКЪТ__
	А ще ни върши ли работа, а, Резе?

	__РЕЗЕТО__
	Милолика е, говори красиво, дрехите й са скъпи. Не виждам какво й липсва, та да се откажем от нея.

	__СВОДНИКЪТ__
	А каква й е цената?

	__РЕЗЕТО__
	От хиляда стотинка по-долу не слизат.

	__СВОДНИКЪТ__
	Добре. Елате с мене, приятели! Ще си получите парите веднага. Настани я, жено, и я научи каква ще й е работата, та да посреща гостите както трябва.

N	Излиза заедно с Пиратите.

	__СВОДНИЦАТА__
	Сега, Резе, запомни всичките й качества — цвят на косата, тен, ръст, възраст, гаранция за девственост — и бягай да викаш по улиците: „Който даде най-много, ще я има пръв!“ Такова моминство щеше да ми донесе доста, да бяха днешните мъже като някогашните. Бягай, изпълнявай!

	__РЕЗЕТО__
	Разбрано!

N	Излиза.

	__МАРИНА__
	Уви, как жалко е, че Леонин
	бе толкоз муден! Вместо да говори,
	би трябвало да действа! Или тези
	пирати — недостатъчно жестоки —
	да бяха ме изпратили в морето
	при майка ми!

	__СВОДНИЦАТА__
	Какво те натъжава толкова, мила?

	__МАРИНА__
	Туй точно — че съм мила.

	__СВОДНИЦАТА__
	Боговете са те направили такава.

	__МАРИНА__
	Не им се сърдя.

	__СВОДНИЦАТА__
	Щастлива си, че си попаднала на тази, която ти предлага живот!

	__МАРИНА__
	И затова — нещастна, че убягнах
	от онзи, който готвеше ми смърт!

	__СВОДНИЦАТА__
	Ще живееш в удоволствия, ти казвам!

	__МАРИНА__
	Но не за мене!

	__СВОДНИЦАТА__
	За тебе, и още какви! Ще опиташ всякакви мъже. Живот ще караш, казвам ти! Ще имаш разнообразието на всички народности… Защо си запушваш ушите?

	__МАРИНА__
	Нима жена говори тези думи?

	__СВОДНИЦАТА__
	А ти за мъж ли ме мислиш?

	__МАРИНА__
	Жената трябва да е скромна, инак
	не е жена!

	__СВОДНИЦАТА__
	Виж я ти, глупачката му с глупачка! Май ще си имаме истории с тебе! Ти си една опърничава фиданка, но ще растеш, накъдето те огъна!

	__МАРИНА__
	Смили се над живота ми, небе!

	__СВОДНИЦАТА__
	Ако то реши да се смили над тебе посредством мъжете, то трябва да ги оставяш да се грижат за тебе, да те черпят, да те разпалват… Ха, Резето се връща!
N	Влиза отново Резето.
	Е, разгласи ли й качествата на пазара?

	__РЕЗЕТО__
	Толкоз пъти, колкото косъма има косата й. И най-подробно. Просто я изрисувах във въздуха с гласа си!

	__СВОДНИЦАТА__
	И как се отзоваха на това мъжете и главно младежите?

	__РЕЗЕТО__
	Те ли? Наостриха уши, сякаш слушаха бащиното си завещание! На един испанец му потекоха лигите и свърши, докато я описвах!

	__СВОДНИЦАТА__
	Утре вечер ще е тук в най-разкошната си яка!

	__РЕЗЕТО__
	Тази вечер, тази вечер! А знаеш ли, господарко, оня, френския благородник, дето му треперят пищялките?

	__СВОДНИЦАТА__
	Кой, месье дьо Живак*?
	[* _„…Дьо Живак…“_ — в оригинала името е „Verole“ — което някога означавало на френски освен „шарка“ още и „сифилис“, болест, която се лекувала с живачни втривания.]

	__РЕЗЕТО__
	Да! При моето съобщение той рече да направи от радост един танцов подскок, но вместо скок се получи вик. И все пак се закле, че още утре ще я навести.

	__СВОДНИЦАТА__
	Това е добро. Той домъкна френската болест в дома ни и иде само за да си я освежава. Знаех си, че ще дойде да се изръси под нашата стряха.

	__РЕЗЕТО__
	Дори да имаше в града по един чужденец от всяка страна, пак щяхме да ги съберем до един под тази фирма!

	__СВОДНИЦАТА__ _(към Марина)_
	Ела насам, миличка, да ти кажа нещо! Щастието само те търси. Запомни: трябва да си даваш вид, че се боиш от това, което охотно правиш; и толкоз повече да се преструваш на безкористна, колкото по-щедър е любовникът; и да се оплакваш колкото може по-често от съдбата си, за да го разчувствуваш — почти винаги, знай това, съжалението прераства в симпатия, а симпатията се превръща в звонк.

	__МАРИНА__
	Не те разбирам, жено!

	__РЕЗЕТО__
	Кажи й го направо, господарко! Трябва да угасим този пламък по бузите й с малко практика!

	__СВОДНИЦАТА__
	Прав си, трябва. Жената, и когато е младоженка, пак се срамува от леглото, макар че стъпва към него по законна пътечка.

	__РЕЗЕТО__
	Някои се срамуват, а някои — не… Исках да кажа, господарко, че тъй като това парченце аз ви го намерих, то…

	__СВОДНИЦАТА__
	То можеш да си гризнеш от него, нали?

	__РЕЗЕТО__
	Е, може ли?

	__СВОДНИЦАТА__
	Кой ще ти откаже? Ела, малката! Харесва ми кройката на дрехата ти.

	__РЕЗЕТО__
	Да, честна дума, не трябва да ги сменя още.

	__СВОДНИЦАТА__
	На ти, Резе, да се почерпиш! Но навсякъде разправяй за новата хубавица, която е отседнала при нас. Няма да загубиш от увеличението на клиентелата. Природата ти е мислила доброто, когато е създавала това късче. Разтръби навсякъде какво чудо е тя и ще събереш богата жътва.

	__РЕЗЕТО__
	Бъди спокойна, господарко, моята възхвала на красотите й ще раздвижи всички градски развратници, както гръмотевицата буди спящите змиорки*! Ще ти доведа неколцина още тази вечер!
	[* _„… гръмотевицата буди спящите змиорки.“_ — съществувало поверие, че гръмотевицата кара змиорките да се измъкват от тинята.]

	__СВОДНИЦАТА__
	Бързай, бързай!… А ти последвай ме!

	__МАРИНА__
	Додето нож, вода и огън има,
	честта си ще опазя невредима!
	Закриляй ме, Диано!

	__СВОДНИЦАТА__
	Какво общо имаме ние с Диана? Хайде, идваш ли?

N	Излизат.


>>	Трета сцена

N	Тарс.
N	Влизат Клеон и Диониза.

	__ДИОНИЗА__
	Ти луд ли си? Извършено е вече.

	__КЛЕОН__
	О, Дионизо, слънцето не помни
	такова отвратително злодейство!

	__ДИОНИЗА__
	Изпадаш във детинщини!

	__КЛЕОН__
				Да бях
	единствен господар на таз вселена,
	аз бих я дал, ако за нея можех
	да върна станалото! О, небе,
	една девица прелестна, по-ценна
	по нравственост, отколкото по кръв,
	а пък по кръв наследница на трон
	от най-високите! Ах, този подъл
	негодник Леонин! С отрова — казваш
	погубила си го, но би било
	по-хубаво сама да бе изпила
	бокала му с наздравица за него!
	Какво ще отговориш на Перикъл,
	когато той се върне и запита
	за своето дете?

	__ДИОНИЗА__
			Че е умряло.
	Бавачките не властват над Съдбата.
	Децата ни отглеждат, но се случва
	да ги изпуснат някога. Ще кажа:
	„Издъхна нощем.“ Кой ще ме обори?
	Освен ако за славата на честен
	ти, глупави наивнико, не кажеш:
	„Убихме я!“

	__КЛЕОН__
			Мълчи! За боговете
	тоз грях е най-омразният от всички
	възможни на света!

	__ДИОНИЗА__
			Тогаз мисли си,
	че всички птичета от Тарс ще хвръкнат
	към Тир, за да разказват на Перикла
	какво е станало! Потъвам в срам
	при мисълта за знатния ти корен,
	родил тоз дух на пъзльо!

	__КЛЕОН__
				Оня, който
	би одобрил подобно грозно дело,
	макар не знаял преди туй за него,
	не е от честен род!

	__ДИОНИЗА__
			Така да бъде!
	Но за смъртта й никой освен теб
	не знае нищо, нито ще узнае,
	понеже Леонин е ням навеки.
	Тя хвърли сянка върху дъщеря ми,
	навсякъде стоеше между нея
	и щастието й; от нея бяха
	омаяни очите на мъжете,
	а мойто чедо срещаха те гордо
	като случайна дрипла, недостойна
	за „добър ден“! Аз страдах от това
	и можеш ти — защото не обичаш
	детето си достатъчно — да смяташ
	за нечовешка моята постъпка;
	за мен тя знак е на любов към твойта
	едничка дъщеря!

	__КЛЕОН__
			Небе, прости й!

	__ДИОНИЗА__
	А колкото до нейния баща,
	в какво ще ме упрекне той? Със сълзи
	изпратихме ковчега й; в жалейка
	до днеска сме; а паметникът, който
	почти завършен е насред града ни,
	ще хвали нея, но и нас, които
	платили сме за него!

	__КЛЕОН__
			Ти приличаш
	на харпия*, която с лик на ангел
	[* _Харпия_ (мит.) — Харпиите са били богини на вятъра у гърците. Изобразявани като птици с женски глави. Названието им е станало символ на зла жена.]
	подмамва жертвата, за да я сграбчи
	със нокти на орел!

	__ДИОНИЗА__
			А ти на тези,
	които не убиват и муха
	от страх пред боговете. Но накрая
	по мойта свирка ще играеш, зная!

N	Излизат.


>>	Четвърта сцена

N	Тарс. Пред паметника на Марина.
N	Влиза Гауер.

	__ГАУЕР__
	Тъй в миг един скъсявахме години,
	пресичахме без труд морета сини,
	от град на град и от страна в страна
	прескачахме безспир със цел една —
	това на вас наслада да достави;
	при туй благодарим на милостта ви
	за туй, че слуша без протестен вик
	да се говори на един език
	в страните, гдето ний по своя воля
	се местихме. Но мойта скромна роля
	е в паузите да ви казвам где
	се готви повестта да отведе
	вниманието ви. И тъй, Перикъл,
	отново ветровете предизвикал,
	със знатна свита плава по море
	към Тарс далечен, жаден да съзре
	във двора на Клеона дъщеря си —
	единствен лъч над сивите му власи.
	Със него е старикът Хеликан,
	оставил в Тир с наместнически сан
	почтения Ескан, велможа честен,
	от по-предишни сцени вам известен.
	Попътен вятър вече е довел
	Перикла в Тарс, където иде с цел
	да върне в Тир оназ, която вече
	пиратите отвлекли са далече.
	Вий гледайте ги само как сноват,
	фантоми неми, призраци без плът,
	пък аз, за да ви става всичко ясно,
	ще ви тълкувам действията гласно.

	__ПАНТОМИМА__
N	Влизат със свитите си — от една страна — Перикъл, а от друга — Клеон и Диониза. Клеон показва на Перикъл паметника. Перикъл ридае, облича се във власеница и излиза в дълбоко отчаяние, след което излизат Клеон, Диониза и останалите.
	Пред вашите очи наивността
	слух дава на притворните уста
	и за излезли от сърцето взима
	фалшива жал и безутешност мнима.
	Перикъл, в сълзи, свел от горест гръб,
	разтърсван от въздишки, блед от скръб,
	оставя Тарс. Застанал пред морето,
	той свято се зарича, че догдето
	кракът му тъпче този земен ад,
	ще ходи неумит, космат, брадат.
	И ето го, във груба власеница,
	пак плава той и пак като мушица
	го мята нова буря с рев и вой.
	Но със смъртта дорде се бори той,
	изслушайте от мен каква възхвала
	е злата Диониза издълбала
	за бедната Марина:
N	Чете надписа върху паметника.
C>
P>
	„Тук спи девицата Марина,
	която в своя Май почина.
	На царя Тирски дъщеря,
	далече от баща умря.
	Щом тя роди се в бяла пяна,
	Тетида*, с нея възгордяна,
	[* _Тетида_ (мит.) — морска нимфа — нереида — майка на гръцкия герой Ахил.]
	огромен къс от бряг разби,
	и Гея* в страх, че може би
	[* _Гея_ (мит.) — богиня на земята у древните гърци. Прародителка на човеците и велика приютителка на мъртвите, погребани в нея.]
	накрай таз майка завилняла
	ще глътне сушата й цяла,
	детето нейно повери
	в небесните ръце добри,
	та затова до днес Тетида
	я бие с ярост и обида.“
P$
C$
	О, лъст, от тебе маска по-добра
	злодейството не може си избра!
	Перикъл мъртва дъщеря си смята
	и дава на Фортуна да го мята
	където ще. Да го оставим сам
	и прелетим със сцената си там,
	където дъщеря му като стока
	продадена е в храма на порока.
	И тъй, отново се отдръпвам аз
	и остров Митилин е пак пред вас!

N	Излиза.


>>	Пета сцена

N	Митилин. Пред публичния дом.
N	Влизат — откъм дома — двама знатни Граждани.

	__ПЪРВИ ГРАЖДАНИН__
	Чувал ли си някога нещо подобно?

	__ВТОРИ ГРАЖДАНИН__
	Не съм и никога няма да чуя в място като това, когато тя го напусне!

	__ПЪРВИ ГРАЖДАНИН__
	Да проповядва закон Божи в такъв дом! Нима ти е минавало такова чудо през ума?

	__ВТОРИ ГРАЖДАНИН__
	Не, не! Няма да стъпна вече във вертеп! Върви с мене да послушаме хора на весталките!

	__ПЪРВИ ГРАЖДАНИН__
	Жадувам всичко добродетелно и напускам завинаги пътя на разврата!

N	Излизат.


>>	Шеста сцена

N	Митилин. Стая в публичния дом.
N	Влизат Сводникът, Сводницата и Резето.

	__СВОДНИКЪТ__
	Бих дал двойно повече, отколкото платих, за да не е стъпвала тук!

	__СВОДНИЦАТА__
	Не я е срам! Тя е способна да замрази и самият бог Приап* и да попречи да се роди цяло поколение! Трябва или някак да я лишим от моминството й, или да се отървем от нея. Вместо да си изпълнява задълженията към гостите и да бъде любезна с тях, както го иска професията, седнала да ми капризничи, вади ми разни доводи и доказателства, моли се, коленичи! Тя ще направи пуританин и дявола, ако той рече да се пазари с нея за целувка!
	[* _Приап_ (мит.) — гръцки и римски бог на сладострастието и мъжката сила; покровител на лозята и градините.]

	__РЕЗЕТО__
	Точно така! Аз трябва да й взема честта или тя ще ни разгони цялата благородна клиентела и ще подстриже за свещеници всички коцкари на тоя град!

	__СВОДНИКЪТ__
	Чума да я хване тази светица!

	__СВОДНИЦАТА__
	Не чума, а френската болест, та да излезем наглава с нея!… Ха, пристига, преоблечен, благородният Лизимах!

	__РЕЗЕТО__
	Щяхме да имаме тук и благородни, и долнородни, ако тази вироглава глупачка беше по-любезна с посетителите!

N	Влиза Лизимах.

	__ЛИЗИМАХ__
	Как са вашите девственици? По колко ги давате дузината?

	__СВОДНИЦАТА__
	Боговете да са с тебе, ваше благородие!

	__РЕЗЕТО__
	Радвам се, че те виждам в добро здраве, господарю!

	__ЛИЗИМАХ__
	И прав си да се радваш. За трима ви е по-добре гостите да се държат на краката си. Казвай, раздавачко на здраве, имаш ли нещо, с което човек да има работа, без да отвори работа на лекаря?

	__СВОДНИЦАТА__
	Имаме една нова. Ако поиска… само че друга като нея не сме виждали в Митилин…

	__ЛИЗИМАХ__
	Ако поиска да прави онези неща, които обичат тъмното, искаш да кажеш?

	__СВОДНИЦАТА__
	Как умееш да изразяваш мисълта ми, ваше благородие!

	__ЛИЗИМАХ__
	Добре, викни я, викни!

	__РЕЗЕТО__
	Една кожа, ваше благородие — кръв и мляко! Честна дума, розичка! И щеше да е наистина роза, само че й трябва един… нали се казва, че „няма роза без…“

	__ЛИЗИМАХ__
	Без какво?

	__РЕЗЕТО__
	Знаем какво е скромност, господарю.

	__ЛИЗИМАХ__
	Това качество краси всеки сводник, както девствеността краси всяка от занаята.

N	Резето излиза.

	__СВОДНИЦАТА__
	Ето го това росно цветенце, още неоткъснато, честна дума, ваше благородие!
N	Влиза отново Резето, водещ Марина.
	Не е ли прелестна, а?

	__ЛИЗИМАХ__
	Ей Богу, може да послужи след дълго плаване. Добре, това е за тебе. Остави ни!

	__СВОДНИЦАТА__
	Разреши ми само две думи с нея, ваше благородие, и си отивам!

	__ЛИЗИМАХ__
	Моля!

	__СВОДНИЦАТА__ _(към Марина)_
	Първо, окажи му уважение, защото е от благородните.

	__МАРИНА__
	Дано се окаже такъв, за да мога да го уважавам.

	__СВОДНИЦАТА__
	Второ, е управител на страната и ние сме негови слуги.

	__МАРИНА__
	Слуги сте му, но дали трябва да се гордее с вашите услуги, това не зная.

	__СВОДНИЦАТА__
	Слушай, стига с тези момински превземки! Той ще те позлати от горе до долу!

	__МАРИНА__
	Ако щедростта му е добродетелна, аз ще му бъда признателна.

	__ЛИЗИМАХ__
	Свършихте ли?

	__СВОДНИЦАТА__
	Тя, ваше благородие, е още нова. Ще трябва да си дадеш малко труд, докато привикне с юздата ти… Хайде, да оставим госта насаме с нея. Идвайте!

N	Излиза заедно със Сводника и Резето.

	__ЛИЗИМАХ__
	Кажи, красавице, от колко време водиш този живот?

	__МАРИНА__
	Кой живот, господине?

	__ЛИЗИМАХ__
	Ако го назова, ще те обидя.

	__МАРИНА__
	Нищо от моя живот не може да ме обиди. Моля ви да се изясните.

	__ЛИЗИМАХ__
	От колко време си това, което си?

	__МАРИНА__
	Откак се помня.

	__ЛИЗИМАХ__
	От толкоз малка? Възможно ли е да си такава от седемгодишна?

	__МАРИНА__
	Каквато съм била тогава, такава съм и сега.

	__ЛИЗИМАХ__
	Как е възможно? Това че живееш в този дом, показва, че се продаваш.

	__МАРИНА__
	И вие влизате в него, знаейки, че той е такъв? Казаха ми, че сте от уважаван род и управител на страната.

	__ЛИЗИМАХ__
	Значи твоята госпожа ти е открила кой съм?

	__МАРИНА__
	Коя „моя госпожа“?

	__ЛИЗИМАХ__
	Ами тази твоя билкарка-градинарка, дето сее семената на срама и на разврата. Чула си нещо за моето обществено положение и нарочно се дърпаш, за да те ухажвам. Бъди спокойна, властта ми ще си затвори очите за тебе, а ако види нещо, ще бъде снизходителна. Хайде, заведи ме нейде на скрито. Хайде, хайде!

	__МАРИНА__
	Ако от честен род сте, потвърдете
	честта си тук, ако удостоен сте
	по-късно с нея, тука докажете,
	че с право ви е дадена!

	__ЛИЗИМАХ__
				Как? Как?
	Нататък! Друга мъдрост!

	__МАРИНА__
				Аз мома съм,
	макар че от враждебната Фортуна
	бях тикната в таз кочина ужасна,
	в която болестите се продават
	по-скъпо от лекарствата! О, само
	да искат боговете да ме пуснат
	да излетя от този смраден дом,
	готова съм завинаги да стана
	най-мъничкото птиченце, което
	хвърчи в лазура чист!

	__ЛИЗИМАХ__
			Не подозирах,
	че можеш да говориш тъй добре!
	Не съм си го представял! Ако носех
	в тоз дом развратна мисъл, твойто слово
	я би изправило! Вземи туй злато
	и постоянствай в чистия си път!
	Небето да е с теб!

	__МАРИНА__
			И с вас, и с вас!

	__ЛИЗИМАХ__
	И знай, девойко, че явих се тука
	не с низка цел, защото в тоз вертеп
	врати, прозорци лъхат срам за мене!
	Довиждане, девойко мила. Ти си
	самата добродетелност и явно
	възпитана добре. Дръж още злато!
	Като крадец да свърши на въжето
	тоз, който те лиши от чистота!
	За мен щом чуеш нещо, знай, ще бъде
	добро за теб!

N	Влиза отново Резето.

	__РЕЗЕТО__
	Пусни и на мен, ваше благородие!

	__ЛИЗИМАХ__
	Махни се, своднико! Тоз ваш бардак,
	ако не го крепеше таз девица,
	отдавна да е рухнал и затрупал
	и трима ви! Пръждосвай се оттук!

N	Излиза.

	__РЕЗЕТО__
	Какво значи това? Ще трябва да обърнем другия край с тебе! Ако оставя тая твоя упорита девственост, която не струва една закуска в най-евтиното село под небето, да докара до фалит солидната ни фирма, ще ида да ме скопят като спаниел*! Тръгвай!
	[* _Спаниел_ — кучешка порода.]

	__МАРИНА__
	Къде ме водиш?

	__РЕЗЕТО__
	Да ти взема целомъдрието, та да не се мъдри цяло и неизползвано! Пътувай! Няма вече да ни пъдиш клиентите! Тръгвай, казах!

N	Влиза отново Сводницата.

	__СВОДНИЦАТА__
	Какво има? Какво става тук?

	__РЕЗЕТО__
	Все по-лошо, господарко! Говорила е благочестиви думи на управителя!

	__СВОДНИЦАТА__
	Ах, мръсницата!

	__РЕЗЕТО__
	Кара професията ни да вони пред лицето на боговете!

	__СВОДНИЦАТА__
	На въже да увисне проклетницата!

	__РЕЗЕТО__
	Благородникът щеше да се отнесе като благородник с нея, а тя го отпрати студен като сняг и шепнещ молитви!

	__СВОДНИЦАТА__
	Взимай я, Резе! Прави с нея, каквото искаш! Строши й това, дето толкова се перчи с него, и останалото ще омекне веднага!

	__РЕЗЕТО__
	Трънлива нива е тя, но пак ще я изора аз нея!

	__МАРИНА__
	О, чуйте ги, о, чуйте, богове!

	__СВОДНИЦАТА__
	Боговете ще вика! Води я! Да не й беше стъпвал кракът в къщата ми! Дано пукнеш, дано! Тя е родена да ни разори! Не щеш да вървиш по пътя на всички жени, а? Виж я ти, префърцунената, гледай я ти, непокътнатата торта с розмарин и дафинов лист!

N	Излиза.

	__РЕЗЕТО__
	Хайде, гълъбче, тръгвай с мене!

	__МАРИНА__
	Къде ме водиш?

	__РЕЗЕТО__
	Да ти взема съкровището, дето толкоз държиш на него.

	__МАРИНА__
	Отговори ми първо на едно!

	__РЕЗЕТО__
	Добре, казвай го това едно!

	__МАРИНА__
	Кажи какво би пожелал на своя
	най-страшен враг?

	__РЕЗЕТО__
	Ха, бих му пожелал да има занаята на моя господар и на жена му.

	__МАРИНА__
	И двамата са по-добре от теб,
	защото ти си техен подчинен.
	И най-жестоко мъченият дявол
	не би сменил със твойто свойто място.
	Вратар си ти на сетния слуга,
	дошъл да търси тук продажни ласки;
	муцуната ти гнъсна е по мярка
	за гневния юмрук на всеки просяк;
	ти храниш се, отблъсващо животно,
	с бълвочите на други!

	__РЕЗЕТО__
	А какво искаш да правя? Да ида на война ли? Гдето човек може да служи седем години, за да дослужи до един липсващ крак и да няма пари да го замести с дървен?

	__МАРИНА__
	Прави каквото искаш, само не
	това, което правиш! Наеми се
	да чистиш смрадни ями и канали,
	чирак стани на градския палач —
	която и да е от тези служби
	е по-добра от твоята, защото
	от нея и най-сластният маймун
	се би обидил кръвно! О, да можех
	да се измъкна читава оттук!
	Дръж злато! Ако твоят господар
	с мен иска да печели, ти кажи му,
	че аз умея да тъка, да шия,
	да пея, да танцувам, без да казвам
	за още ред заложби, със които
	не искам да се хваля. Всичко туй
	отлично бих могла да преподавам
	и вярвам, този многолюден град
	ще ми даде не малко ученички.

	__РЕЗЕТО__
	Ама наистина ли умееш да преподаваш тези работи?

	__МАРИНА__
	Изпитай ме и ако не умея,
	върни ме пак във гнусния ви дом
	и ме отдай на сетния слуга,
	похлопал на вратата ви!

	__РЕЗЕТО__
	Добре, ще видя какво мога да направя за тебе. Ако те поискат някъде, ще те настаня.

	__МАРИНА__
	Но само при жени със честни нрави!

	__РЕЗЕТО__
	Честно казано, връзките ми с тях са слаби, но ще опитам. Само че, понеже господарят и господарката са дали парите за тебе, оттук можеш да излезеш само с тяхно съгласие. Затова ще им предам твоето предложение, но сигурен съм, че няма да имат нищо против. Хайде, ще ти помогна с каквото мога. Върви!

N	Излизат.


>	Пето действие
>>

N	Влиза Гауер.

	__ГАУЕР__
	Във честен дом, спасена от разврата,
	Марина разцъфтяла е завчас:
	във танца за богиня е призната
	и славена за сладкия си глас;
	книжовниците с мъдрост удивила,
	шевици тя тъй дивни майстори,
	че в тях черешки и цветя от свила
	на истинските сякаш са сестри.
	Затуй безброй възпитанички има
	и с тях бродира, пее и чете,
	а мерзостната сводница й взима
	това, с което я обсипват те…
	Но временно оставили я, нека
	при нейния баща се върнем пак:
	след бурята черупката му лека
	спокойно е понесъл вятър благ
	и ей го, стига Митилин, където
	живее дъщеря му в тъжен плен,
	градът когато сбран е край морето
	да чествува Нептуновия ден.
	Над кораба съгледал черно знаме,
	лети към него в лодка Лизимах…
	И следващата сцена тъкмо там е
	и ний ви молим с волния размах
	на своята фантазия отново
	да създадете кораб и море.
	Започваме. Стаили шум и слово,
	внимавайте и слушайте добре!

N	Излиза.


>>	Първа сцена

N	Перикловият кораб край брега на Митилин. На палубата е опънат шатър със спусната завеса.
N	Влизат — от една страна — двама Моряци, единият от тирския кораб, другият от Митилин; а от друга — Хеликан.

	__ТИРСКИЯТ МОРЯК__
	Молбата ви ще трябва да отправя
	към уважаемия Хеликан…
	Ха, ето го!… Достойни господарю,
	Пристигнал е във лодка Лизимах,
	управител на Митилин, и моли
	За позволение да се качи
	на кораба. Каква е твойта воля?

	__ХЕЛИКАН__
	Да бъде неговата. Неколцина
	От свитата да дойдат!

	__ТИРСКИЯТ МОРЯК__
			Господа,
	Качете се на палубата, моля!

N	Влизат двама-трима Благородници.

	__ПЪРВИ БЛАГОРОДНИК__
	На твойте заповеди, Хеликане!

	__ХЕЛИКАН__
	От сушата дошъл е висш сановник.
	Срещнете го любезно!

N	Благородниците излизат и влизат отново, следвани от Лизимах и Свитата му.

	__ТИРСКИЯТ МОРЯК__ _(към Лизимах)_
			Господине,
	това е този, на когото трябва
	да зададеш въпросите си.

	__ЛИЗИМАХ__
				Поздрав,
	дълбокоуважаеми! Небето
	да ти дарява здраве!

	__ХЕЛИКАН__
			И на теб,
	почтени господине, та да стигнеш
	и минеш мойта възраст!

	__ЛИЗИМАХ__
			Благи думи!
	От пристана, където бях отишъл
	да почета Нептуновия празник,
	съгледах твоя кораб и пристигнах,
	за да узная кой си и отгде си.

	__ХЕЛИКАН__
	Кажи ми първо кой си ти самият?

	__ЛИЗИМАХ__
	Управител съм тук, на този град,
	пред който сте на котва.

	__ХЕЛИКАН__
				А пък ние
	пристигаме от Тир и с нас пътува
	владетелят на нашата страна,
	три месеца ни дума непроронил
	и ял единствено за да проточи
	страданията си.

	__ЛИЗИМАХ__
			А на какво
	дължи се туй разстройство на духа му

	__ХЕЛИКАН__
	Ще бъде скучно да ти отговарям
	с подробности, но главната причина
	е в туй, че той загуби скъпи нему
	жена и дъщеря.

	__ЛИЗИМАХ__
			О, двойна скръб!
	Дали ще е възможно да го видя?

	__ХЕЛИКАН__
	О, да. Но той не иска да говори
	със никого.

	__ЛИЗИМАХ__
			И въпреки това!

	__ХЕЛИКАН__
	Добре тогава. Ето, погледни го!
N	Дръпва завесата и открива Перикъл, несресан и облечен във власеница.
	Той беше хубавец, преди бедата
	в една съдбовна нощ да го докара
	в такова състояние.

	__ЛИЗИМАХ__
	Привет, царю! Небето да те пази!…
	Добре дошъл, владетелю на Тир!

	__ХЕЛИКАН__
	Недей очаква отговор от него —
	напразно е.

	__МИТИЛИНСКИ САНОВНИК__
			Една девица зная
	във Митилин, която ще изтръгне
	от него две-три думи.

	__ЛИЗИМАХ__
			Умна мисъл!
	Безспорно тя със сладкия си глас
	и другите си чарове ще смогне
	да го подмами и извърши пробив
	във крепостта на неговия слух,
	за нас непревземаема. Днес тя
	във весела беседа с мили дружки
	разхожда се в прохладната горичка
	край залива.

N	Шепне нещо на Сановника, който излиза.

	__ХЕЛИКАН__
	Напразно ще е, знам, ала не бива
	да пренебрегнем нищо, във което
	мъждей искра надежда. И понеже
	използвах вече твоята любезност,
	то разреши ми да възстановим —
	за щедро злато — своите запаси,
	които не че липсват ни, но вече
	от пътя престояли са.

	__ЛИЗИМАХ__
				Услуга
	тъй дребна, че откажа ли я, Зевс,
	почтени господине, ще ни прати
	на всеки лист гъсеница и с глад
	ще умори страната ни. Но нека
	узная по-подробно за бедата
	на царя ви!

	__ХЕЛИКАН__
		Добре тогава, слушай!…
	Но трябва да прекъсна.

N	Влиза отново Сановникът, водещ Марина и още една Девойка.

	__ЛИЗИМАХ__
				О, това е
	момата, за която стана дума.
	Привет, красавице… Не е ли мила?

	__ХЕЛИКАН__
	Прекрасна е!

	__ЛИЗИМАХ__
			Да, прав си! Ако беше
	от знатен род, със радост бих я взел
	и смятал себе си за пръв щастливец!
N	Към Марина.
	Девойко мила, можеш да очакваш
	безкрайна щедрост: цар ще се подложи
	на твоето лечителско изкуство.
	Изтръгнеш ли от немите му устни
	един-единствен отговор, то знай,
	целебното ти средство ще получи
	каквато ще награда.

	__МАРИНА__
			Господарю,
	ще сторя всичко, за да излекувам
	болника ви, но трябва той да бъде
	оставен насаме със мен и мойта
	приятелка.

	__ЛИЗИМАХ__
			Да идем настрани
	и нека й помагат боговете!
N	Оттеглят се. Марина пее.
	Не ти ли даде знак поне, че слуша?

	__МАРИНА__
	Не, никакъв. Дори не ме погледна.

	__ЛИЗИМАХ__
	Внимавайте! Говори му!

	__МАРИНА__
				Царю,
	изслушай ме!

	__ПЕРИКЪЛ__
		Хм, ха!

N	Отблъсва я.

	__МАРИНА__
			Със теб говори
	една девица, ни веднъж до днеска
	не мамила нарочно ничий поглед,
	а гледана отвред като комета
	със удивление; една, чиито
	страдания, възможно е, царю,
	да се окажат на везните равни
	със твоите. Капризната Фортуна
	ми бе враждебна, но предци аз имам,
	които са се мерили по сила
	с могъщи властелини. Лоша участ
	отскубна ме от знатния ми род
	и ме предаде в робство на тоз свят
	и сляпата случайност…
N	Настрани.
			Аз отдавна
	бих млъкнала, но нещо — чувствам — кара
	ланитите ми да пламтят и шепне
	в ушите ми: „Упорствай! Говори му!“

	__ПЕРИКЪЛ__
	„Фортуна“… „знатен род“… „наравно с мойте“…
	Как беше? Как го каза?

	__МАРИНА__
			Господарю,
	аз казах, че да знаеше рода ми,
	не би бил груб към мен.

	__ПЕРИКЪЛ__
			И аз тъй чувствам…
	Почакай!… Погледни ме!… Нещо в теб
	ми спомня за… Кажи, отде си родом?
	От тези ли земи?

	__МАРИНА__
			От ни една
	земя на туй кълбо, макар да съм
	родена смъртна и такваз, каквато
	изглеждам ти.

	__ПЕРИКЪЛ__
	Препълнен съм от скръб и ще прелея
	в ридания и плач! На таз девойка
	приличаше жена ми и навярно
	би станала такава дъщеря ми.
	Да, същото широко, светло чело
	на моята царица! В ръста — съща!
	И същата тръстикова снага!
	Очите — като нейните: брилянти
	във гъста филиграна! Като нея —
	Юнона* във походката! А има
	[* _Юнона_ (мит.) — римска богиня на плодородието, покровителка на брака — съответстваща на Хера у гърците.]
	и умната й реч, която храни
	тъй сладко вечно гладния ни слух,
	че той, нахранен, огладнява двойно!…
	Къде живееш?

	__МАРИНА__
			Гдето чужденка съм.
	Оттук, царю, се вижда моят дом.

	__ПЕРИКЪЛ__
	А где са те възпитали и где си
	добила тези дарове, които
	са станали по-ценни от това,
	че ти ги притежаваш?

	__МАРИНА__
			Ако трябва
	да ти разкажа свойта повест, вярвай,
	като измислица ще я презреш,
	недоизслушал я.

	__ПЕРИКЪЛ__
			Разказвай! Почвай!
	Лъжа от теб не може да излъхне —
	ти скромна си като самата Честност
	и всичко в тебе сякаш е дворец
	за царствената Правда. Ще ти вярвам
	и ще накарам всичките си чувства
	доверие да ти гласуват пълно
	дори в невероятното; защото
	напомняш ми ти много за една,
	която любех. Кой е твоят род?
	Не спомена ли — след като те блъснах,
	когато те видях за първи път —
	че си от знатен корен?

	__МАРИНА__
			Споменах.

	__ПЕРИКЪЛ__
	Разкрий ми потеклото си! Ти каза,
	че си видяла мъки и обиди
	и че теглата ти не ще отстъпят
	на моите, речем ли да ги теглим.

	__МАРИНА__
	Подобно нещо казах и със него
	съм казала не повече от туй,
	което вероятно е.

	__ПЕРИКЪЛ__
			Да чуем!
	Ако при точна сметка твойта мъка
	достигне само хилядна от мойта,
	то ти си мъж, а моето държане —
	момичешко. Но ти приличаш, мила,
	на мраморно Търпение, което,
	усмихнато към царски гроб, надвива
	най-тежката беда. От чий си род?
	Кога си се откъснала от него?
	И как наричат те, девойко сладка?
	Разказвай, умолявам те! Ела,
	седни до мен!

	__МАРИНА__
			Наричат ме Марина…

	__ПЕРИКЪЛ__
	Не, туй е гавра! Някой гневен бог
	те е изпратил, за да ме направиш
	посмешище за всички!

	__МАРИНА__
			Господарю,
	търпи или ще млъкна!

	__ПЕРИКЪЛ__
			Ще търпя,
	но ти не знаеш как ме развълнува
	това, че носиш името „Марина“!

	__МАРИНА__
	Нарекъл ме е тъй човек, дарен
	с известна власт. Баща ми беше цар.

	__ПЕРИКЪЛ__
	Какво говориш? Царска дъщеря?
	Наречена Марина?

	__МАРИНА__
			Господарю,
	ти каза, че на всичко ще ми вярваш,
	но аз ще млъкна, за да не смущавам
	покоя ти.

	__ПЕРИКЪЛ__
		Не, не, кажи: какво си?
	От плът и кръв ли си? Не си ли фея?
	Пулс бие ли във теб? Отговори ми!
	Къде си се родила? И защо си
	наречена Марина?

	__МАРИНА__
			Господарю,
	Марина съм наречена, защото
	родена съм в морето.

	__ПЕРИКЪЛ__
			Как? В морето?
	А майка ти коя е?

	__МАРИНА__
			Мойта майка
	била е също дъщеря на цар.
	При мойто раждане е тя умряла,
	тъй както Лихорида, мойта дойка,
	през плач ми е разказвала.

	__ПЕРИКЪЛ__
				Мълчи!
	Това е най-лъжливото от всички
	примамливи видения, с които
	подигравачът Сън се е надсмивал
	на тъжните глупци!… Не е възможно!…
	Та тя е в гроба!… Казвай: где си расла?
	Разправяй! Ще те слушам чак докрай,
	без дума да продумам!

	__МАРИНА__
				Не, царю!
	Ти смееш се със мене. Най-добре е
	да спра, повярвай ми!

	__ПЕРИКЪЛ__
			Ще ти повярвам
	на всяка сричка! Обясни ми, казвай:
	как тук дошла си? Кой те е отгледал?

	__МАРИНА__
	Баща ми, царят, ме оставил в Тарс,
	ала Клеон и злата му съпруга,
	решили тайно да ме умъртвят,
	подсториха убиец. Но когато
	той вече меч измъкнал бе, внезапно
	се появи една пиратска шайка,
	от него отърва ме и докара
	тук, в Митилин… Царю, какво ти става?
	Добри царю, ти плачеш? Може би
	ме смяташ за измамница? Не, не!
	Кълна ти се, че аз съм дъщеря
	на цар Перикла, ако цар Перикъл
	е цар и жив!

	__ПЕРИКЪЛ__
			Къде си, Хеликане?

	__ХЕЛИКАН__
	На твойте заповеди, господарю!

	__ПЕРИКЪЛ__
	Ти мой съветник си, обикновено
	и трезв, и прозорлив — кажи как мислиш:
	коя е таз девойка? Коя може
	да бъде тя, изтръгнала от мене
	тоз сладък плач?

	__ХЕЛИКАН__
			Не знам, но Лизимах,
	управител на Митилин, е тука
	и той говори с много топли думи
	за нея, господарю.

	__ЛИЗИМАХ__
			Тя не казва
	кои са й родители и плаче,
	щом стане реч за тях.

	__ПЕРИКЪЛ__
			О, Хеликане,
	бъди добър, плесни ме през лицето,
	със нож мушни ме, причини ми болка,
	за да не би това море от радост,
	нахлуло във телесната ми суша,
	стените й да скъса и удави
	живота ми във щастие!… Ела
	ти, даваща живот на оня, който
	е дал живот на теб, ти, морско чедо,
	погребано на суша и отново
	възкръснало в морето! Хеликане,
	коленичи и прослави небето
	с гръмовен глас: това е тя, Марина!…
	Как беше името на твойта майка?
	И него ми кажи — макар че всички
	съмнения приспани са, аз още
	жадувам доказателства!

	__МАРИНА__
				Царю,
	кажи ми кой си ти преди това!

	__ПЕРИКЪЛ__
	Перикъл Тирски, ето кой съм аз.
	Сега кажи ми името на мойта
	погребана в талазите царица,
	тъй както бе до сетна точка, точна
	във всичко друго, казано от теб,
	наследнице на царство, нов живот
	за стария Перикъл!

	__МАРИНА__ _(коленичи)_
			Значи стига,
	за да ми кажеш „дъще“, да ти кажа,
	че тя се е наричала Таиса?
	Това е името на мойта майка,
	завършила живота си, когато
	аз почвала съм своя!

	__ПЕРИКЪЛ__
			Дъще моя!
	Бъди благословена! Не, стани!
	Това е мойто чедо, Хеликане!
	Кажи да ми извадят нови дрехи!
	Тя жива е! Не е умряла в Тарс,
	тъй както злобният Клеон е искал!
	Подробно щом сама ти го разкаже,
	о, ти на колене ще я признаеш
	за своя господарка! Този кой е?

	__ХЕЛИКАН__
	Управителят на града, царю.
	Узнал за меланхолната ти болест,
	дойде той от брега, за да те види.

	__ПЕРИКЪЛ__
	Прегръщам те, управителю!… Дайте
	одеждите ми царски! В този вид
	вселявам ужас. Небеса сияйни,
	благословете чедото ми!…
N	Музика.
				Чуйте!
	Каква е тази музика? Марина,
	кажи на тоз съветник, който още
	съмнява се, кажи му, докажи му,
	че моя дъщеря си!… Но каква е
	таз музика?

	__ХЕЛИКАН__
		Царю, не чувам нищо.

	__ПЕРИКЪЛ__
	Не е възможно! Как, нима не чуваш
	как пеят сферите*? Марина, чуй!
	[* _„… как пеят сферите…“_ — съгласно учението на питагорейците светът се състоял от няколко включени една в друга въртящи се кристални сфери, към които били закрепени „подвижните звезди“ и които сами били включени в обхващащата цялата вселена сфера на „неподвижните звезди“. При движението си сферите издавали хармонична музика, достъпна само за избрани.]

	__ЛИЗИМАХ__
	Недейте спори с него!

	__ПЕРИКЪЛ__
			Дивни звуци!
	Не ги ли чуваш?

	__ЛИЗИМАХ__
			Чувам ги, царю.

	__ПЕРИКЪЛ__
	Небесна музика! Със нежна сила
	слуха ми тя пленява… Тежка дрямка
	притваря клепките ми… Бих желал
	да си почина малко…

N	Заспива.

	__ЛИЗИМАХ__
	Сложете му възглавница!… Така…
	Сега да го оставим. Драги гости,
	ако се сбъднат моите надежди,
	с добро ще ви запомня.

N	Появява се — като видение — Диана.

	__ДИАНА__
	В далечния Ефес е моят храм.
	Лети към него с дарове богати
	и разкажи на жриците ми там
	за гибелта, постигнала жена ти;
	за свойте и на твоето дете
	безкрайни патила кажи им също,
	та с тъжен вопъл да извикат те
	Дианиното име всемогъщо.
	Туй сториш ли, очаква те добро,
	кълна се във лъка си от сребро!…
	Стани и разгласи тоз сън на всички!

N	Излиза.

	__ПЕРИКЪЛ__
	О, сребролика, о, Диано дивна,
	ще те послушам!… Хеликане!

	__ХЕЛИКАН__
				Да?

	__ПЕРИКЪЛ__
	Възнамерявах да се върна в Тарс,
	за да накажа подлия Клеон,
	но друго е по-спешно: към Ефес
	платната обърни, със вятър пълни!
	Причината ще чуеш подир малко…
N	Към Лизимах.
	Ще разрешиш ли да си отпочинем
	в града и срещу злато да получим
	запасите, които ще са нужни
	за пътя ни?

	__ЛИЗИМАХ__
		От все сърце, царю,
	но на брега аз нещо ще ти искам.

	__ПЕРИКЪЛ__
	И ще го имаш, даже ако бъде
	ръката на детето ми… защото
	си бил добър към него май.

	__ЛИЗИМАХ__
				Царю,
	да ти помогна ли?

	__ПЕРИКЪЛ__
			Ела, Марина!

N	Излизат.


>>	Втора сцена

N	Ефес. Храмът на Диана.
N	Таиса и няколко млади Жрици стоят пред олтара. Освен тях тук са Церимон и Граждани на Ефес.
N	Влиза Гауер.

	__ГАУЕР__
	Сега часовникът ни вече
	почти до края си изтече,
	а времето е нещо строго
	и затова ви моля много
	сами да си въобразите
	забавите и веселбите,
	с които, без да жали средства,
	добрият Лизимах приветства
	високия си гост. И ето,
	той с тях спечелва му сърцето
	и толкоз мил Периклу става,
	че дъщеря си той му дава,
	но при условие, че брака
	ще трябва малко да почака,
	додето в храма на Диана
	той свойта жертва обещана
	не принесе. И тъй отново
	в морето, този път готово
	да му помага, плава царя.
	И корабът, щастлив, разтваря
	платна, от вятъра издути,
	и в кратки дни — за нас минути —
	в Ефес са вече цар и свита
	и разказът на вас разчита,
	щом встъпят в неговия храм,
	и ние с тях да бъдем там.

N	Излиза.


>>	Трета сцена

N	Пак там.
N	Влизат Перикъл, Лизимах, Хеликан и Марина.

	__ПЕРИКЪЛ__
	Хвала, Диано! Аз, Перикъл Тирски,
	явявам се по твоята повеля.
	От смърт заплашен, своя град напуснах
	и в Пентаполис за съпруга взех
	прекрасната Таиса. Тя почина
	при раждане в морето, но дари ме
	със дъщеря, която назовах
	Марина и която, о, богиньо,
	е още в твойта сребърна одежда.
	Във Тарс я бях оставил на Клеон,
	да я отгледа, но когато тя
	порасла, той решил да я убие
	и само нейната добра звезда
	я е довела жива в Митилин.
	Когато аз след време хвърлих котва
	край този град, случайно тя качи се
	на кораба и с бистрата си памет
	успя да ми докаже, че е плът
	от мойта плът…

	__ТАИСА__
			Лицето му! Гласът му!…
	О, ти си!… Ти си!… Царствени Перикле!…

N	Припада.

	__ПЕРИКЪЛ__
	Какво туй значи? Жрицата припадна!
	Умира! Помогнете й!

	__ЦЕРИМОН__
			Царю,
	ако си казал правда пред Диана,
	таз жрица е жена ти.

	__ПЕРИКЪЛ__
			Невъзможно,
	дълбокоуважаеми! Жена си
	аз хвърлих във морето с тез ръце!

	__ЦЕРИМОН__
	Край този бряг, уверен съм.

	__ПЕРИКЪЛ__
				Край него.

	__ЦЕРИМОН__
	Сам виж я!… Не, припаднала е само
	от много радост… Бурното море
	изхвърли в ранно утро на брега ни
	един ковчег, във който тя лежеше,
	покрита с драгоценности. Възвърнах
	бездушното й тяло към живота
	и настаних спасената във този
	Дианин храм.

	__ПЕРИКЪЛ__
			Ще можем ли да видим
	това, което си намерил с нея?

	__ЦЕРИМОН__
	Ще бъде то донесено в дома ми,
	във който моля те да бъдеш гост,
	велики господарю… Вижте, тя
	съвзема се.

	__ТАИСА__
			О, нека да го видя!
	Ако не ми е сродник, мойта святост
	не ще даде на чувствата ми вяра
	и очевидното ще подчини
	на себе си. Почтени господарю,
	не си ли ти Перикъл? В глас и образ
	приличаш му досущ. Не спомена ли
	за морска буря, раждане и смърт
	или така съм чула?

	__ПЕРИКЪЛ__
			Сякаш слушам
	покойната Таиса!

	__ТАИСА__
			Аз съм тази
	Таиса, за която ти си мислиш,
	че е покойна и лежи в морето.

	__ПЕРИКЪЛ__
	Диано всемогъща!

	__ТАИСА__
			О, сега
	съм сигурна във теб! Когато двама
	напускахме във сълзи Пентаполис,
	баща ми, царят, подари ти пръстен,
	близнак на тоз.

N	Показва пръстена му.

	__ПЕРИКЪЛ__
			Не, същият! Туй стига!
	О, богове, сегашната ви щедрост
	превръща всички мои досегашни
	лишения в шеги! О, разрешете
	от допира на скъпите й устни
	да се стопя във сладост! О, ела,
	във тез прегръдки да те погреба
	за втори път!

	__МАРИНА__
			Сърцето ми се блъска
	да скочи във гръдта ти, майко моя!

N	Коленичи пред Таиса.

	__ПЕРИКЪЛ__
	Виж, скъпа, кой пред тебе коленичи!
	Това е твойто бреме във морето,
	което ний нарекохме Марина,
	защото сред морето се роди!

	__ТАИСА__
	Бъди благословено, чедо мое!

	__ХЕЛИКАН__
	Привет, госпожо, и поклон, царице!

	__ТАИСА__
	Не те познавам.

	__ПЕРИКЪЛ__
			Казвах ти, Таисо,
	че бягайки от Тир, за свой заместник
	оставил бях един почтен сановник.
	Дали си спомняш неговото име?
	Повтарях ти го често.

	__ТАИСА__
			Хеликан!

	__ПЕРИКЪЛ__
	Отново потвърждение! Таисо,
	със обич прегърни го! Туй е той!
	Сега жадувам да ми обясниш
	как бе намерена и как се върна
	от оня свят. Освен на боговете
	кому признателен да съм за туй
	наистина невероятно чудо?

	__ТАИСА__
	На уважавания Церимон,
	съпруже мой — небето прояви
	чрез него свойта мощ. Той най-добре
	от край до край ще ти разкаже всичко.

	__ПЕРИКЪЛ__
	Почтени господине, боговете
	не ще намерят изпълнител друг,
	така богоподобен! Ще ли мога
	да чуя как възкръснала е тази,
	която помня мъртва?

	__ЦЕРИМОН__
			Да, ще можеш,
	но моля те, преди това, царю,
	да почетеш дома ми, в който аз
	ще ти покажа туй, което бе
	намерено при нея, и разкажа
	как тя оказа се във този храм,
	без нищо да пропусна.

	__ПЕРИКЪЛ__
			О, Диано,
	ще ти принасям жертва всяка нощ
	за твоето явление! Таисо,
	тоз знатен годеник на дъщеря ни
	ще се венчае с нея в Пентаполис.
	Сега на тази чорлава коса
	ще дам приличен вид и ще окастря
	тоз свой сплъстен придатък, невидял
	бръснач от четирнадесет години,
	за да не бъда черното петно
	на сватбения ден.

	__ТАИСА__
			Съпруже, тука
	до уважаемия Церимон
	получи се писмо за туй, че моят
	баща се е поминал.

	__ПЕРИКЪЛ__
			Небесата
	да го превърнат в бляскава звезда!
	Все пак, царице, мисля да извършим
	венчавката във неговото царство
	и там, във Пентаполис, ние с тебе
	да доживеем земните си дни;
	а тези наши зет и дъщеря
	ще царствуват над Тир… Ала кога
	ще чуем всичко във подробен разказ
	Минутите изглеждат ми години.
	Да тръгваме! Хазаино, води ни!

N	Излизат.
N	Влиза Гауер.

	__ГАУЕР__
	Макар за края им да чухте само,
	узнахте в Антиох и дъщеря му
	последствията на сластта какви са;
	в Перикъл, във Марина и в Таиса
	видяхте как накрая добротата
	надвива над камшика на Съдбата;
	във Хеликан чист образ бе показан
	на преданост, незнаеща съблазън;
	във Церимон — на ученост такава,
	която се на ближния раздава;
	а пък Клеон и злата му съпруга
	получиха си, знайте, по заслуга:
	за злия им кроеж дочул мълвата,
	народът в Тарс подпалил им палата,
	така че във пожара изгоряло
	с тях заедно семейството им цяло;
	и, явно, туй възрадвало небето,
	защото то наказва и което
	било е само умисъл… Но вече
	прощалният поклон не е далече.
	Играта свърши. На добър ви час!
	Бъдете снизходителни към нас!

N	Излиза.
