	[* Оригиналното заглавие на пиесата е _„The Life of Henry V“_ — „Животът на Хенри Пети“. Повечето от действащите в нея лица са исторически. Недългото — от 1413 до 1422 г. — царуване на Хенри V е изпълнено с военни действия между Англия и Франция. Сключил таен съюз с Бургундския дук, Хенри предприема през 1415 г. поход на континента и след като превзема крайморския град Арфльор в Нормандия, е принуден да приеме сражение по на север край град Азенкур, в което спечелва блестяща победа над превъзхождащите го французи; скоро обаче поради малочислеността на войската си се завръща на острова.
	Поради неспособността на френския крал Шарл VI официален владетел на Франция бил дофинът Луи, но неговата власт се оспорвала от партията на Орлеанския дук, а дукът на Бургундия, привърженик на кралица Изабела, която за разпуснатото си поведение била заточена в Тур, се държал съвсем независимо. Използвайки слабостта на страната, Хенри V предприел през 1417 г. втори поход отвъд Ламанша, който завършил със завладяването на Нормандия и пълната капитулация на французите. През 1420 г. бил сключен мир, с който Хенри бил обявен за законен наследник на Шарл VI и се венчал за неговата дъщеря Катерина. Обединяването на Англия и Франция под една корона обаче не се осъществило, тъй като при следващия си поход — 1422 г., целящ да укрепи завладяното, Хенри V внезапно заболял и умрял, като оставил за свой наследник малолетния си син.
	Мнозина от героите на пиесата участват в предшестващите пиеси, но някои от тях сега носят нови титли. Така дук Бедфорд и дук Глостър са познатите ни от „Хенри IV“ принцове Джон Ланкастър и Хъмфри Глостър, а дук Йорк е дук Омърл от „Ричард II“.]

>
#	Действащи лица

	__КРАЛ ХЕНРИ V__
	__ДУК ГЛОСТЪР__, __ДУК БЕДФОРД__ — братя на краля
	__ДУК ЕКСЕТЪР__ — чичо на краля
	__ДУК ЙОРК__ — братовчед на краля
	__ГРАФ СОЛЗБЪРИ__
	__ГРАФ УЕСТМОРЛАНД__
	__ГРАФ УОРИК__
	__ГРАФ КЕЙМБРИДЖ__
	__КЕНТЪРБЪРИЙСКИЯТ АРХИЕПИСКОП__
	__ИЛИЙСКИЯТ ЕПИСКОП__
	__ЛОРД СКРУП__
	__СЪР ТОМАС ГРЕЙ__
	__СЪР ТОМАС ЪРПИНГАМ__
	__ГАУЪР, ФЛУЕЛЕН__ — уелсец, __МАК-МОРИС__ — ирландец, __ДЖЕЙМИ__ — шотландец — английски офицери
	__БЕЙТС__, __КОРТ__, __УИЛЯМС__ — английски войници
	__ПИСТОЛ__, __НИМ__, __БАРДОЛФ__, __ПАЖ__ на тримата — от компанията на Фалстаф
	__АНГЛИЙСКИ ГЛАШАТАЙ__
	__ШАРЛ VI__ — крал на Франция
	__ДОФИНЪТ ЛУИ__ — престолонаследник на Франция
	__БУРГУНДСКИЯТ ДУК__
	__ОРЛЕАНСКИЯТ ДУК__
	__БУРБОНСКИЯТ ДУК__
	__БРИТАНСКИЯТ ДУК__
	__КОНЕТАБЪЛЪТ НА ФРАНЦИЯ__
	__РАМБЮР, ГРАНПРЕ__ — френски благородници
	__УПРАВИТЕЛЯТ НА АРФЛЬОР__
	__МОНЖУА__ — глашатай на Франция
	__ПОСЛАНИЦИ__ — на Франция
	__КРАЛИЦА ИЗАБЕЛА__ — съпруга на Шарл VI
	__КАТЕРИНА__ — дъщеря на Шарл VI и Изабела
	__АЛИСА__ — нейна придворна дама
	__МИСТРИС СКОКЛИ__ — стопанка на кръчма; сега съпруга на Пистол
	__ХОР__
	Благородници, Дами, Офицери, Войници, Граждани, Пратеници и Слуги

	_Място на действието:_ Англия и Франция.


>	Пролог

N	Влиза Хорът*1.
	[*1 _Хорът_ — „Хор“ или „Пролог“ се наричал по Шекспирово време актьорът, които произнасял пролога, интермедиите или епилога на пиесите.]

	__ХОРЪТ__
	О, ако имахме пламтяща муза,
	която да ни вдигне в емпирея
	на висшето изкуство; а за сцена —
	държава цяла; и князе на нея
	да изпълняват бляскавите роли
	пред публика от истински крале!
	Тогаз би имал войнственият Хари
	прекрасната си Марсова осанка
	и подир него като тройка псета
	Глад, Меч и Огън щяха да пълзят
	с молба да ги отвърже! Но простете
	на недодяланите духове,
	които дръзват тук да ви представят
	на своята рендосана площадка
	тъй висш предмет! Наистина, как можем
	да вместим в таз арена за петли
	полетата на Франция; или
	мислимо е във дървеното „О“
	на тоз театър, в тази малка нула
	да се поместят шлемовете само,
	потресли въздуха при Азенкур?
	И все таки със кръгчета щом може
	да се представи милион, то молим,
	„О!“, дайте и на нас, нищожни нули,
	фантазията си! Предположете,
	че в тоя тесен пояс от стени
	са се побрали две могъщи кралства,
	чиито горделиви брегове
	дели един скалист, бурлив, опасен
	ръкав на океана; запълнете
	със свойте мисли всички наши липси
	и умножете всекиго от нас
	на хиляди, така че тук да плъпне
	една въображаема войска.
	Когато заговорим за коне,
	вий мислено ги виждайте как, горди,
	печатат свойте огнени копита
	във глината; защото мисълта ви
	кралете ни ще трябва да облича
	и тя ще им помага пак да скачат
	в пространството и времето, сгъстила
	дела, с години траяли, в едно
	обръщане на пясъчен часовник.
	Във нейна помощ пък ще бъда аз,
	приемете ли хор да съм за вас
	и, вече встъпил в новата си роля,
	за слух и снизходителност ви моля!

N	Излиза.


>	Първо действие
>>	Първа сцена

N	Лондон. Преддверие в кралския дворец.
N	Влизат Кентърбърийският архиепископ и Илийският епископ.

	__АРХИЕПИСКОПЪТ__
	Милорд, ще ви открия, че отново
	се готви против нас законът, който
	би минал в единайстата година
	от времето на бившия ни крал,
	ако тогаз не бяха го свалили
	от дневен ред метежите в страната.

	__ЕПИСКОПЪТ__
	А може ли да се направи нещо?

	__АРХИЕПИСКОПЪТ__
	Ще трябва да помислим. Влязъл в сила,
	той ще ни грабне по-добрата част
	от нашите владения, защото
	властта със него ни отнема всички
	земи, благочестиво завещани
	на църквата от нейните чада.
	Със тях за краля ни ще се издържат
	петнайсет графа, рицари хиляда
	и петстотин, шест хиляди и двеста
	ескуайра*2 и в прибавка сто приюта,
	[*2 _Ескуайри_ — благородници от най-ниска степен.]
	отлично обзаведени, за старци,
	сакати и прокажени. Хазната
	ще има освен туй от тях годишно
	хиляда фунта. Тъй гласи законът.

	__ЕПИСКОПЪТ__
	Загребват здраво!

	__АРХИЕПИСКОПЪТ__
			Да, до дъно стържат!

	__ЕПИСКОПЪТ__
	Какво да сторим?

	__АРХИЕПИСКОПЪТ__
			Кралят ни е благ
	и пълен със разбиране и милост.

	__ЕПИСКОПЪТ__
	При туй привързан към Светата църква.

	__АРХИЕПИСКОПЪТ__
	На младост обещаваше не много,
	но щом духът излитна от бащата,
	като че ли и страстите в сина
	издъхнаха. Да, разумът във миг,
	подобно ангел долетя над него
	и, с меч прогонил грешния Адам,
	превърна тялото му в рай, достъпен
	единствено за духове небесни.
	Не е било до днеска ученик
	тъй бързо да постигне мъдростта;
	не е било със толкоз буен прилив
	доброто да отмие злите мисли;
	не е било тъй леко да отстъпи
	властта си многоглавото упорство
	като във този крал!

	__ЕПИСКОПЪТ__
			И слава Богу!

	__АРХИЕПИСКОПЪТ__
	Послушайте го само как говори
	на верски теми и, до дъно смаян,
	ще кажете: „Да беше висш духовник!“;
	обществени въпроси как разисква
	вий чуйте го и ще решите смело,
	че е отдал живота си на тях;
	слух дайте му, когато за войната
	подхване реч, и той ще ви направи
	от боя музика; държавна трудност
	му дайте да реши, и ще развърже
	той възела й гордиев*3 по-лесно
	[*3 _„… възела й гордиев…“_ (мит.) — според древногръцката легенда фригийският цар Гордий, който бил отначало прост селянин, поставил в храма на столицата селската си кола, като завързал ярема й с невероятно сложен възел и предрекъл, че който развърже възела, ще владее цяла Азия. Александър Македонски, като не успял да го развърже, го разсякъл с меча си.]
	от свойта жартиера! Щом говори,
	дори и въздухът, тоз скитник вечен,
	се спира в миг и нямата почуда
	стаява се във хорските уши,
	да не изпусне капка от меда
	на сладките му думи. Очевидно
	от жизнения опит е извлякъл
	той свойте обобщения, макар че
	е чудно как успял е да го стори,
	като го помним празен ветрогон,
	пилеещ часовете си във буйства,
	облози, пиршества и веселби,
	далеч от мисълта да учи нещо,
	да се вглъби, за миг да се откъсне
	от близостта на уличната паплач!

	__ЕПИСКОПЪТ__
	Най-хубавите ягоди се тулят
	в копривата, целебните треви
	виреят най-добре сред буренака.
	И принцът тъй под буйствата е скривал
	богати наблюдения, които
	като тревата са растели трайно,
	без някой да ги вижда, през нощта,
	по силата на своята природа.

	__АРХИЕПИСКОПЪТ__
	Така ще е, защото чудеса
	не се извършват вече, и за всичко,
	което става, длъжни сме да търсим
	естествени причини.

	__ЕПИСКОПЪТ__
			Да, милорд,
	но как да се преборим със закона,
	представен в Общините*4? Дали кралят
	[*4 _„… в Общините…“_ — става дума за Камарата на общините в английския Парламент.]
	клони към него, или е против?

	__АРХИЕПИСКОПЪТ__
	Ни тъй, ни тъй; но мисля, че по-скоро
	ще бъде с нас, понеже му предложих
	от името на нашия Събор,
	за свързаните с Франция въпроси,
	които най-обстойно му разгърнах,
	парична помощ във размер, какъвто
	духовенството ни, откак се помни,
	не е предлагало на никой негов
	предшественик.

	__ЕПИСКОПЪТ__
			И как прие я той?

	__АРХИЕПИСКОПЪТ__
	Със явно удоволствие, макар че
	за съжаление не стигна време
	да чуе — както, чувствах, би желал —
	подробностите за това как идат
	от неговия праотец, крал Едуард*5,
	[*5 _„… крал Едуард…“_ — Едуард III — родоначалника на семействата Йорк и Ланкастър, които после ще враждуват помежду си; царувал от 1327 до 1377 г.]
	до него свръхбезспорните права
	над някои отделни техни графства
	и общо над французкия престол.

	__ЕПИСКОПЪТ__
	Какво прекъсна вашата беседа?

	__АРХИЕПИСКОПЪТ__
	Посланикът на Франция пристигна
	с молба да бъде спешно чут от краля
	и Негово Величество след малко
	ще го приеме. Ако се не лъжа,
	часът е четири?

	__ЕПИСКОПЪТ__
			Да, точно толкоз.

	__АРХИЕПИСКОПЪТ__
	Тогаз да влезем и сами да чуем
	посланието му, което мога
	и тъй със сигурност да ви предскажа.

	__ЕПИСКОПЪТ__
	Вървя след вас. Жадувам да го чуя!

N	Излизат.


>>	Втора сцена

N	Пак там. Приемна зала.
N	Влизат Кралят, Глостър, Бедфорд, Кларенс*6, Ексетър, Уорик, Уестморланд и Свита.
	[*6 _Кларенс_ — Томас, дук Кларенс, указан в тази ремарка и споменат другаде като присъстващ, не произнася нито една реплика през цялата пиеса и не фигурира в списъка на действащите лица.]

	__КРАЛЯТ__
	Кентърбърийският архиепископ
	не е ли тук?

	__ЕКСЕТЪР__
			Отсъства, господарю.

	__КРАЛЯТ__
	Пратете да го викнат, драги чичо!

	__УЕСТМОРЛАНД__
	Да влезе ли посланикът, кралю?

	__КРАЛЯТ__
	Не още, Уестморланд. Преди това
	ний искаме да бъдем убедени
	във някои неща от първа важност,
	които занимават мисълта ни
	във връзка с Франция.

N	Влизат Кентърбърийският архиепископ и Илийският епископ.

	__АРХИЕПИСКОПЪТ__
	Да пази Бог свещения ви трон
	и да направи дълго и достойно
	да го заемате!

	__КРАЛЯТ__
			Благодаря ви.
	Учени лорде, моля ви, разкрийте
	от правна и от верска гледна точка,
	дали и как важащият до днес
	във Франция Салически*7 закон
	[*7 _Салически закон_ — най-старият сборник от германски закони, датиращ от V в.]
	ни спъва в предявените от нас
	претенции. И да ви пази Бог,
	добри приятелю, от всеки опит
	да изкривите своята наука
	във наша полза и да опетните
	душата си, отделяща по чувство
	добро от зло, изравяйки за нас
	права, които нямат нищо общо
	със правдата. Защото много хора,
	в цветущо здраве днес, ще приподпишат
	с кръвта си туй, което Ваша Святост
	пред нас ще обяви за правомерно.
	И тъй, добре внимавайте, когато
	залагате на карта личността ни
	и будите заспалия ни меч!
	Внимавайте, в небето ви заклевам,
	защото между две могъщи кралства
	войните биват яростни и дълги,
	а всяка капка кръв е вик и жалба
	против безотговорния, наточил
	стоманата, която съкращава
	недългия и тъй човешки път.
	Сега приказвайте и ний ще знаем,
	че, потопено в святата ви съвест,
	каквото кажете, ще бъде чисто,
	тъй както след кръщение човек е
	очистен от Адамовия грях!

	__АРХИЕПИСКОПЪТ__
	Тогава знайте — вие, господарю,
	и с вас да знаят всички тук, които
	дължат на трона сили и живот, —
	не спъва нищо вашите права
	над Франция освен закона, казващ:
	„In terram Salicam mulieres ne succedant.“
	„В Салийската земя жени не бива
	да наследяват“ — който те приписват
	на своя стар владетел Фарамонд*8,
	[*8 _Фарамонд_ — легендарен крал на салийските франки.]
	като това „Салийската земя“
	отъждествяват с френската държава.
	А техните писатели сами
	говорят, че Салийската земя
	е във Германия, ограничена
	от Сала и от Елба*9. Карл Велики*10,
	[*9 _„… от Сала и от Елба…“_ — Елба е река в Източна Германия; Сала е неин приток.]
	[*10 _Карл Велики_ — Карл I (742–814), крал на франките от 768 г. и глава на Великата Западна империя от 800 г. Родоначалник на династията на Каролингите.]
	като разбил упорстващите сакси,
	заселил с франки казаната област
	и те зарад германските жени,
	прочути със безсрамните си нрави,
	издали тоз закон, непозволяващ
	по женска линия да се предават
	наследства във Салийската земя,
	която, пак повтарям, се намира
	в Германия; и днес се казва Майсен.
	Така че тоз Салически закон е
	създаден не за френската държава
	и не от Фарамонд, чието име
	неоснователно се свързва с него,
	защото франките са завладели
	земите, за които става дума,
	далече не по неговото време,
	а четирстотин двайсет и една
	години след смъртта му: той умрял е
	във четирстотин двадесет и шеста,
	а Карл Велики саксите надвил е
	и франките си настанил в земите
	оттатък Сала чак във осемстотин
	и петата година. Освен туй
	французките писатели признават,
	че крал Пипин*11, отнемайки престола
	[*11 _Крал Пипин_ — Пипин Къси (714–768 г.), крал на франките.]
	от френския владетел Хилдерик*12,
	[*12 _Хилдерик_ — Хилдерик III (714–755 г.), крал на франките от рода на Меровингите. Детрониран от Пипин през 747 г.]
	се позовал на туй, че произлизал
	от дъщерята на Клотар*13, Блитхилда.
	[*13 _Клотар_ — Клотар II (584–629 г.), крал на франките.]
	И първият Капет*14, когато грабна
	[*14 _първият Капет_ — Хуго I (ок. 938–996 г.), основател на Капетингската династия във Франция.]
	короната на Карла Лотарингски*15,
	[*15 _Карл Лотарингски_ — брат на франкския крал Луи VI, който трябвало да заеме трона му след неговата смърт, но бил изместен от Хуго Капет.]
	единственият пряк и чист наследник
	по мъжка линия на Карл Велики,
	за да изкара своите права
	действителни (макар да бяха те
	в действителност нищожни), се представи
	като наследник първи на принцеса
	Лингарда, дъщеря на Карломан*16,
	[*16 _Карломан_ — грешка на източника, от който е черпил Шекспир: в случая става дума за друг крал — Карл Плешиви (823–877 г.).]
	сина на императора Луи*17,
	[*17 _„императора Луи“_ — става дума за Луи I Набожни (778 — 840)]
	сина на Карл Велики. Също тъй
	синът на узурпатора Капет,
	Луи Благочестиви*18, не можа
	[*18 _Луи Благочестиви_ (1214–1270 г.) — в оригинала е допусната грешка, като той е наречен Луи X вместо Луи IX.]
	да спи спокойно с френската корона,
	додето не доказа, че безспорно
	чрез баба си, принцеса Изабела,
	е свързан с Ерменгарда, дъщерята
	на Карла Лотарингски, за когото
	говорихме, и тъй, посредством нея
	родът на Карл Велики се спои
	с короната на Франция. Така че
	Пипин, Капет, Луи дължат безспорно
	правата си над френския престол
	на някоя жена. И туй важи
	до днешни дни за френските крале
	и ако те изравят срещу вас
	въпросния Салически закон,
	то правят го, защото са готови
	сами да се оплитат в своите мрежи,
	но само да не върнат туй, което
	отнели са от вашите предци.

	__КРАЛЯТ__
	Ще бъде ли законно и правдиво
	да предявя претенции над него?

	__АРХИЕПИСКОПЪТ__
	Ако не е, грехът да бъде мой!
	В „Числата“*19 пише: „Щом човек умре,
	[*19 _“Числата"_ — част от Библията; четвъртата от Мойсеевите книги.]
	наследството му трябва да премине
	към дъщерята." Отстоете свойто!
	Развейте смело своя кървав стяг!
	Спомнете си, че кълн сте от велики,
	могъщи праотци! Кралю, идете
	на гроба на прадядо си*20, комуто
	[*20 _„… прадядо си…“_ — става дума отново за Едуард III.]
	правата си над Франция дължите,
	и призовете храбрия му дух,
	а с него заедно духа на своя
	прачичо Едуард, Черния ни принц*21,
	[*21 _„… Черния ни принц“_ — става дума за Уелския принц Едуард.]
	когото Франция ще помни дълго
	за драмата, която той представи
	на нейна сцена, като разгроми
	войските й под погледа на своя
	могъщ баща, с усмивка наблюдаващ
	как неговото храбро лъвче лочи
	кръвта на знатна Франция! О, дивни,
	безстрашни англичани, съумели
	с едната половина от мощта си
	да срещнат цялата французка сила,
	а другата без дело да оставят
	да й се смее, скръстила ръце!

	__ЕПИСКОПЪТ__
	Спомнете си за своите предтечи
	и повторете светлата им слава!
	Вий техен сте наследник, господарю,
	на трона им седите, във кръвта ви
	е минала прочутата им смелост;
	и тъй, трикратно мощен, вие зрял сте
	във майската зора на младостта си
	за подвизи и бляскави дела!

	__ЕКСЕТЪР__
	Монарси и крале очакват с трепет
	да се надигнете, разтърсил грива
	по примера на лъвския си род!

	__УЕСТМОРЛАНД__
	Те знаят ви, че имате причини
	и сили за това. Защото никой
	английски крал до днеска не е имал
	васали и народ, които тъй
	да бъдат телом в Англия, а духом
	на лагер из французките полета!

	__АРХИЕПИСКОПЪТ__
	Пратете ги и телом да са там,
	Ваше Величество, та с меч и огън
	да отстоят правата ви! А ние,
	духовенството, за да ви помогнем
	в разноските, ще ви отпуснем сума,
	каквато ни веднъж не сме броили
	на никой ваш предшественик до днес!

	__КРАЛЯТ__
	Освен за Франция ще се наложи
	да отделим войски, за да отблъснем
	шотландците, които непременно,
	използвайки мига, ще ни нападнат.

	__АРХИЕПИСКОПЪТ__
	Граничните войски от местни хора
	ще бъдат, господарю, крепък зид
	пред дръзките им набези за плячка.

	__КРАЛЯТ__
	Не тези шайки имаме предвид —
	тревожи ни шотландската държава,
	която винаги за нас е крила
	опасности. Историята учи,
	че колчем нашият велик прадядо
	прехвърлял е във Франция войски,
	зад него, във отслабеното кралство
	шотландците са хлуйвали, подобно
	на морски прилив през разкъсан насип,
	със пълната си сила и тъй често
	подлагали са на опасен изпит
	останалата без мъже страна,
	тъй често замъци и градове
	държали са в мъчителни обсади,
	че Англия, лишена от защита,
	е тръпнела от тяхното съседство!

	__АРХИЕПИСКОПЪТ__
	Тя повече изпитвала е страх,
	отколкото търпяла е щети,
	Ваше Величество. И ето пример
	от нейната история: когато
	били са знатните й до един
	във Франция, отреждайки на нея
	съдбата на вдовица, тя не само
	опазила е себе си, но даже
	запряла е като добиче чуждо
	шотландския им крал*22, за да го прати
	[*22 _„… шотландския им крал…“_ — Давид II, крал на Шотландия (1324–1371 г.).]
	във Франция, и, украсила с него
	триумфа на крал Едуард, да прибави
	нов светъл ден към свойта летопис,
	осеяна и без това с победи,
	тъй както тинестото морско дъно
	осеяно е с приказни богатства
	и скелети на кораби!

	__КРАЛЯТ__
			Така е,
	но старата пословица ни учи:
	„Готвиш ли със Франция войни,
	първо със Шотландия почни!“
	Защото щом английският орел
	излитне от гнездото си за плячка,
	лукавата шотландска невестулка
	промъква се към кралските яйца
	и — като мишките във дом без котка —
	едно изпива, похабява две.

	__ЕКСЕТЪР__
	Което значи, че котакът трябва
	да не излиза никога от къщи?
	Излишен страх: ний имаме ключалки
	за своите килери и капани
	за всякакви неканени крадци.
	Дорде ръката води бой в чужбина,
	главата ще се брани у дома —
	нали в държавното устройство всичко,
	макар различно по височина,
	звучи във унисон и се стреми
	да се сбере във цялостен завършек
	като във музиката.

	__АРХИЕПИСКОПЪТ__
			Точно тъй е!
	Във нашето човешко общество
	небето разделило е труда
	на разни дейности, които тласка
	в неспирен ход, като затуй ги учи
	да виждат своята върховна цел
	във послушанието. Тъй е точно
	и при пчелите, същества, които
	природата е сътворила сякаш
	уроци да ни дават по порядък:
	те имат крал и служещи под него —
	едни раздават право у дома,
	във чуждите страни търгуват други,
	а трети, със жила въоръжени,
	нападат беззащитните цветя
	и плячката си мъкнат с весел марш
	към шатъра на своя преизпълнен
	с величие монарх, под чийто поглед
	зидари зидат сводове от злато,
	медари леят слънчевата течност,
	носачи бедни се тълпят и блъскат
	с торбите си пред тесните врати
	и съдник, смръщил поглед, с гневен бръм
	предава на студените палачи
	един прозяващ се от мързел търтей.
	От туй личи, че действия различни
	са годни да постигнат обща цел:
	тъй както се забиват в една точка
	стрели отвред; тъй както в един град
	се срещат много пътища; тъй както
	се вливат сто реки в едно море,
	а във иглата на часовник слънчев —
	сто линии — тъй също е възможно
	безбройни действия да се насочат
	в една мишена и да бъдат всички
	доведени докрай. Затуй, кралю,
	напред към континента! Разделете
	на четири английската войска
	и разтресете със едната четвърт
	издъно цяла Галия! А ние,
	ако със тройно по-голяма сила
	от свойто псе дома си не опазим,
	то нека то разкъса ни и нека
	народът ни престане да е пример
	за мъдрост и безстрашие!

	__КРАЛЯТ__
				Да влязат
	французките посланици!
N	Излизат неколцина от Свитата.
				Така!
	Сега сме убедени, че по право
	е наша Франция и с Божа воля
	и ваша помощ, благородни мишци
	на кралската ни сила, ще принудим
	властта й да превие врат пред нас,
	а пък упорства ли, ще я направим
	на пух и прах! Едно от двете: или
	на трона там ще седнем, властелин
	над Франция и ширните й графства,
	или ще сложим тези свои кости
	в незнайна урна без надгробен камък!
	Да, тъй ще е: или с големи думи
	историята ще гърми за нас,
	или без надпис, даже най-нетраен,
	ще бъде гробът ни навеки ням
	като уста, лишена от език,
	на турски роб!…
N	Влизат Посланиците на Франция, следвани от Свита.
			Кажете, господа,
	какво послание ви е предал
	французкият дофин? Защото чухме,
	че той, а не баща му, ви изпраща.

	__ПОСЛАНИК__
	Дали ще разрешите, господарю,
	свободно и без страх да предадем
	каквото носим, или пестеливо
	да изразим във общи думи само
	дофиновата мисъл?

	__КРАЛЯТ__
			Хенри Пети,
	не е тиран, а християнски крал,
	и неговият гняв е обуздан,
	тъй както са злодеите, които
	държи под ключ в затвора си; така че
	с открита реч и без да се боите,
	кажете ни дофиновата мисъл!

	__ПОСЛАНИК__
	Тогава чуйте: Ваша Кралска Милост
	наскоро чрез посланик предяви
	претенции над области французки,
	като за туй се позова на своя
	велик предшественик крал Едуард Трети
	Във отговор на туй дофинът казва,
	че вие сте изглежда твърде млад
	и иска затова да ви припомни,
	че Франция не е земя, която
	се завоюва в стъпки на галярда*23,
	[*23 _Галярда_ — жив танц от оная епоха.]
	и областите й не се завземат
	със весели гуляи. Тъй че моли
	да не отваряте напразно дума
	за тези области и ви изпраща
	таз бъчвичка с подарък, по-подхождащ
	за вашия характер. Туй е всичко.

	__КРАЛЯТ__
	Какво съдържа?

	__ЕКСЕТЪР__
			Топки за игра
	на тенис, господарю.

	__КРАЛЯТ__
	Благодарим за дара и труда ви.
	Приятно ни е, че дофинът има
	тъй весел нрав. Когато подберем
	ракети, подходящи за тез топки,
	ще му предложим с Божа помощ мач
	във Франция, и то с такъв играч,
	че неговият татко ще загуби
	короната, която е заложил
	за своя син! Кажете му да знае,
	че предизвикал е противник, който
	със град от топки ще съсипе всички
	игрища на французката държава!
	Нам ясно е защо ни подценява:
	той знае само буйната ни младост,
	не подозирайки каква поука
	извлекли сме от нея; според него
	не сме ценили ний тоз беден, жалък
	английски трон и тъй като затуй
	странели сме от двора, сме дошли
	до буйствата, понеже — както знаем —
	по-весели сме всички вън от къщи…
	Но нека знае вашият дофин,
	че ние като крал ще се покажем
	и ще издуем царствено платната
	на свойта власт, като заемем своя
	французки трон. Той наш е и за него,
	забравили привидно своя ранг,
	живяхме ние с простия народ,
	но, седнали на него, тъй ще блеснем,
	че цяла Франция ще зажуми,
	а нейният дофин ще ослепее,
	погледне ли към нас! И съобщете
	на своя остроумен кралски син,
	че неговият присмех ще превърне
	тез топки за игра в ядра топовни
	и че вината за мъстта, която
	ще литне, всерушителна, със тях
	върху душата му ще натежи,
	защото тази негова насмешка
	несметни майки ще лиши на смях
	от синовете им, на смях ще грабне
	мъжете на безчислени жени,
	на смях ще срине замъци, така че
	мнозина, днеска неродени още,
	ще имат да проклинат след години
	насмешките на своите дофини!…
	Но всичко туй е във властта на Бога,
	когото призовавам и в чието
	пресвято име, казвам на дофина —
	а вий му го предайте! — че ще дойда
	да отстоя честта си и да вдигна
	за благо дело праведна ръка!
	Вървете с мир! И му кажете още,
	че даже най-сполучените смешки
	без сол остават, щом като от тях
	сълзи се получават вместо смях!…
	Върнете ги със сигурна охрана!…
	На добър час!

N	Посланиците излизат заедно със Свитата си.

	__ЕКСЕТЪР__
			Подарък по французки!

	__КРАЛЯТ__
	Надявам се, че който ни го праща,
	ще се черви за него! Господа,
	набирайте без бавене войски
	и припаси за бъдещия поход!
	И обмислете стъпките, които
	със най-голямата възможна скорост
	способни са да умножат перата
	на нашите криле, за да дадем
	на тоз дофин, ако помогне Бог,
	пред прага на баща му строг урок
	Така че всеки мъдро и умело
	да впряга сили в святото ни дело!

N	Излизат.


>	Второ действие
>>

N	Тръбен звук. Влиза Хорът.

	__ХОРЪТ__
	Английската младеж е цяла в плам,
	спят балните костюми в гардероба,
	ковачите на брони богатеят
	и мислите на всички са заети
	единствено от жаждата за слава.
	Продали пасбища, коне купуват
	и литват като Хермесовци*24 нови
	[*24 _„… Хермесовци…“_ (мит.) — Хермес е гръцки бог; Меркурий у римляните.]
	след своя крал, жив пример, огледало
	на всички християнски венценосци,
	защото в младия и весел въздух
	надеждата, от връх до ръкохватка,
	нанизала е с меча си корони,
	баронски, графски, кралски — все за Хари
	и смелите със него. В това време
	французите обаче, разузнали
	за нашите военни подготовки,
	от ужас разтреперани, прибягват
	до средствата на бледото коварство.
	О, Английо, величие сгъстено,
	подобно на смел дух във дребно тяло,
	как би се ти прославила в света,
	да бяха всичките ти синове
	горещо, кръвно свързани със тебе!
	Но виж се, виж: французинът открива
	недъга ти, изсипва куп от злато
	в едно гнездо на двойствени сърца
	и трима вероломници на име:
	граф Ричард Кеймбридж, Хенри Скруп от Машъм
	и Томас Грей, нортъмбърландски рицар,
	продали се на злото срещу злато,
	с врага ни сключват договор, по който —
	ако измяната удържа дума —
	ще умъртвят прекрасния ни крал,
	преди да е отплавал от Саутхамптън*25.
	[*25 _Саутхамптън_ — град в Южна Англия; пристанище на Ламанша.]
	Сега ще позволите да прескочим
	през разстоянията и сгъстим
	събитията в разказа: и тъй,
	парите — в звонк, изменниците — в сговор,
	крал Хари е напуснал вече Лондон
	и ние сме пренесли свойта сцена
	от Лондон във Саутхамптън. Вие всички
	сте в този град и там ще сте, додето
	ви отнесем във Франция и после
	ви върнем тук през протока обратно,
	като с вълшебство усмирим вълните,
	защото ний, каквото и да става,
	не искаме от нас да ви призлява!
	(Ала в Саутхамптън с вас ще сме едвам
	когато кралят се окаже там.*26)
	[*26 _„Ала в Саутхамптън… се окаже там…“_ — прибавка към текста, свързана навярно с някакво изменение в предварителния замисъл за реда на сцените във второ действие.]

N	Излиза.


>>	Първа сцена

N	Улица в Лондон.
N	Влизат Ним и Бардолф.

	__БАРДОЛФ__
	Добра среща, капрал Ним!

	__НИМ__
	Здравей, лейтенант Бардолф!

	__БАРДОЛФ__
	Е, сдобрихте ли се с Пистол?

	__НИМ__
	Ако е за мене, не съм заритал да се сдобрявам. Не говоря много, но при сгоден случай ще падне веселба! Да става каквото ще! На бой не налитам, но ще замижа и ще измъкна желязото. Обикновено е, но служи добре за печене на сирене и издържа голо на студ като всеки друг меч, а това е важното!

	__БАРДОЛФ__
	Ще ви поканя двамата на закуска, за да ви сдобря, и ще заминем тримата като стари побратими за Франция. Съгласявай се, капрале!

	__НИМ__
	Кълна се, ще живея, докато мога, това е сигурно; но като не се трае повече, знам какво да направя. Ще заложа всичко на последния малшанс и край!

	__БАРДОЛФ__
	Наистина, капрале, той се ожени за Нел Скокли и вярно е, че тя постъпи нечестно с тебе, защото бяхте сгодени.

	__НИМ__
	Нищо не се знае! Да става каквото ще! Някои вечер лягат да спят и вратовете им са си на тях през нощта, а казват, че ножовете режели… Нищо не се знае. Кранта търпелива най-далеч отива. Ще има крушка опашка! Не сме си казали още думата!

N	Влизат Пистол и Мистрис Скокли.

	__БАРДОЛФ__
	Пристигат лейтенант Пистол и жена му. Капрале, владей се!

	__НИМ__
	Как си, ханджийо?

	__ПИСТОЛ__
	Негоднико, „ханджия“ ще ми викаш?
	Кълна се, тази дума ми е гадна!
	И мойта Нел не ще веч стай да дава!

	__МИСТРИС СКОКЛИ__
	Не, няма да давам, честна дума! Защото речеш ли да настаниш десетина-петнайсет дами, които честно и почтено се бодат по цял ден, за да изкарат хляба си… с иглата, веднага всички казват: „Държи бардак!“
N	Ним измъква меч.
	Пресвята Богородице! Почнаха да се кълцат! Сега ще има прелюбодеяния и кръвосмешения!

N	Пистол също измъква меч.

	__БАРДОЛФ__
	Кротко, лейтенанте! Капрале, успокой се!

	__НИМ__
	Тфу!

	__ПИСТОЛ__
	Тфу на тебе, куче исландско*27! На тебе, остроухи исландски рошльо!
	[*27 _„… куче исландско!“_ — исландските кучета са остроухи и така космати, че устата и очите им не се виждат.]

	__МИСТРИС СКОКЛИ__
	Мили капрале, покажи му своята храброст и скрий меча си!

	__НИМ__
	Обирай се оттука! Ако ми беше паднал solus*28!
	[*28 _Solus_ (лат.) — сам.]

	__ПИСТОЛ__
	Кой, аз ли „solus“, куче! Аз ли, змийо!
	Туй „solus“ в мутра твоя аз ще плесна!
	Ще ти го тикна в гърлото туй „solus“,
	във белия твой дроб, във дън търбуха!
	Червата твой с туй „solus“ ще задръстя,
	защото съм готов да изгърмя:
	петлето ми е дръпнато и само
	след миг плам блъвне ще!

	__НИМ__
	Не съм ти Барбазон*29, та да ме заклинаш! Както ме е хванал афектът, мога да те набуча индиферентно къде! Ако гръмнеш още веднъж, аз тебе, Пистол, ще ти прочистя цевта с шомпола си, както аз си знам! Ела настрани, да те изкормя, както аз умея, и да ти покажа някой и друг афект!
	[*29 _Барбазон_ — име на един от дяволите.]

	__ПИСТОЛ__
	О, низкий самохвалко! Долна гад!
	Гроб зей пред теб! Смъртта теб търси, пале!
	Разголвай меч!

	__БАРДОЛФ__
	Чуваш ли какво ти говоря? Който замахне пръв, войник да не съм, ако не му ръгна това до ръкохватката.

N	Измъква и той меч.

	__ПИСТОЛ__
	Таз лиха клетва моя гняв гаси!
N	Той и Ним скриват мечове в ножници.
	Подай си лапата! Висок по дух си!
	Харесваш ми!

	__НИМ__
	Ще те заколя аз, рано или късно, по всички правила на афекта си!

	__ПИСТОЛ__
	Couple a gorge*30 на мен? Това ми стига!
	[*30 _Couple a gorge_ (непр.фр.) — да ме заколиш.]
	Отново пак извиквам теб на бой!
	О, критски пес, жена ми възжелал си?
	Негоднико, във болницата тичай
	и измъкни от парната й бъчва*31
	[*31 _„… от парната й бъчва…“_ — сифилисът се „лекувал“ по Шекспирово време с парни бани.]
	онази стърва от рода Кресидин*32
	[*32 _„… от рода Кресидин…“_ (мит.) — името на гъркинята Кресида, любима на Приамовия син Троил (вж. „Троил и Кресида“ на Шекспир), било за онова време символ на женската невярност.]
	Дол Чаршафдери*33 и за нея, драги,
	[*33 _Дол Чаршафдери_ — лека жена, действащо лице в „Хенри IV — II ч.“.]
	жени се, ако щеш! А аз съм взел
	и ще опазя свой тоз дивний бисер,
	Нел, quondam*34 Скокли! Тъй че pauca verba*35
	[*34 _Quondam_ (лат.) — бивша. Защото познатата ни от „Хенри IV — първа и втора част“, мистрис Скокли сега ще носи името на Пистол.]
	[*35 _Pauca verba_ (лат.) — малко думи; без много приказки.]
	и марш оттук!

N	Влиза Пажът.

	__ПАЖЪТ__
	Ханджийо Пистол, трябва да отидете при господаря ми! И вие, ханджийко! Той е много зле и иска да си легне. Уважаеми Бардолф, идете да си мушнете лицето под чаршафа му вместо грейка*36! Честна дума, много е зле!
	[*36 _„… вместо грейка!“_ — една от честите шеги с огненото лице на Бардолф.]

	__БАРДОЛФ__
	Махай се, обеснико!

	__МИСТРИС СКОКЛИ__
	Ей Богу, на това хлапе днес-утре гарваните ще му ядат червата*37!… Горкият! Кралят разби сърцето му. Идвай си веднага, мъжо!
	[*37 _„… гарваните ще му ядат червата!“_ — обесените по онова време били оставяни да висят за храна на гарваните.]

N	Излиза.

	__БАРДОЛФ__
	Хайде, ще ви сдобря ли най-сетне? Тръгваме заедно за Франция! Дявол взел го, защо трябва да се колим помежду си?

	__ПИСТОЛ__
	Потоп, наставай! Пъкъл, паст разчеквай!

	__НИМ__
	Ще ми платиш ли осемте шилинга, дето ти ги спечелих на бас?

	__ПИСТОЛ__
	Роб низък тоз е, който дълг изплаща!

	__НИМ__
	Давай ги, че както съм афектиран!…

	__ПИСТОЛ__
	Куражът ще покаже! Меч обнажвай!
N	Той и Ним измъкват отново мечове.

	__БАРДОЛФ__
	Кълна се в меча си, който пръв нанесе удар, ще го оставя на място. В меча си кълна се, ще го направя!

N	Измъква и той меч.

	__ПИСТОЛ__
	„Във меча си“ е клетва! Ще го стори!

N	Скрива меча си в ножницата.

	__БАРДОЛФ__
	Капрал Ним, ако ще бъдеш приятел с него — добре; ако не — да знаеш, че не си приятел и с мене! Хайде, моля те, скрий го тоя меч!

	__НИМ__
	Ще си получа ли осемте шилинга от баса?

	__ПИСТОЛ__
	Цял нобъл*38 на ръка ще ти получиш
	[*38 _Нобъл_ — нобълът е монета от онова време, на стойност 5–6 шилинга.]
	веднага и с почерпка свръхотгоре.
	Приятелството ний възобновим ще
	и ще крадем със тебе двамца, Ним,
	защото за доставчик във войската
	съм назначен, и тече ще парата!
	Ръката давай!

N	Ним скрива меча си в ножницата.

	__НИМ__
	А седемте шилинга ще ги получа ли?

	__ПИСТОЛ__
	Във звонк, платени честно!

	__НИМ__
	Добре, това ми е по афекта!

N	Влиза отново Мистрис Скокли.

	__МИСТРИС СКОКЛИ__
	Ако сте от жена родени, елате веднага при сър Джон! Ах, горкият! Така го тресе всекидневната терциана*39, че сърцето ти се къса да го гледаш! Мили хора, идвайте!
	[*39 _„… всекидневната терциана…“_ — противоречие в стила на мистрис Скокли: пристъпите от малария терциана са през два дни.]

	__НИМ__
	Това е, защото кралят си изля афекта върху него, няма друга причина!

	__ПИСТОЛ__
	Чрез теб говори истината, Ним:
	сърцето му сломено е фатално!

	__НИМ__
	Кралят си ни е добър, но що си е право — право, има си и той своите афекти и своеобразности.

	__ПИСТОЛ__
	Тогава да вървим да го оплачем —
	нали сме здрави ний, козленца мои!

N	Излизат.


>>	Втора сцена

N	Саутхамптън.
N	Влизат Ексетър, Бедфорд и Уестморланд.

	__БЕДФОРД__
	Ей Богу, кралят прекалено вярва
	на тез изменници!

	__ЕКСЕТЪР__
			Не се плашете —
	ще бъдат задържани не след много!

	__УЕСТМОРЛАНД__
	А как са външно мазни и покорни,
	като че ли сърцата им са пълни
	с васалска преданост и лична вярност!

	__БЕДФОРД__
	Не знаят, че от хванати писма
	кроежът им известен е на краля.

	__ЕКСЕТЪР__
	Но как могъл е този, който ложе
	делил е с краля, този, който бил е
	отрупан с толкоз почести от него,
	той, той да обрече на подла смърт
	за чуждо злато своя суверен!

N	Тръбен звук. Влизат Кралят, Скруп, Кеймбридж, Грей, други Благородници и Свита.

	__КРАЛЯТ__
	Със тоз попътен вятър вече можем
	да вдигнем котва. Но преди това,
	любезни ми граф Кеймбридж и лорд Машъм,
	и вий, достойни рицарю, кажете:
	как смятате, дали със тези сили,
	които сме повели, ще пробием
	отбраната на френската войска,
	постигайки успеха, зарад който
	ги сбрахме и подготвихме за бой?

	__СКРУП__
	Да, господарю, ако всеки наш
	даде, каквото може.

	__КРАЛЯТ__
			Във това
	сме ние сигурни, защото знаем,
	че ни едно сърце не сме повели,
	което да не е съзвучно с нас,
	и ни едно не ни очаква вкъщи,
	което да не иска да ни види
	със славни придобивки и успех!

	__КЕЙМБРИДЖ__
	Не зная друг владетел да е вдъхвал
	любов и почит като вас, кралю.
	Не вярвам някой в нашата страна
	да чувства колебание и трепет
	под сянката на благата ви власт.

	__ГРЕЙ__
	Дори и враговете на баща ви
	със мед са подсладили свойта жлъч
	и служат ви покорно и усърдно.

	__КРАЛЯТ__
	Затуй сме им дълбоко благодарни.
	По-лесно ще забравим как да движим
	ръката си, отколкото че трябва
	да плащаме за всякоя заслуга
	съгласно нейните размер и стойност.

	__СКРУП__
	Така усърдието ще напрегне
	чилични мишци и трудът за вас
	умора не ще знае, освежаван
	от мисълта за бъдната награда.

	__КРАЛЯТ__
	Така е… Графе Ексетър, идете
	и заповядайте да бъде пуснат
	войникът, който вчера бе затворен
	за хули срещу нашата особа!
	Със виното е прекалил навярно
	и тъй като се кае, ний решихме
	да му простим.

	__СКРУП__
			Това е милосърдно,
	но според мен, кралю, непредпазливо.
	Ако не го накажете, то утре
	простъпката му ще роди и други
	от този род по неговия пример.

	__КРАЛЯТ__
	О, нека проявим и тоз път милост!

	__КЕЙМБРИДЖ__
	Във ваша власт е да я проявите,
	наказвайки го пак.

	__ГРЕЙ__
			Голяма милост
	ще бъде вече, ако подир мъки
	дарите му живот.

	__КРАЛЯТ__
			Уви, таз ваша
	любов към мен е тежък обвинител
	за тоз нещастник. Ако към такива,
	от виното родени, дребни грешки
	не замижим с едно око, как в гняв
	ще трябва да изцъкляме и двете,
	когато престъпления ужасни,
	предъвкани, погълнати и смлени,
	се появят пред нас?… Да бъде пуснат
	на свобода престъпникът, макар че
	нам преданите Кеймбридж, Скруп и Грей
	във нежната си обич и грижовност
	към кралската ни личност, настояват
	да го накажем строго! А сега
	за похода към Франция. Кой още
	очаква да получи пълномощно?

	__КЕЙМБРИДЖ__
	Аз, ваша милост — вие сам за него
	ми казахте да ви подсетя днес.

	__СКРУП__
	На мене също казахте така,
	велики господарю.

	__ГРЕЙ__
			И на мене,
	върховни повелителю.

	__КРАЛЯТ__
				Тогава
	това е вашето, мой графе Кеймбридж,
	това е вашето, лорд Скруп от Машъм,
	това е вашето, сър Томас Грей.
	Добре ги разчетете и узнайте,
	че знаем колко струвате… Таз нощ,
	граф Уестморланд и чичо Ексетър,
	отплаваме… Какво ви става, моля?
	Навярно има нещо в тез писма,
	та тъй сте побледнели?… Я ги вижте
	как губят цвят!… Лицата им са бели
	като хартията!… Какво там пише,
	та толкоз е уплашило кръвта ви
	и кара я тъй бързо да се крие
	от чужди взор?

	__КЕЙМБРИДЖ__
			Признавам си вината
	и чакам милосърдния ви съд!

	__ГРЕЙ__ и __СКРУП__
	Към който се обръщаме и ние!

	__КРАЛЯТ__
	Доскоро милосърдието беше
	все още живо в нас, но вий сами
	убихте го със своите съвети.
	Да молите за него ще е срамно,
	защото собствените ваши мисли
	обръщат се със ярост против вас
	като ловджийски кучета, които
	разкъсват господаря си… О, вижте,
	вий, перове и графове, тез грозни
	чудовища английски! Тоз граф Кеймбридж —
	вий знаете как щедро любовта ни
	оказваше му всеки знак на почит,
	подхождащ за високия му сан;
	и тоз човек за низко френско злато
	е влязъл в заговор с врага, дал клетва
	да ме погуби точно тук, в Саутхамптън!
	За същото позорно се е клел
	и този рицар, също като него
	от нас облагодетелстван. Но, о,
	какво за теб да кажа, лорде Скруп?
	Ти, непризнателни, жестоки, подли
	човешки уроде, на който дадох
	ключа към най-потайните си мисли;
	ти, който тъй ме знаеше издъно,
	че би могъл почти да ме превърнеш
	в монети златни, ако би насочил
	към свойта полза моята любов —
	възможно ли е подкуп да е хвърлил
	в теб злата мисъл да ме боднеш само
	по кутрето? Това е толкоз чудно,
	че колкото и да е очевидно,
	очите ми не щат да го повярват!
	Измяна и Убийство са вървели
	до днешен ден все заедно подобно
	на двойка дяволи, споени с клетва
	един на друг да си оказват помощ,
	но все със ясен повод, тъй че никой
	не им се е учудвал, а пък ти
	чрез своето необяснимо дело
	ни караш пак да гледаме на тях
	със смайване. Хитрецът демон, който
	подвел те е така срещуприродно,
	добил е в ада висшата похвала:
	останалите дяволи, които
	подтикват към предателство, го скриват
	под багрите и бляскавите форми
	на благочестието, а пък този
	не ти е дал друг подтик към измяна
	извън мечтата ти да се накичиш
	със титлата „изменник“. Ако той
	обиколи цял свят със лъвска стъпка*40,
	[*40 _„… със лъвска стъпка…“_ (библ.) — израз, свързан с пасажа от посланията на Петър: „Дяволът, като рикащ лъв, обикаля и търси кого да глътне.“ (1.5:8).]
	завърнал се в геената, ще може
	да каже на рогатите пълчища:
	„Не ще спечеля никого за ада
	тъй лесно, както този англичанин!“
	О, как разклати вярата ми ти
	във всекиго край мен: бил предан външно?
	Ти също беше! Бил със мъдър вид?
	Ти също беше! Бил от знатен корен?
	Ти също беше! Бил изглеждал вярващ?
	Ти също беше! Бил умерен, сдържан
	в храната си, в забавите, в гнева;
	духовно здрав, надвиващ на плътта си,
	в обноските си скромен, поотделно
	недаващ вяра на око и слух,
	а даже и на двете вярващ само
	след хладен размисъл — както от туй?
	Ти също беше тъй пресят изтънко
	във всички качества и затова
	провалът ти днес прави уязвим
	за подозрение и най-добрия,
	най-щедро одарения човек.
	Оплаквам те, защото според мен
	тоз твой провал е страшен като втори
	Адамов грях!… Вината им е явна.
	Да бъдат задържани за съда
	и Бог да има милост към греха им!

	__ЕКСЕТЪР__
	Задържам те за държавна измяна, Ричард, граф Кеймбридж!
	Задържам те за държавна измяна, Хенри, лорд Скруп от Машъм!
	Задържам те за държавна измяна, Томас Грей, Нортъмбърландски рицар!

	__СКРУП__
	Бог плана ни разкри и моят грях
	за мене е по-страшен от смъртта.
	Простете ми го, светли господарю,
	макар с плътта си да платя за него!

	__КЕЙМБРИДЖ__
	Не златото на Франция за мене
	бе главното, макар да го приех,
	за да постигна свойта цел по-бързо*41.
	[*41 _„… за да постигна свойта цел по-бързо.“_ — в хрониките на Холиншед се споменава, че граф Кеймбридж искал да свали от трона Хенри в полза на граф Мортимър.]
	Благодаря на Бога, че ме спря,
	и, радостен във мъките, ще моля
	Всевишния и вас да ми простите!

	__ГРЕЙ__
	Най-верният ви поданик не е бил
	възрадван от разбулена измяна,
	тъй както аз се радвам, че бях спънат
	в коварния си замисъл. Кралю,
	простете ми, без прошка към плътта ми!

	__КРАЛЯТ__
	Бог нека ви прости във свойта милост!
	Изслушайте присъдата си! Вие
	сте встъпили във заговор с врага
	и от хазната му сте взели злато
	в предплата за смъртта ни, със което
	обрекли сте монарха си на смърт,
	велможите му — на позорно иго,
	народа му — на чуждоземно робство,
	страната му — на скръб и на разруха.
	За личността си ние мъст не дирим,
	но грижата за нашата държава,
	чиято гибел готвили сте, иска
	да ви предам на нейния закон.
	Нещастници, вървете към смъртта!
	И Бог всемилостив да ви помогне,
	разкаяли се горко за греха си,
	да я посрещнете с душевна твърдост!…
	Водете ги!
N	Кеймбридж, Скруп и Грей биват изведени от Стражи.
			А ние, господа —
	към Франция, войната със която
	и нас, и вас еднакво ще прослави,
	защото тя щастливо ще завърши,
	щом Бог разкри кроежа зъл, опитал
	да ни препъне в нейното начало!
	Сега е отстранена всяка пречка
	във пътя ни, така че да вървим!
	Войската си на Бога поверили,
	към корабите весело! Развейте
	победните ни бойни знамена!
	На Англия не заслужава трона
	тоз, който няма френската корона!

N	Тръбен звук. Излизат.


>>	Трета сцена

N	Лондон. Пред кръчмата „Глиганска глава“ в Истчийп.
N	Влизат Пистол, Ним, Бардолф, Пажът и Мистрис Скокли.

	__МИСТРИС СКОКЛИ__
	Моля ти се, сладки ми мъжо, нека те изпратя до Стейнс*42!
	[*42 _Стейнс_ — селище по пътя към Саутхамптън.]

	__ПИСТОЛ__
	Не позволявам! Ръфа скръб сърце ми!
	Засмей се, Бардолф! Ним, не падай духом!
	Момче, по-бодро! Мъртъв е Джон Фалстаф
	и дълг е наш да го оплачем горко!

	__БАРДОЛФ__
	Да можех да съм с него, където и да е сега — на небето или в ада!

	__МИСТРИС СКОКЛИ__
	Не, как ще е в ада! Ако някой някога е отивал в лоното Артурово*43, и той ще е там! Предаде си той Богу дух по най-праведен начин, чистичък като току-що кръстено детенце. Точно между дванайсет и един се спомина, между прилив и отлив*44. Като го видях да набира чаршафа, да играе с цветенца и да се усмихва на пръстите си, разбрах аз, че му е дошло времето. Защото носът му се беше изтънил един такъв като перо и нещо си бърбореше за зелени поляни. „Как сме, сър Джон? — викам му. — Няма ви нищо, миличък!“ А той изрече три-четири пъти: „Боже, Боже, Боже!“ и аз, за да го утеша, му викам: няма нужда да мисли за Господа — надявах се, че е още рано да се разстройва с такива мисли, бедничкият! И той тогава ме помоли да му завия с още нещо краката и аз, като мушнах ръка под одеялото, усетих, че му бяха хладни като камък. Тогаз му пипнах колената и все по-нагоре, и по-нагоре, и всичко му беше студено като камък!
	[*43 _„… в лоното Артурово“_ — вместо Аврамово.]
	[*44 _„… между прилив и отлив“_ — според вярването жителите на брега умирали винаги по това време на деня.]

	__НИМ__
	Казват, че бил говорил против хереса.

	__МИСТРИС СКОКЛИ__
	Да, говореше.

	__БАРДОЛФ__
	И против жените.

	__МИСТРИС СКОКЛИ__
	Не, против тях не е.

	__ПАЖЪТ__
	Да, говореше! Каза, че били въплъщение на дявола.

	__МИСТРИС СКОКЛИ__
	Е, в плащането гяволуваше, което си е вярно!

	__ПАЖЪТ__
	И веднъж каза, че щял да отиде в пъкъла заради жените.

	__МИСТРИС СКОКЛИ__
	Нещо каза за жените, да, но тогава беше риматичен и говореше за „Вавилонската блудница“*45.
	[*45 _„… риматичен… за Вавилонската блудница“_ — грешки на мистрис Скокли: навярно вместо „лунатичен“ — т.е. побъркал се, унесен — тя иска да каже „ревматичен“, но, казвайки „риматичен“, свързва за тогавашната публика името на Рим с библейския израз „Вавилонска блудница“, с който англичаните назовавали развратната Католическа църква.]

	__ПАЖЪТ__
	Не си ли спомняте как видя една бълха на носа на Бардолф и каза, че била черна душа, която горяла на адския огън?

	__БАРДОЛФ__
	Изчерпа се горивото за тоя огън. Друго не съм получил от службата си при него.

	__НИМ__
	Ще поемаме ли? Хайде, че току-виж кралят отплавал от Саутхамптън!

	__ПИСТОЛ__
	Да тръгваме! О, скъпа, устни дай!
	Дома ми и посудата наглеждай!
	Отваряй си на четири очите!
	„Парата първо!“ — нек’ ти бъде мото,
	че думите по-крехки са от сламки,
	а клетвите — от банични кори!
	Покрито мляко котка го не лочи.
	„Caveto“*46 да ти бъде пръв съветник.
	[*46 _„Caveto!“_ (непр.лат.) — Внимавай!]
	Достатъчно! Изтрий кристалний взор!…
	Към Франция, побратими бойци!
	Подобно кърлежи да им изсмучем
	кръвта, кръвта, до сетня капка кръв!

	__ПАЖЪТ__
	Казват, че тяхната кръв не била здрава храна!

	__ПИСТОЛ__
	Дари я със целувка и на път!

	__БАРДОЛФ__
	Сбогом, стопанко!

N	Целува я.

	__НИМ__
	Не ми е по афекта да целувам, но сбогом!

	__ПИСТОЛ__
	Хазайка образцова покажи се
	и стой си вкъщи! Туй заветът мой е!

	__МИСТРИС СКОКЛИ__
	На добър път! Сбогом!

N	Излизат.


>>	Четвърта сцена

N	Франция. Кралският дворец.
N	Тръбен звук. Влизат Френският крал, Дофинът Луи, Берийският дук, Брабантският дук, Конетабълът*47 и други.
	[*47 _Конетабъл_ — управител на двора на френските крале и главнокомандващ армията в отсъствие на краля.]

	__ФРЕНСКИЯТ КРАЛ__
	И тъй, английската войска напредва
	със пълна мощ към нас и се налага
	да й дадем решителен отпор.
	Затуй вий, дукове Бери, Бретан,
	Брабант и Орлеан — за среща с нея!
	А нашият дофин ще се погрижи
	за укрепените ни градове,
	така че да не страдат от недостиг
	откъм муниции и гарнизони,
	защото неприятелят се движи
	като вода, бучаща към въртоп,
	и нужно е да бъдем предпазливи,
	запомнили добре урока, който
	съдбовно подценената от нас
	английска мощ ни даде неотдавна
	по френските поля.

	__ДОФИНЪТ__
			Могъщи татко,
	добре е да подтегнем здравината
	на нашата страна, защото даже
	когато липсва спречкване най-малко,
	мирът не бива тъй да ни приспива,
	че крепости, запаси и войници
	да не градим, складираме и готвим
	усърдно, сякаш чакаме война.
	Затуй добре е — казвам — да се пръснем
	и проверим по-слабите места
	на Франция, но нека го направим
	без признаци на страх, като че ли
	узнали сме, че Англия се готви
	за танцов маскарад на майски празник,
	защото, господарю, таз страна
	е управлявана така нехайно
	и безразсъдно от един хлапак
	повърхностен, суетен, променлив
	и вятърничав, че от нея няма
	защо да се боим.

	__КОНЕТАБЪЛЪТ__
			Мълчете, принце!
	Вий мамите се много в този крал.
	Попитайте онез, които бяха
	наскоро със послание до него,
	с какво величие ги е изслушал,
	с какви се е съветвал умове,
	как скромно възразявал е и колко
	решително на свойто е държал;
	и ще узнаете, че лекотата,
	която проявявал е преди,
	била е само външност като тази
	на римлянина Брут*48, под глупав вид
	[*48 _Брут_ — Юний Брут, легендарният освободител на Рим от игото на Тарквиниите и основател на републиката (VI в. пр.н.е.), се преструвал на глупав, за да приспи подозрителността на тирана Тарквиний Горди.]
	прикривал от тиранина ума си,
	тъй както градинарят крие с тор
	онези корени, които пускат
	най-рано кълн и най са уязвими.

	__ДОФИНЪТ__
	Не е така, върховни конетабле,
	но все едно: когато се обсъжда
	държавната отбрана, е полезно
	да считаме противника по-силен,
	отколкото е всъщност. По тоз начин
	защитата е цялостна и крепка,
	а като действува половинчато,
	прилича на скъперница, която,
	за да пести във плат, разваля дреха.

	__ФРЕНСКИЯТ КРАЛ__
	Да предполагаме, че той е силен
	и сили нека стегнем да го срещнем.
	Родът на този Хенри настървен е
	на наша кръв, от таз порода той е,
	която ни е гонила, и то
	из нашите пътеки — затова
	свидетел е срамът ни при Креси*49,
	[*49 _„… срамът ни при Креси…“_ — през 1346 г. при Креси Филип Валоа бил разбит от Едуард III.]
	където бяхме бити поголовно
	и гдето толкоз принцове французки
	попаднаха във плен на оня черен
	Уелски принц със черно име Едуард,
	когато от върха на планината,
	самичък планина, баща му, кралят,
	златовенчан от слънцето, с усмивка
	следеше как синът му кълца гневно
	високите човешки образци,
	които Бог и френските бащи
	творили бяха двадесет години.
	От тоз победен ствол е клонка Хенри
	и нека помним, принцове, че той е
	със необикновена мощ и жребий.

N	Влиза Пратеник.

	__ПРАТЕНИКЪТ__
	Ваше Величество, за прием молят
	посланици на Хенри, крал английски.

	__ФРЕНСКИЯТ КРАЛ__
	Веднага ще ги чуем. Нека влязат!
N	Пратеникът и неколцина Благородници излизат.
	Ловът е почнал! Псетата са близко!

	__ДОФИНЪТ__
	Към тях се извърнете и ще спрат!
	Най-храбро лае хайката, когато
	е дивечът далече. Направете
	така, че да почувстват на каква
	монархия могъща сте глава!
	Дори и гордостта по-малък грях е
	от самопринизяването, татко!

N	Влизат отново Благородниците, следвани от Ексетър и неговата Свита.

	__ФРЕНСКИЯТ КРАЛ__
	От брата ни, английския владетел?

	__ЕКСЕТЪР__
	От него, с този поздрав: той приканва
	Ваше Величество във Боже име
	да снемете от себе си онуй
	обсебено върховенство, което
	по воля на небето и на всички
	природни и наследствени закони
	принадлежи на него и на тези,
	които наследят го. Става дума
	за френската корона и за всички
	по обичай от стари времена
	със нея свързани права и титли.
	За да не смятате, че предявява
	претенции, изровени сред прашни,
	проядени от червеите книги…
N	Връчва свитък.
	… той праща ви таз ясна и безспорна
	във всяко разклонение рисунка
	на свойто родословие и моли
	да я разгледате, подир което,
	когато убедите се, че той е
	потомък пряк на Едуарда Трети,
	най-славния от славните предци,
	желае да му върнете веднага
	короната и кралството, отнети
	от техния законен притежател.

	__ФРЕНСКИЯТ КРАЛ__
	В противен случай?

	__ЕКСЕТЪР__
			Кървава принуда
	Защото той за своята корона
	в сърцата ви ще бръкне, ако вие
	я скриете във тях. Затуй пристига,
	на Зевс подобен, с гръм и земетръс,
	ако не му я давате, насила
	от вас да си я вземе. И ви казва
	във името на раните Христови
	да му я върнете от жал към всички,
	които ненаситната война
	се готви да погълне. Върху вас
	прехвърля той вдовишките сълзи,
	плача сирашки, стона годенишки
	по толкова бащи, мъже, любими,
	които ще загинат в тоя сблъсък.
	Това ви казва той и с него свършвам
	освен ако присъства тук дофинът,
	комуто нося и отделен поздрав.

	__ФРЕНСКИЯТ КРАЛ__
	Което е за нас, ще се обсъди
	и утре отговор ще ви дадем
	за брата ни, английския владетел.

	__ДОФИНЪТ__
	А неговия поздрав до дофина
	ще чуем ний. Какво ни праща той?

	__ЕКСЕТЪР__
	Насмешка, незачитане, обида,
	предизвикателство и всичко друго,
	което би прилягало да бъде
	изпратено до вас от изпращач
	със неговата мощ. И заяви,
	че ако царственият ви баща
	не подслади горчивата обида
	на вашия подарък, той за него
	така ще ви плати, че всички ваши
	подземни зали, кухи пещери
	за дързостта ви гръмко ще ви смъмрят,
	отвърнали на френската ви гавра
	със ека от английските топове!

	__ДОФИНЪТ__
	Кажете му, че даже ако той
	мек отговор получи от баща ми,
	това ще е в разрез със мойта воля,
	защото сън не виждам да се счепкам
	със краля ви, и затова със намек
	за неговата младост и суетност
	му пратих от Париж тоз набор топки.

	__ЕКСЕТЪР__
	Затуй пък той парижкият ви Лувър*50
	[*50 _Лувър_ — дворец на френските крале в Париж.]
	ще разтресе, дори и ако бъде
	той първи двор на мощната Европа!
	И вярвайте, че — също както стана
	с нас, неговите поданици — вие
	с почуда ще откриете у него
	различие между онуй, което
	на младост обещаваше, и туй,
	което дава днес. До песъчинка
	сега скъпи той времето — това
	по своите щети ще разберете,
	ако остане тука!

	__ФРЕНСКИЯТ КРАЛ__
			Утре вие
	ще знаете до дъно мисълта ни!

N	Тръбен звук.

	__ЕКСЕТЪР__
	По-скоро ни отпращайте, че може
	крал Хенри да пристигне, за да види
	какво ни е забавило. Защото
	той вече тъпче френската земя.

	__ФРЕНСКИЯТ КРАЛ__
	Ще ви отпратим скоро, при това
	с добри условия. Едничка нощ
	е кратък срок за отговор тъй важен.

N	Излиза.


>	Трето действие
>>

N	Тръбен звук. Влиза Хорът.

	__ХОРЪТ__
	И ето че със бързина на мисъл
	крилатата фантазия отново
	понася сцената към друго място.
	Въобразете си, че сте видели
	блестящо снаряжения ни крал
	от Хамптонския пристан да се качва
	на кораба и гордия му флот
	да поздравяла с вимпели от свила
	изгряващия Феб*51. Понапрегнете
	[*51 _Феб_ (мит.) — т.е. слънцето.]
	въображения и вижте с тях
	как юнгите сноват по такелажа
	и чуйте свирката, която внася
	ред в хаоса от звуци; вижте как,
	изпълнени от вятъра, платната
	през набразденото море влекат
	грамадите, сечащи с остра гръд
	високите талази. За минута
	си представете, че сте на брега
	и виждате цял град да се люлее
	върху вълните — тъй изглежда този
	огромен флот, поел със курс: Арфльор*52.
	[*52 _Арфльор_ — вж. общата част на бележките.]
	След него! За последния му кораб
	вържете мисълта си, да ви тегли
	със нея на буксир все по-далече
	от тази ваша Англия, безмълвна
	като дълбока нощ и поверена
	на тез, които вече са без сила
	или я нямат още: слаби старци,
	деца и баби. Да, защото кой,
	комуто първи косъм украсил е
	брадичката, могъл би да не тръгне
	към Франция със тоз отбор смелчаци?
	Ум, ум напрягайте и вижте как
	Арфльор е стегнат в нашата обсада
	и как оръдия отвред към него
	насочили са гибелни гърла.
	И представете си, че от Париж
	посланикът ни връща се и казва
	на Хари, че французкият владетел
	му дава дъщеря си Катерина*53
	[*53 _Катерина_ — вж. общата част на бележките.]
	със зестра от две-три нищожни графства.
	Той не приема и артилеристът
	към адския фитил поднася пръта
	със пламъка…
N	Шум на битка; оръдейни тътнежи.
			… и всичко рухва в прах!
	А по-натам, което не във ред е,
	с фантазия сами го допълнете!

N	Излиза.


>>	Първа сцена

N	Франция. Пред стените на Арфльор. Шум на битка.
N	Влизат Кралят, Ексетър, Глостър и Войници, мъкнещи стълби за атакуване на крепостта.

	__КРАЛЯТ__
	Към пробива отново, храбри мои!
	Ако не минем, то да го затулим
	с английски трупове! Във мирно време
	най-ценните черти на всеки мъж
	са кротостта и скромният характер,
	но днес, когато вихърът на боя
	в ушите ви бучи, бъдете тигри,
	в кръвта си влейте плам, стегнете мишци,
	под гневен вид прикрийте кротостта си
	и на очите си придайте ярост,
	така че да заплашват, огнеметни,
	от черепните бойници, подобно
	на бронзови топове; а над тях
	във мрачна ярост надвесете вежди,
	тъй както канарата край брега
	навежда се над своята основа,
	разядена от бясното море;
	стиснете зъби, разширете ноздри,
	задръжте дъх и напрегнете мощ!
	Напред, в атака, знатни англичани,
	кръвта си наследили от бащи,
	които със духа на Александра*54
	[*54 _„… със духа на Александра…“_ — т.е. жадни за нови завоевания като Александър Македонски.]
	от мрак до мрак тук водили са битка
	и в ножниците скривали са меч
	единствено по липса на противник!
	Честта на своите майки опазете,
	доказвайки, че сте деца на тези,
	чието име носите! Бъдете
	за пример на по-долните по кръв
	и научете ги да се сражават!
	Вий също, волни селяни, които
	във Англия сте расли, покажете
	как тя ви е отгледала! Кълна се,
	че до един достойни сте за нея,
	защото ни един не виждам тука
	тъй долен, че очите му сега
	да не блестят със благороден блясък!
	Като ловджийски кучета на ремък
	вий теглите! На лов! Да вика всеки,
	щом своя меч върху врага стовари:
	„За свети Георги*55, Англия и Хари!“
	[*55 _„… за свети Георги…“_ — Свети Георги е бил патрон на Англия.]

N	Излизат. Шум на битка и топовни гърмежи.


>>	Втора сцена

N	Пак там.
N	Влизат Ним, Бардолф, Пистол и Пажът.

	__БАРДОЛФ__
	Напред! Напред! В пробива! В пробива!

	__НИМ__
	Моля ти се, капрале, не бързай толкоз! Много е горещо там, пък мене ако питаш, аз си нямам запасен живот. Пламнал ми е афектът, чиста истина!

	__ПИСТОЛ__
	Да, чиста истина! Кръвта се лее!
	Секат се здраво! Божи люде гинат!
		„И щит и меч
		във ад и сеч
		безсмъртна слава носят!“

	__ПАЖЪТ__
	Сега да си бях в някоя лондонска кръчма! Давам си цялата слава за безопасно кътче и халба пиво!

	__ПИСТОЛ__
	Мен ако питаш,
		„Да бе възможно туй, което
		със блян изпълва ми сърцето,
		натам и аз бих литнал в миг!“

	__ПАЖЪТ__
		„Това ще бъде лесно,
		но май по-малко честно
		от птиче чурулик!“

N	Влиза Флуелен.

	__ФЛУЕЛЕН__
	Към пропива, кучета! Напред, негодници!

	__ПИСТОЛ__
	Смири гнева си, славни пълководче!
	Прости греха на Божията глина!
	Смекчи се, гълъбче! Не бързай, пиле!

	__НИМ__
	Ами да! Тази ваша чест носи лоши афекти!

N	Излаза заедно с всички освен Пажа.

	__ПАЖЪТ__
	Макар да съм млад, съвсем са ми ясни тези трима фукльовци. Аз ги обслужвам и тримата, но ако трябваше те да ми служат, не би излязъл от тях един слуга за мене. И така си е: от три чучела един мъж не става. Бардолф има огнен лик и бледа кръв, поради което е на думи велик, а драсва пръв. Пистол също има сечаща реч, но кротък меч, тъй че с думи убива, но за бой не го бива. Колкото до Ним, и той герой е мним: чул е, че храбрите не говорят много и затова дори не си казва молитвите от страх, че може да бъде взет за страхливец. Но колкото и скъп на думи, толкоз е и на дела, защото досега не е строшил ни една глава освен своята собствена, и то о един стълб, когато беше се натряскал. И тримата крадат каквото им падне и го наричат „придобивка“. Бардолф задигна отнейде един калъф за лютня, мъкна го дванайсет левги и го продаде за пени и половина. Той и Ним са се сдружили за грабеж и в Кале свиха една лопатка за жар, от което се убедих, че накрая ще се опарят добре. Те и моите ръце искат да научат да се чувстват у дома си в джоба на ближния като неговите ръкавици, но да търсят своите неща в чужди джобове е противно на мъжкото ми достойнство, защото в тях човек може да си намери и белята. Трябва да ги зарежа и да си подиря по-добра служба. Гади ми се от тяхната низост и ще трябва да я повърна!

N	Излиза.
N	Влизат от разни страни Гауър и — отново — Флуелен.

	__ГАУЪР__
	Капитан Флуелен, трябва да се явите незабавно при мините. Дук Глостър иска да ви говори.

	__ФЛУЕЛЕН__
	При мините? Вие кажете на дука, че не е допре да влиза при мините. Защото подкопът, виждате ли, не е направен по правилата на пойното изкуство. Той е недостатъчно дълпок и вие може да съопщите на дука, че противникът, виждате ли, е прокопал контрамина на четири лакътя под нас. Пога ми, ако не дойде опратно разпореждане, той ще изпухне всички нас!

	__ГАУЪР__
	Дук Глостър, комуто е поверено командването на обсадата, е съветван от един ирландец, благородник, честна дума, с големи знания!

	__ФЛУЕЛЕН__
	Не се ли казва капитан Мак-Морис?

	__ГАУЪР__
	Мисля, че да.

	__ФЛУЕЛЕН__
	Пога ми, той е най-голямото магаре на света и аз ще му кажа това в лицето. От истинско пойно изкуство, от римска военна наука той има, виждате ли, понятие колкото сляпо кученце!

N	Влизат Мак-Морис и Джейми.

	__ГАУЪР__
	Ето го иде с шотландския капитан Джейми.

	__ФЛУЕЛЕН__
	Капитан Джейми е много смел плагородник, в това съм уверен, и с дълпоки познания за античните войни, доколкото ми е известно. Ей Погу, той може да защити по-допре от всеки друг военен на света своето становище по военната наука на древните римляни!

	__ДЖЕЙМИ__
	Добар дан, капитан Флуелен!

	__ФЛУЕЛЕН__
	Допър ден, капитан Джеймз!

	__ГАУЪР__
	Какво има, капитан Мак-Морис? Изоставихте ли мините? Прекъсната ли е работата на подривниците?

	__МАК-МОРИС__
	Кълна в Хришта, вшишко шпъркан! Работата е прекъшнат и швирен отбой. Кълна в дешницата си, вшишко е шпъркан и прекъшнат. Аз щях вдигне във въздух цял град за един чаш, кълна в Хришта! О, вшишко шпъркан, всишко шпъркан!

	__ФЛУЕЛЕН__
	Капитан Мак-Морис, аз ви моля да разрешите, виждате ли, да поговоря с вас по някои въпроси, засягащи или касаещи, виждате ли, военното изкуство, сиреч римската военна наука, в дух на приятелска дискусия и размяна на мнения, отчасти за да задоволя моето люпопитство и отчасти за опогатяване на моя ум, касателно, виждате ли, военното изкуство!

	__ДЖЕЙМИ__
	Ще баде отлично, частна дума, господа капитани. Аз сащо при случай ще взама участие, ако разрешите! Да, ще взама, Бога ми!

	__МАК-МОРИС__
	Не време за рашковори, кълна в Хришта! Денят е горещ и време, и битка, и дук, и крал не чака! Не време за рашковори! Градът е обшаден и тръба вика за пробив, а ние рашковаряме и бешдейштваме, кълна в Хришта! Шрам за нас, Бог вишда, шрам да штоим на място, кълна в дешницата си! Има гърли за колене и работа за вършене, а нищо не направен, кълна в Хришта!

	__ДЖЕЙМИ__
	Бога ми, пради сам да затвори тази очи, аз ще сварша добра работа или лагна мартав. Но продам скапо живота си, човек да не сам! Ей Богу, аз бих послушал с радост разговор между вас двама.

	__ФЛУЕЛЕН__
	Капитан Мак-Морис, аз смятам, че — пез опида — малко са, виждате ли, тези от вашата народност…

	__МАК-МОРИС__
	От моят народношт? Какви от моят народношт? Негодници, рашбойници, мершавци? Как шмеете вие говори за моят народношт?…

	__ФЛУЕЛЕН__
	Ако вие опръщате моите думи наопаки, аз мога да помисля, че вие, виждате ли, не се държите към мен с люпезността, която ми дължите, защото аз съм, виждате ли, не по-малко допър от вас както в пойната наука, така и по рождение и всичко друго!

	__МАК-МОРИС__
	Не вярвам да ште добър като мен! Кълна в Хришта, аз ще отрежа на вас глава!

	__ГАУЪР__
	Благородни господа, вие сякаш сте решили да се разбирате превратно.

	__ДЖЕЙМИ__
	Наприятно надоразуманиа!

N	Тръбен звук.

	__ГАУЪР__
	Градът тръби за преговори!

	__ФЛУЕЛЕН__
	Капитан Мак-Морис, при удопен случай аз, виждате ли, ще се осмеля да ви докажа, че допре познавам пойната наука. И това да ви пъде достатъчно засега!

N	Излизат.


>>	Трета сцена

N	Пред вратите на Арфльор.
N	Влиза Кралят, следван от Свитата си.

	__КРАЛЯТ__
	Какво решава кралският наместник?
	Със вас говорим за последен път,
	затуй отдайте се на милостта ни
	или, самоубийци горделиви,
	пробуждате най-лошото във нас;
	защото, знайте, да не съм войник —
	а за такъв се смятам преди всичко, —
	ако, започнал пак да ви обстрелвам,
	оставя ви, преди да съм превърнал
	полуунищожения Арфльор
	в димящо пепелище! И кажете:
	когато портите на милостта ни
	ще са залостени за всички вас
	и, вкусил кръв, закоравял във битки,
	за пъклени дела разтворил съвест,
	войникът груб, с ръка окървавена,
	ще тръгне да коси като трева
	девици свежи и дечица в цвят,
	каква вина ще нося аз за туй, че
	безбожната война във плаща огнен
	на адския владика, с лик във сажди,
	не ще пропусне ни едно злодейство
	от носещите гибел и разруха?
	Каква вина ще нося, щом сами
	ще сте предали своите девици
	в ръцете на горещия насилник?
	Как спира се разпалената похот,
	понесла се по стръмното в галоп?
	С команда да сбереш една войска,
	която се е пръснала за плячка,
	е толкоз лесно, колкото да викнеш
	със указ в писмен вид Левиатана*56
	[*56 _Левиатан_ (библ.) — огромно морско чудовище, за което се говори в книгата на Йов. Навярно фантазийно преображение на обикновения кит.]
	да дойде на брега! И затова,
	арфльорски жители, добре мислете
	за своя град и своите семейства,
	дорде бойците си удържам още
	и благият зефир на милостта
	отпъжда заразителния облак
	на жаждата за кръв и за грабеж!
	Ако ли не, ще видите след малко
	войника кървав да мърси косите
	на вашите пищящи дъщери;
	със хохот сграбчил сребърните власи
	на вашите бащи, да раздробява
	главите им о плочите; на пики
	дечицата ви голи да набучва
	пред погледа на лудите им майки,
	които ще раздират с вой небето
	като юдейките, когато Ирод*57
	[*57 _Ирод_ (библ.) — юдейският цар Ирод (39–4 г. пр.н.е.), известен с избиването на младенците, бил представян в театралните истории на средновековието като тиранин, пълен с пороци.]
	е клал децата им! Какво избрахте:
	спасение чрез отказ от борба
	или отпор и гибелна съдба?

N	Над градската стена се показва Управителят на града.

	__УПРАВИТЕЛЯТ__
	За нашите надежди дойде край:
	очаквахме подкрепа от дофина,
	но той ни писа, че е слаб все още
	да скъса вашия обсаден обръч.
	Затуй града и своите съдби
	предаваме на тебе, господарю,
	и благата ти милост. Влез в Арфльор
	и с нас и близките ни разполагай,
	защото сме безсилни да се браним!

	__КРАЛЯТ__
	Отваряйте! Дук Ексетър, веднага
	със хората си влезте във Арфльор
	и укрепете го срещу врага ни.
	Бъдете мек със гражданите в него!
	А ний, понеже зимата е близка
	и сред войските ни върлува болест,
	със тях ще се оттеглим към Кале.
	Таз нощ сме гости ваши, но на път
	ще бъдем утре, сипне ли денят!

N	Тръбен звук. Всички влизат в града.


>>	Четвърта сцена

N	Руан. Стая в двореца.
N	Влизат Катерина и Алиса*58.
	[*58 _Алиса_ — в оригинала Катерина и Алиса говорят на френски език, неправилен, както винаги у Шекспир.]

	__КАТЕРИНА__
	Ma chere Alice, ти си била в Англия и говориш добре езика им.

	__АЛИСА__
	Малко, мадам.

	__КАТЕРИНА__
	Моля те, помогни ми да го науча. Как се казва „ръка“ на английски?

	__АЛИСА__
	Ръка? „Де хенд.“

	__КАТЕРИНА__
	Де хенд. А „пръсти“?

	__АЛИСА__
	Пръсти? Ma foi, забравила съм, но сега ще си спомня. Пръсти… Мисля, че се казваше „де фингрз“.

	__КАТЕРИНА__
	Ръка — де хенд, пръсти — де фингрз. Мисля, че съм добра ученичка. Вече научих две английски думи. А как се казва „нокти“?

	__АЛИСА__
	„Нокти“ се казва „де нейлз“.

	__КАТЕРИНА__
	Де нейлз. Чуй сега дали ги казвам добре: де хенд, де фингрз, де нейлз.

	__АЛИСА__
	Tres bien, madame. Отличен английски!

	__КАТЕРИНА__
	А как се казва „лакът“?

	__АЛИСА__
	„Де елбоу.“

	__КАТЕРИНА__
	Де елбоу. Сега ще ти повторя всички думи, които съм научила дотук.

	__АЛИСА__
	Мисля, че ще ви бъде трудно, мадам.

	__КАТЕРИНА__
	Ще видиш! Ето, слушай: де хенд, де фингрз, де нейлз, де белбоу.

	__АЛИСА__
	Де елбоу.

	__КАТЕРИНА__
	O, mon Dieu! Сбърках. Де елбоу. А как се казва „брадичка“?

	__АЛИСА__
	„Де чин“, мадам.

	__КАТЕРИНА__
	Де чин. А „врат“?

	__АЛИСА__
	„Де нек.“

	__КАТЕРИНА__
	Значи повтарям: брадичка — чин; врат — мек.

	__АЛИСА__
	„Нек“, мадам, не „мек“.

	__КАТЕРИНА__
	Да. Де нек. Все пак не е ли добре?

	__АЛИСА__
	Отлично, мадам. Произнасяте думите, сякаш сте родена англичанка.

	__КАТЕРИНА__
	Сигурна съм, че с Божа помощ скоро ще се науча да говоря.

	__АЛИСА__
	А не сте ли забравили вече наученото?

	__КАТЕРИНА__
	Не. И веднага ще ти го кажа: де хенд, де пингрз…

	__АЛИСА__
	Де фингрз, мадам.

	__КАТЕРИНА__
	Де фингрз, де илбоу…

	__АЛИСА__
	С ваше разрешение: де елбоу.

	__КАТЕРИНА__
	Така го казах! Де елбоу, де мек, де шин. А как се казва „ябълка“ например?

	__АЛИСА__
	„Де епл“, мадам.

	__КАТЕРИНА__
	Де епл. А „праскова“?

	__АЛИСА__
	„Де пийч“, мадам.

	__КАТЕРИНА__
	Де пийч? O, Seigneur Dieu! Тази дума звучи грубо, безсрамно и греховно! Фу, де пийч! Ужасно! Как ще кажа на трапезата: „Поставете прасковите!“

	__АЛИСА__
	„Пут де пийчиз!“, мадам.

	__КАТЕРИНА__
	Какво? Пут, пийч! Това е невъзможно! Стига ни толкова за днес. Да вървим на обяд, Алиса!

N	Излизат.


>>	Пета сцена

N	Друга стая в двореца.
N	Влизат френският крал, Дофинът, Бретанският дук, Конетабълът и други.

	__КРАЛЯТ__
	Безспорно е, че е преминал Сома*59.
	[*59 _Сома_ — река в Северозападна Франция.]

	__КОНЕТАБЪЛЪТ__
	И с бой не го ли срещнем, господарю,
	във Франция да не живеем вече,
	да изоставим нашите лозя
	на този груб и варварски народ!

	__ДОФИНЪТ__
	O, Dieu vivant*60! Възможно ли е тези
	[*60 _„O, Dieu vivant!“_ (фр.) — О, живи Боже!]
	филизи незаконни на рода ни,
	покарали от мъжкия излишък
	на нашите бащи, тез наши пъпки,
	отчекнати от нас и присадени
	на долен ствол, тъй буйно да израснат,
	че вече да поглеждат отвисоко
	дървото, от което произлизат?

	__БЕРТРАНСКИЯТ ДУК__
	Нормански копелета! Sacre bleu!
	Mon Dieu! Ma vie*61! Без бой ако ги пуснем,
	[*61 _„Sacre bleu! Mon dieu! Ma Vie!“_ (фр.) — О, свято небе! Боже мой! Живот мой!]
	владения и титли ще продам
	и ще си купя мръсна, влажна ферма
	във техния раздърпан Албион*62!
	[*62 _„раздърпан Албион!“_ — Албион е поетичното име на Англия (от латинското „albus“ — бял, свързано с белите Довърски скали); „раздърпан“ — поради назъбените му брегове.]

	__КОНЕТАБЪЛЪТ__
	Dieu de batailles*63! Отде у тях тоз дух?
	[*63 _„Dieu de batailles!“_ (непр.фр.) — Боже на битките!]
	Не е ли климатът им сив, мъглив,
	студен и мрачен, с бледо, хладно слънце,
	което сякаш толкоз ги презира,
	че им смразява всеки плод до смърт?
	Как може ечемичната отвара,
	тоз лигав цяр за изтощени кранти,
	така да стопля хладната им кръв,
	а нашата, от лозов сок съгрята,
	пред нея да изглежда тъй студена?
	Зарад честта на нашата страна
	да не стоим като висулки ледни
	под стрехите на свойте домове,
	когато тяхното студено племе
	със жарка пот полята ни роси,
	богати уж, но бедни, ако съдим
	по туй какви владелци са родили!

	__ДОФИНЪТ__
	Заклевам се, французките ни дами
	говорят, че духът ни бил отслабнал
	и че плътта си щели да отдават
	на англичаните, за да подсилят
	страната ни със мелези от тях!

	__БЕРТРАНСКИЯТ ДУК__
	Те пращат ни да даваме уроци
	по леки волти и куранти бързи*64
	[*64 _„… леки волти и куранти бързи…“_ — лаволтата и курантата били пъргави танци от онова време.]
	във техните училища по танци,
	защото бил талантът ни в петите
	и нямало бегачи като нас!

	__КРАЛЯТ__
	Къде е глашатаят ни Монжуа?
	Пратете го тозчас да предизвика
	с обиден тон английския владетел!
	В бой, принцове! Напред, със дух по-остър
	от мечовете ви! Срещу врага!
	Шарл Дьолабре, върховни конетабле;
	вий, дукове Бурбонски и Брабантски,
	Берийски, Орлеански, Алансонски,
	Бургундски, Барски; вие, мои храбри
	Жак Шатийон, Бомон, Шаролоа,
	Рамбюр, Дьо Бусико, Фуа, Гранпре,
	Лестрал, Водмон, Руси и Фокънбридж,
	васали наши, принцове, барони,
	заради своите велики титли
	изтрийте днес великия ни срам,
	възпрете този Хари, който вее
	над нашите полета стяг, обагрен,
	във боя при Арфльор! Като снега,
	когато, разтопен, със рев се спуска
	от Алпите, заплюващи надменно
	васалните на тях котловини,
	връз него връхлетете, храбри мои —
	мощ имате за туй — и тук, в Руан,
	докарайте го във кола с решетка
	пред взора ни!

	__КОНЕТАБЪЛЪТ__
			Това ще ви подхожда,
	велики господарю, но, за жалост,
	войската му е малка, изтощена,
	отслабена от болести и глад,
	и той, като ни види, убеден съм,
	така ще се изплаши, че от него
	ний откуп ще получим вместо слава!

	__КРАЛЯТ__
	И затова пратете, конетабле,
	по-бързо Монжуа! И нека каже
	на англичанина, че е изпратен
	да го запита какъв откуп той
	готов е да плати. Вий, принц дофине,
	оставате със краля си в Руан.

	__ДОФИНЪТ__
	О, господарю! Моля ви се, нека…

	__КРАЛЯТ__
	Търпение, оставате при нас.
	А вие, конетабле, с тях вървете
	и скоро вест победна ни пратете!

N	Излизат.


>>	Шеста сцена

N	Английският лагер в Пикардия*65.
	[*65 _Пикардия_ — старо име на област в Северна Франция. Главен град — Амиен.]
N	Влизат Гауър и Флуелен.

	__ГАУЪР__
	Какво ново, капитан Флуелен? От моста*66 ли идете?
	[*66 _„… от моста…“_ — става дума за моста над река Терноаз, превзет от англичаните два дни преди битката при Азенкур.]

	__ФЛУЕЛЕН__
	От моста. Там се вършат славни подвизи, уверявам ви!

	__ГАУЪР__
	А как е дук Ексетър? Здрав и читав?

	__ФЛУЕЛЕН__
	Дук Ексетър е великодушен като Агамемнон*67. Той е човек, когото аз опичам и уважавам с целия си дълг и живот, и съществуване, и всичко друго. Слава на Пога, той не е ни най-малко ранен и държи моста извънредно храпро и по всички правила на науката. При него там на моста има един лейтенант, който — мога да го твърдя с чиста съвест — е храпър като Марк Антоний*68. Видях го да се пие като него, макар че има недопро име в опществото.
	[*67 _Агамемнон_ (мит.) — герой от „Илиада“, легендарен цар на Микена и Аргос, главнокомандващ гръцките войски, обсаждащи Троя.]
	[*68 _Марк Антоний_ — (83–30 г. пр.н.е.) — римски военачалник, член с Октавий Цезар и Лепид на третия триумвират. Действащо лице в Шекспировите пиеси „Юлий Цезар“ и „Антоний и Клеопатра“.]

	__ГАУЪР__
	Как се казва?

	__ФЛУЕЛЕН__
	Лейтенант Пистол.

	__ГАУЪР__
	Не го познавам.

N	Влиза Пистол.

	__ФЛУЕЛЕН__
	Ето го и самия него!

	__ПИСТОЛ__
	Услуга ще ти искам, капитане.
	Дук Ексетър към теб е разположен…

	__ФЛУЕЛЕН__
	Да! Плагодаря на Пога, заслужил съм известна плагосклонност от негова страна.

	__ПИСТОЛ__
	Бардолф, един боец, прочут със твърдост
	и огнен дух, по воля на съдбата
	и колелото лихо на Фортуна*69,
	[*69 _Фортуна_ (мит.) — римска богиня на щастието, случая и успеха.]
	богиня сляпа и с прищевки пълна,
	летяща върху камък бързоврът…

	__ФЛУЕЛЕН__
	С ваше разрешение, лейтенант Пистол, Фортуна пива рисувана сляпа, с превръзка пред очи, за да символизира, че тя е сляпа; и пива рисувана също с колело, за да символизира — което е най-важно, — че тя е въртелива и непостоянна, изобщо въплотеното променяване; и нейната нога, виждате ли, е стъпнала върху сферичен камък, който се търкаля пързо, пързо, пързо. Пога ми, поетът я е описал много допре, Фортуна е чудесен символ!

	__ПИСТОЛ__
	Тя враг е на Бардолф и зла към него.
	От черква той един потир отпъна
	и го грози въже със долна смърт,
	за псе достойна, не за храбър воин.
	Не бива клуп гръцмула му да стисне!
	Но Ексетър изрекъл му е смъртна
	присъда зарад утвар малоценна.
	Затуй върви — теб дукът ще послуша.
	Бардолфовата нишка нек’ не бъде
	отрязана без жал от връв за пени*70!
	[*70 _Пени_ — дребна английска монета на стойност 1/12 от шилинга.]
	Върви, спаси го — тебе възмездя ще!

	__ФЛУЕЛЕН__
	Лейтенант Пистол, разпирам отчасти вашата мисъл.

	__ПИСТОЛ__
	Тогаз възрадвай се!

	__ФЛУЕЛЕН__
	Уверявам ви, лейтенант, тя не е нещо за възрадване. Защото, виждате ли, даже ако той ми беше прат, аз пак пих желал дукът да го накаже със смърт. Дисциплината преди всичко!

	__ПИСТОЛ__
	Пукни тогаз и в ада се пръждосвай
	и палец между пръстите*71 за теб!
	[*71 _„… и палец между пръстите…“_ — този вулгарен жест е наречен в оригинала „испанска смокиня“.]

	__ФЛУЕЛЕН__
	Допре!

	__ПИСТОЛ__
	На, дръж го!

N	Излиза.

	__ФЛУЕЛЕН__
	Много допре!

	__ГАУЪР__
	Отявлен мошеник и негодяй! Сега си го спомням — сводник и джебчия!

	__ФЛУЕЛЕН__
	Уверявам ви, той говореше на моста такива храпри думи, каквито рядко се виждат. Но много допре! Уверявам ви, ще му припомня някой ден това, което ми каза сега!

	__ГАУЪР__
	Да, той е един голям глупак; шут и измамник от тези, които отиват на война, за да се перчат после в Лондон с военната си униформа. Тези приятели знаят имената на всички висши началници и могат да ти кажат безпогрешно всички битки и схватки: какво е станало на еди-кой си редут, при еди-кой си пробив, с еди-кой си конвой; кой се е отличил, кой е бил убит, кой е бил разжалван и какви условия е предложил противникът. Всичко това го зазубрят, облечено във военен език и окичено с най-модните ругатни; и не можете да си представите какво силно впечатление правят сред пенливи чаши и мътни мозъци една брада, подстригана по генералски, и една дрипава униформа. Трябва да свикнете да разпознавате тези нищожества, които петнят века ни, инак може да допуснете невероятна грешка.

	__ФЛУЕЛЕН__
	Вярвайте ми, капитан Гауър. Разпирам, че той не е това, за което иска да се представи пред света. И ако му открия слапото място, ще му дам да разпере какво мисля за него! _(Барабанен бой.)_ Чувайте! Кралят пристига. Тряпва да му докладвам за моста.
N	С развети знамена влизат Кралят и Глостър, следвани от Войници.
	Да благослови Пог Ваше Величество!

	__КРАЛЯТ__
	Какво ново, Флуелен? От моста ли идеш?

	__ФЛУЕЛЕН__
	Да, с разрешение на Ваше Величество! Дук Ексетър го защити плестящо. Французите пяха отплъснати след много смели и славни прояви. Противникът го пеше почти превзел, но бе принуден да се оттегли и дук Ексетър е господар на моста. Мога да кажа на Ваше Величество, че дукът е храпър воин.

	__КРАЛЯТ__
	Колко души загубихте, Флуелен?

	__ФЛУЕЛЕН__
	Загупите на противника пяха много, невероятно големи. А дукът, ей Погу, доколкото зная, не е загупил нито един човек, като не се смята един, който ще бъде опесен за ограпване на черква. Някой си Пардолф, ако Ваше Величество е чувал това име. Лицето му е цяло в пъпки, циреи и червени петна, устата му е издута до носа, а носът му пламти като въглен, синьо-червено, но сега е увиснал и огънят му е угаснал.

	__КРАЛЯТ__
	Всички престъпници като него трябва да бъдат обесвани. Ще издам строга заповед нищо да не бъде иззимано насила от селата; за всичко да се плаща; нито един французин да не бъде руган или обиждан с груби думи, защото когато Благост и Жестокост си оспорват едно кралство, по-любезният състезател е по-сигурен победител.

N	Тръбен звук. Влиза Монжуа.

	__МОНЖУА__
	Таз моя дреха ще ви каже кой съм.

	__КРАЛЯТ__
	Тя казва го, а ти какво ще кажеш?

	__МОНЖУА__
	Това, което мисли моят крал.

	__КРАЛЯТ__
	Разкрий ни го тогаз!

	__МОНЖУА__
	Тъй казва моят крал: кажи на Хари Английски, че може да сме му изглеждали мъртви, но бяхме само задрямали. Изчакването е по-добър воин от избързването. Кажи му, че сме могли да му дадем урок при Арфльор, но че не сме искали да отворим цирея, преди да е узрял напълно. Сега е наш ред да говорим и гласът ни е властен: английският крал ще се разкае за своето безразсъдство, ще види своята слабост и ще се удиви на нашето дълготърпение. Затова кажи му да помисли за своя откуп, който ще трябва да бъде съразмерен с претърпените от нас щети, със загубените от нас поданици и с понесеното от нас унижение; и който, преди да ни възмезди напълно, ще прегъне със своята тежест неговото нищожество, защото хазната му няма за щетите ни достатъчно пари, войската му не ще може да попълни загубите ни откъм войнишка кръв и той сам, коленичил в нозете ни, не представлява за срама ни достатъчно удовлетворение. Към това прибави предизвикателство и му кажи в заключение, че е подвел своите сподвижници, чиято присъда е вече произнесена. Туй каза моят крал и господар и туй ви казах.

	__КРАЛЯТ__
	Чина ти зная. Името?

	__МОНЖУА__
	Монжуа*72.
	[*72 _Монжуа_ — изглежда, че Монжуа не е лично име, а титла на главния парламентьор, херолд на Франция.]

	__КРАЛЯТ__
	Добре си вършиш работата. Тръгвай!
	Върни се и кажи на своя крал,
	че засега не диря бой и искам
	да стигна безпрепятствено Кале,
	защото ще му кажа откровено —
	макар да не е мъдро да разкривам
	тъй много на тъй хитър неприятел, —
	че сред войската ми върлува болест
	и тя е оредяла, и че тези
	войници, със които разполагам,
	са равни на еднакъв брой французи,
	а здрави като бяха, всеки чифт
	нозе английски носеше по трима
	французи в едно тяло, честна дума!…
	Прости ми, Боже! Почнах да се хваля.
	Таз френска почва почва да ми действа!
	Разкайвам се… Върви и съобщи
	на господаря си, че аз съм тук.
	Мой откуп е това безсилно тяло,
	защита моя — тази шепа хора,
	но с Божа помощ своя враг ще срещнем,
	дори ако до френския ви крал
	и друг застане, силен като него!
	Това е за труда ти, Монжуа!
N	Дава му кесия.
	И нека кралят ти добре размисли:
	ако ни пусне, ний без бой ще минем,
	ако ли не, то тъмната ви пръст
	с червените ви кърви ще нашарим!
	Пътувай, Монжуа! Накратко значи:
	каквито сме, сражение не търсим,
	но няма и да бягаме от него,
	каквито сме!

	__МОНЖУА__
			Ще бъде съобщено.
	Благодаря на Ваша Кралска милост.

N	Излиза.

	__ГЛОСТЪР__
	Дано не ни нападнат незабавно!

	__КРАЛЯТ__
	От Бога туй зависи, не от тях.
	Здрачава се — поемайте към моста.
	Ще пренощуваме отвъд реката,
	а утре призори — тръба за поход!

N	Излизат.


>>	Седма сцена

N	Френският лагер край Азенкур*73.
	[*73 _Азенкур_ — вж. общата част на бележките.]
N	Влизат Конетабълът, Дофинът, Орлеанският дук, Рамбюр и други.

	__КОНЕТАБЪЛЪТ__
	Да! От моите доспехи няма по-хубави на света! Защо се бави утрото?

	__ОРЛЕАНСКИЯТ ДУК__
	Доспехите ви са прекрасни, но отдайте заслуженото и на моя кон!

	__КОНЕТАБЪЛЪТ__
	Това е най-добрият кон в цяла Европа!

	__ОРЛЕАНСКИЯТ ДУК__
	Няма ли да съмне!

	__ДОФИНЪТ__
	Вие, конетабле, и вие, Орлеан, смеете да спорите за доспехи и коне?

	__ОРЛЕАНСКИЯТ ДУК__
	С доспехи и кон като вашите не може да се похвали ни един принц на тоя свят!

	__ДОФИНЪТ__
	Каква дълга нощ! Не бих сменил коня си за никой друг, освен ако е от крилатите. Ça, ha*74! Той подскача от земята, сякаш е натъпкан с косми като тенисна топка! Le cheval volant*75! Истински Пегас*76 chez les narinez de feu*77! Щом го яхна, сякаш летя като сокол! Той препуска във въздуха и земята пее, когато я докосне! Всяко негово копито е по-музикално от сладкозвучната цев на Хермеса.
	[*74 _„… Ça ha!“_ (фр.) — Охо!]
	[*75 _„Le cheval volant!“_ (непр.фр.) — летящият кон.]
	[*76 _Пегас_ (мит.) — крилат кон на древните гърци; родил се от тялото на убитата от Персей Медуза.]
	[*77 _„… chez les narines de feu!“_ (непр.фр.) — с огнени ноздри.]

	__ОРЛЕАНСКИЯТ ДУК__
	На цвят е като индийско орехче.

	__ДОФИНЪТ__
	А по нрав като чер пипер. Животно, създадено, за да го язди Персей*78. Цял е от въздух и от огън, а тежките елементи — земята и водата*79, се проявяват в него само когато застава мирен, за да го яхне ездачът. Да, това е кон: всички други са кранти пред него!
	[*78 _Персей_ (мит.) — герой на аргоските сказания, извършил ред подвизи: отсякъл главата на страшната Медуза, чийто поглед превръщал всичко живо в камък; освободил пленената от морско чудовище Андромеда и т.н.]
	[*79 _„… от въздух… земята и водата…“_ — средновековната химия учела, че всичко съществуващо се състои от различни комбинации на четири елемента: огън, въздух, земя и вода.]

	__КОНЕТАБЪЛЪТ__
	Наистина, господарю, вашият кон е самото съвършенство!

	__ДОФИНЪТ__
	Той е кралят на всички изящни коне! Цвиленето му е като повеля на монарх, а осанката му внушава преклонение.

	__ОРЛЕАНСКИЯТ ДУК__
	Достатъчно, братовчеде!

	__ДОФИНЪТ__
	О, не! Не е умствено развит оня, който не може от пробуждането на чучулигата до заспиването на овцете да намира все нови възхвали за изящния ми кон. Той е тема, неизчерпаема като океана. Дори да имаха езици всички песъчинки на морския бряг, пак моят кон би дал простор за тяхното красноречие. Той е достоен да бъде възхваляван от крале и язден от краля на кралете. И, честна дума, всички жители на тоя свят, познат и непознат, би трябвало да изоставят другите си занимания, за да му се възхищават свободно. Веднъж написах сонет в негова чест, който започваше тъй: „О, чудо на природата…“

	__ОРЛЕАНСКИЯТ ДУК__
	Така започваше, чувал съм, един сонет, който някой беше написал за своята любовница.

	__ДОФИНЪТ__
	Значи е подражавал на мене, защото конят ми е моята любовница.

	__ОРЛЕАНСКИЯТ ДУК__
	Тази ваша любовница, струва ми се, носи добре.

	__ДОФИНЪТ__
	Само мене, което е важно условие и качество на всяка добра любовница.

	__КОНЕТАБЪЛЪТ__
	Но струва ми се, вчера вашата любовница твърде опърничаво ви раздруса кръста.

	__ДОФИНЪТ__
	Може би вашата ви е раздрусала.

	__КОНЕТАБЪЛЪТ__
	Защото я пуснах да препуска без стремена.

	__ДОФИНЪТ__
	Без стремена? Значи сте яздили босоног като ирландски простак някоя стара и кротка кранта!

	__КОНЕТАБЪЛЪТ__
	Убедих се, че разбирате от ездаческо изкуство.

	__ДОФИНЪТ__
	Тогава ще ви предупредя: непредпазливата езда завършва в блатото. Предпочитам да имам своя кон пред която и да е любовница.

	__КОНЕТАБЪЛЪТ__
	Все едно да имаш за любовница коя да е кобила.

	__ДОФИНЪТ__
	На моята любовница поне гривата й е естествена*80.
	[*80 _„… гривата й е естествена“_ — намек за перуките, които носели жените.]

	__КОНЕТАБЪЛЪТ__
	Ако имах свиня за любовница, също бих могъл да хваля четината й.

	__ДОФИНЪТ__
	„Le chien est retourne a son propre vomissement, et la truie lavee au bourbier“*81. Вие използвате изглежда каквото падне.
	[*81 _„Le chien est retourne a son propre vomissement et la truie lavee au bourbier“_ (непр.фр.) — Кучето се връща към повърнатото, а окъпаната свиня — в локвата си.]

	__КОНЕТАБЪЛЪТ__
	Но не използвам коня си вместо любовница, нито неуместни пословици вместо доказателства.

	__РАМБЮР__
	Кажете, драги конетабле, за тази броня, която видях снощи в палатката ви: това на нея звезди ли бяха или слънца?

	__КОНЕТАБЪЛЪТ__
	Звезди.

	__ДОФИНЪТ__
	Някои от тях ще изпопадат утре, надявам се.

	__КОНЕТАБЪЛЪТ__
	И все пак на небето ми ще останат доста много.

	__ДОФИНЪТ__
	Възможно е, защото носите немалко незаслужени, тъй че би било по-честно, ако се откажехте от тях.

	__КОНЕТАБЪЛЪТ__
	Също както и вашият кон носи премного похвали и тръсът му би бил не по-лош, ако няколко от тях бяха слезли от седлото му.

	__ДОФИНЪТ__
	Да можех да го натоваря с всичките, които заслужава!… Няма ли да се съмне най-сетне? Утре ще препускам цяла миля и пътят ми ще е постлан с лица на англичани!

	__КОНЕТАБЪЛЪТ__
	Не бих говорил така, за да не би ние да си постелем зле и да останем без лице. Но и аз искам да е вече ден, та да хванем англичаните за ушите!

	__РАМБЮР__
	Кой ще заложи двайсет пленници на един барбут?

	__КОНЕТАБЪЛЪТ__
	Първо ще трябва да си заложите вие живота, за да се сдобиете с тях.

	__ДОФИНЪТ__
	Полунощ е. Отивам да се въоръжа.

N	Излиза.

	__ОРЛЕАНСКИЯТ ДУК__
	Не може да дочака утрото.

	__РАМБЮР__
	Ядат му се англичани.

	__КОНЕТАБЪЛЪТ__
	Ще изяде толкоз, колкото убие.

	__ОРЛЕАНСКИЯТ ДУК__
	Кълна се в бялата ръчица на моята дама, той не знае що е страх!

	__КОНЕТАБЪЛЪТ__
	Закълнете се по-добре в крачето й, за да може тя да стъпче клетвата ви!

	__ОРЛЕАНСКИЯТ ДУК__
	Той всичко върши с такова увлечение!

	__КОНЕТАБЪЛЪТ__
	Особено когато такова. В таковането се увлича непрекъснато.

	__ОРЛЕАНСКИЯТ ДУК__
	Но никому не е навредил, доколкото зная.

	__КОНЕТАБЪЛЪТ__
	И няма да навреди и на противника утре, така че ще си опази извоюваното име.

	__ОРЛЕАНСКИЯТ ДУК__
	Зная, че е храбрец!

	__КОНЕТАБЪЛЪТ__
	Чувал съм туй от едного, който го познава по-добре от вас.

	__ОРЛЕАНСКИЯТ ДУК__
	Кой е той?

	__КОНЕТАБЪЛЪТ__
	Поврага, той самият! И ми каза, че не държал на мнението на другите.

	__ОРЛЕАНСКИЯТ ДУК__
	И няма защо да държи — тази негова добродетел не е скрита.

	__КОНЕТАБЪЛЪТ__
	Скрита е, и още как! Никой не я е виждал освен неговия лакей. Скрита е като закачулен сокол — щом й махнеш качулката, литва.

	__ОРЛЕАНСКИЯТ ДУК__
	„Зло око добро не вижда.“

	__КОНЕТАБЪЛЪТ__
	На пословицата с пословица: „Който е ласкател, той ни е приятел.“

	__ОРЛЕАНСКИЯТ ДУК__
	Ще ви отвърна с друга: „Давай и дяволу заслуженото!“

	__КОНЕТАБЪЛЪТ__
	Точно така! И вашият приятел е в случая дяволът. Затова не забравяйте, че казваме: „Да го вземе дяволът!“

	__ОРЛЕАНСКИЯТ ДУК__
	Вие сте толкова по-добър от мене в пословиците, колкото е вярно, че „глупав ум бързо стреля“.

	__КОНЕТАБЪЛЪТ__
	Но и вие не улучихте целта.

	__ОРЛЕАНСКИЯТ ДУК__
	Защото е безцелно да се надстрелва човек с вас.

N	Влиза Пратеник.

	__ПРАТЕНИКЪТ__
	Върховни конетабле, англичаните са на хиляда и петстотин крачки от палатките ви.

	__КОНЕТАБЪЛЪТ__
	Кой ги измери?

	__ПРАТЕНИКЪТ__
	Месье Гранпре.

	__КОНЕТАБЪЛЪТ__
	Храбър и извънредно опитен благородник. Кога ще се разсъмне? Горкият Хари Английски! Той едва ли очаква зората нетърпеливо като нас.

	__ОРЛЕАНСКИЯТ ДУК__
	Какъв загубен глупак е този английски крал! Да домъкне тъпоглавите си войници в места, които не е сънувал!

	__КОНЕТАБЪЛЪТ__
	Ако имаха разум тези англичани, вече щяха да са побягнали.

	__ОРЛЕАНСКИЯТ ДУК__
	Тъкмо той не им достига. Ако главите им бяха защитени от бронята на разсъдъка, нямаше да носят сега тези тежки шлемове.

	__РАМБЮР__
	Английският остров ражда много храброст — техните догове страх не знаят.

	__ОРЛЕАНСКИЯТ ДУК__
	Глупави песове, които слепешката се мушкат в пастта на руската мечка, за да им схруска черепите като гнили ябълки. Със същото право можете да наречете храбра и бълхата, която се храни върху бърната на лъва.

	__КОНЕТАБЪЛЪТ__
	Точно тъй! И английските мъже са лика-прилика с кучетата си, като ги гледаш как грубо и глупаво налитат в боя, сякаш колкото ум са имали, са го оставили у дома, на жените си. Дай им на тях говеждо месо и мечове и те ще ядат като вълци и ще се бият като дяволи.

	__ОРЛЕАНСКИЯТ ДУК__
	Да, но сега месото май не им достига.

	__КОНЕТАБЪЛЪТ__
	Затова разбирам, че може да им се яде говеждо; но защо им се яде бой, това не разбирам… Време е да се въоръжаваме. Хайде, тръгваме ли?

	__ОРЛЕАНСКИЯТ ДУК__
	Сега е два. Към десет, според мен,
	ще има всеки сто от тях във плен!

N	Излизат.


>	Четвърто действие
>>
N	Влиза Хорът.

	__ХОРЪТ__
	Сега си представете час, във който
	е пълна само с тъмнина и шепот
	огромната съдина на всемира.
	Към всеки лагер ситото на мрака
	пропуска приглушеното звучене
	на неприятеля и часовите
	от двете армии почти си чуват
	прошепнатите в тъмното пароли.
	Припламват в мрака огън срещу огън
	и в пламъка им всякоя страна
	отгатва вражата неясна сянка.
	Конете се усещат един друг
	и гордо цвилене току прорязва
	ухото на нощта; от тук и там
	усърдни оръжейници занитват
	доспехите на свойте господари
	и звънките им чукове напомнят
	за ужаса на утрешния ден.
	От близките села петлите пеят,
	часовниците бият три часа
	и гордите със броя си французи,
	самонадеяни и остроумни,
	на зарове залагат във аванс
	британците, които ще пленят,
	и укори отправят към нощта,
	че бавно си отивала, същинска
	саката грозна вещица! В туй време
	обречените бедни англичани,
	загледани в безсънните огньове,
	си мислят, примирени като жертви,
	за идващия ден; и под луната,
	с лица изпити, дрипави и мрачни
	приличат те на сборище среднощно
	от призраци. О, който си представи
	как царственият вожд на тази паплач
	сега, прегледал постовете, лично
	минава от палатка във палатка,
	с възторг ще викне: „Да живее кралят!“,
	защото той войската си обхожда
	до края тъй и всекиго приветства
	с усмивка скромна и нарича всички
	„приятелю“, „побратиме“, „земляко“.
	Ликът му царствен с нищо не показва
	какъв ужасен враг го обкръжава
	и ни най-малко нощите без сън
	не са прогонили кръвта от него;
	напротив, той е румен, свеж и бодър
	и тъй величествен и все пак мек,
	че всеки клетник, преди малко клюмнал,
	от младия му образ черпи бодрост.
	Със щедростта на слънцето той всички
	дарява с лъчезарния си поглед,
	разтапящ ледовете на страха,
	така че всеки — рицар и войник —
	добива (ако смеем тъй да кажем
	при свойто недостойнство), да, добива
	през тая нощ по нещичко от Хари.
	И тъй, сега на бойното поле
	ще трябва да преместим свойта сцена
	и с няколко размахани комично
	ръждиви мечове — о, тъжна гледка! —
	да оскверним тържественото име
	на Азенкур. Затуй тук молим всеки
	със помощта на своите представи
	от смешното велико да направи!

N	Излиза.


>>	Първа сцена

N	Английският лагер при Азенкур.
N	Влизат Кралят, Бедфорд и Глостър.

	__КРАЛЯТ__
	В опасност сме, така е, драги Глостър,
	но туй от нас изисква двойна смелост.
	Добрутро, братко Бедфорд! Боже святи!
	Да, имало и в лошото добро,
	когато знаем да го извлечем —
	тоз лош съсед ни прави ранобудни,
	което е и здраво, и полезно.
	При туй за всеки той е проповедник
	и втора съвест, тъй като ни кара
	добре да се подготвим за смъртта.
	Тъй можем мед от бурена да вадим,
	да черпим благо от самия дявол.
N	Влиза Ърпингам.
	Добър ти ден, сър Томас Ърпингам!
	За твоята покрита в сняг глава
	възглавка мека повече подхожда
	от тез корави буци френска пръст.

	__ЪРПИНГАМ__
	Не, господарю. Те за мен добри са,
	щом мога, легнал върху тях, да кажа:
	„Почивам като крал!“

	__КРАЛЯТ__
			Благодаря ти.
	Добре е за човека да обиква
	по чужди пример своите несгоди:
	духа ни туй събужда, а след него
	и тялото, безсилно дотогаз,
	измъква се от сънния си гроб
	със гъвкавата живост на змия,
	която хвърлила е свойта кожа.
	Сър Томас, заеми ми своя плащ!
	Вий, братя мои, поздравете всички
	по-знатни рицари и им кажете,
	че ги очаквам в своята палатка.

	__ГЛОСТЪР__
	Ще бъде, господарю.

	__ЪРПИНГАМ__
	Желаете ли да ви придружа,
	Ваше Величество?

	__КРАЛЯТ__
			Не, верни мой.
	Върви при лордовете с мойте братя.
	Със себе си да побеседвам трябва
	и друго общество не ми е нужно.

	__ЪРПИНГАМ__
	Да ти помага Бог, наш светли Хари!

N	Излизат всички освен Краля.

	__КРАЛЯТ__
	Благодаря ти, старче. Ободри ме.

N	Влиза Пистол.

	__ПИСТОЛ__
	Qui va la*82?
	[*82 _„Qui va la?“_ (фр.) — Кой е там?]

	__КРАЛЯТ__
	Свой!

	__ПИСТОЛ__
	Пред мен разкрий се! Офицер ли си
	или войник презрян и долнопробен?

	__КРАЛЯТ__
	Благородник съм на доброволна служба.

	__ПИСТОЛ__
	Зад себе си влечеш ли остра пика*83?
	[*83 _„… влечеш ли остра пика?“_ — пиките се носели, хванати зад острия връх, като краят на пръта им се влачел по земята.]

	__КРАЛЯТ__
	Да. А вие какъв сте?

	__ПИСТОЛ__
	По знатност не по-низш от император!

	__КРАЛЯТ__
	Тогава сте по-високо от краля.

	__ПИСТОЛ__
	Сладур е той, сърце от чисто злато,
	момче на място, славен малчуган,
	добър по род, а по юмрук — отличен.
	Ботуша калний негов аз целувам,
	защото го обичам свръхсърдечно,
	хлапака му с хлапак! Ти как се казваш?

	__КРАЛЯТ__
	Хари Le Roy*84.
	[*84 _„Le Roy“_ (ст.фр.) — Кралят.]

	__ПИСТОЛ__
	Какво е това име?

	__КРАЛЯТ__
	Пише се: Льо Рой.

	__ПИСТОЛ__
	Лерой? Корнуелско име ми изглежда!
	Ти негли си от корнуелски род?

	__КРАЛЯТ__
	Не, уелсец съм.

	__ПИСТОЛ__
	Познаваш ли Флуелен?

	__КРАЛЯТ__
	Да.

	__ПИСТОЛ__
	Кажи му, че накълцам ще му праза
	връз тиквата навръх Давидовден*85!
	[*85 _Давидовден_ — на Давидовден — 1 март — уелсците празнували своята победа над саксите (540 г.).]

	__КРАЛЯТ__
	Вие на този ден не си носете камата на шапката, за да не си го накълца той върху вашата тиква!

	__ПИСТОЛ__
	Приятел си му значи?

	__КРАЛЯТ__
	Да, и роднина.

	__ПИСТОЛ__
	Тогава на ти палец по испански!

	__КРАЛЯТ__
	Благодаря. Да ви помага Бог!

	__ПИСТОЛ__
	Наричам се Пистол!

	__КРАЛЯТ__
	Подхожда на избухливия ви нрав!

N	Пистол излиза.
N	Кралят отива встрани. Влизат Флуелен и Гауър.

	__ГАУЪР__
	Капитан Флуелен!

	__ФЛУЕЛЕН__
	Тук съм, но в името Христово, говорете по-тихо! Цялата вселена изпада в смайване и удивление, когато не се съплюдават доприте стари военни правила и закони. Ако си дадете труд да изучите войните на Помпея Велики, ще се упедите, че не е имало пърпорене и дърдорене в Помпеевия лагер. Уверявам ви, че в него устави и правилници, стегнатост и дисциплина са пили съвършено други.

	__ГАУЪР__
	Защо? И противникът шуми — цяла нощ го слушаме.

	__ФЛУЕЛЕН__
	Ако противникът е магаре и глупак и празноглав пъпривец, значи ли това, че и ние тряпва да пъдем магарета и глупаци и празноглави пъпривци? А? Отговорете ми с ръка на сърце!

	__ГАУЪР__
	Ще говоря по-тихо.

	__ФЛУЕЛЕН__
	Аз ви моля най упедително да го сторите!

N	Излиза заедно с Гауър.

	__КРАЛЯТ__
	Макар и да изглежда старомоден,
	но има в тоз уелсец ум и дух!

N	Влизат Бейтс, Корт и Уилямс.

	__КОРТ__
	Братко Бейтс, погледни натам! Май съмва, а?

	__БЕЙТС__
	То съмва, но ние няма какво да се радваме толкоз на деня.

	__УИЛЯМС__
	Началото му виждаме, но края му я видим, я не… Кой е там?

	__КРАЛЯТ__
	Свой.

	__УИЛЯМС__
	От коя част?

	__КРАЛЯТ__
	На сър Томас Ърпингам.

	__УИЛЯМС__
	Добър стар началник и любезен благородник. Кажи, какво мисли той за положението ни?

	__КРАЛЯТ__
	Че сме като корабокрушенци, изхвърлени на плитчина, които чакат първия прилив да ги отнесе в морето.

	__БЕЙТС__
	И не е казал тази своя мисъл на краля?

	__КРАЛЯТ__
	Не, пък и не бива да му я казва. Защото кралят — макар че не би трябвало аз да говоря това — е човек като мене: теменужката дъхти еднакво и за двама ни; небето е синьо за него, както и за мене; чувствата са му като на всеки човек. Ако ги няма всички негови регалии и почести, той ще се окаже в голотата си човек като всички и неговите стремежи може да летят по-високо от нашите, но когато паднат, се премятат досущ като тях. Така че когато също като нас вижда причини за страх, то страхът му без съмнение ще има същия мирис на нашия. И затова никой не бива да издава пред него страха си, защото, ако той се изпълни с него и го покаже пред войската, тя ще падне духом.

	__БЕЙТС__
	Той може да показва външно смелост, но аз мисля, че колкото и да е ледена тази нощ и каквито и да са последствията, би предпочел — пък и аз бих го предпочел за него и за себе си — сега да е до шия в Темза, само и само да сме далеч оттук!

	__КРАЛЯТ__
	А пък аз ще ти кажа съвсем искрено какво мисля за краля. Смятам, че той не би искал сега да бъде никъде другаде освен тук, където е.

	__БЕЙТС__
	Тогава да си беше стоял сам тука: той би се отървал с откуп, а мнозина бедни хорица щяха да си останат живи.

	__КРАЛЯТ__
	Не вярвам да го мразиш толкоз, че да искаш да е сега сам тука. Тъй говориш, за да узнаеш какво мислят другите. Но мене ако питаш, аз не бих могъл да умра никъде другаде така доволен, както в сражение за своя крал, тъй като делото му е справедливо и исканията му — честни.

	__УИЛЯМС__
	Туй е отвъд онова, което можем да знаем.

	__БЕЙТС__
	И отвъд онова, което трябва да обсъждаме. За нас е достатъчно да знаем, че сме кралски поданици: ако делото на краля ни е несправедливо, дългът ни към краля измива от нас всяка вина.

	__УИЛЯМС__
	Но ако делото му не е добро, той самият ще има да изплаща тежка сметка, когато всички ония изпосечени в битка крака, ръце и глави се сраснат отново на второто пришествие и закрещят, че са умрели там и там, едни кълнейки, други викайки за лекар, трети — оплаквайки се, че са оставили жените си в немотия, дълговете си — неизплатени, дечицата си — неотгледани. Боя се, че малцина умират в бой добре подготвени за оня свят, защото как ще са уредили благочестиво всичко, когато кръвопролитието им е било в ума? А ако хората не умират по християнски, за душите им ще носи тежка отговорност кралят, който ги е довел до такава смърт, защото да не му се подчинят, би значело за тях да нарушат поданическия си дълг.

	__КРАЛЯТ__
	Значи, ако един син е пратен от баща си по търговска работа и загине грешен в морето, според вас вината за неговите пороци трябва да падне върху бащата; или ако един слуга, пренасящ пари по нареждане на господаря си, бъде нападнат от разбойници и загине, неизкупил много грехове, по твоему сделките на господаря ще са виновни за погубената душа на слугата? Но това не е тъй. Кралят не е отговорен за смъртта на всеки отделен войник, както бащата не е — за смъртта на сина си, или търговецът — за смъртта на своя слуга, защото, когато са искали услугите им, те не са целели смъртта им. Освен това никой крал, колкото и неопетнено да е делото му, не може да го отстои на бойното поле само с безгрешни войници: някои от тях — случва се — ще носят вина за предумишлено и хладнокръвно убийство; други — вина за това, че са съблазнили някоя мома с лъжливи женитбени обещания; трети — за това, че, проболи нежната гръд на мира с кражби и грабежи, са се укрили след това зад сигурния бруствер на войната. Но ако тези люде, нарушили закона и останали без заслуженото наказание, са могли да се изплъзнат от хората, те нямат криле да избягат от Бога. Войната е неговият палач, тя е мъзда Божия. Тъй че сега във войната на краля хората си получават наказанието за извършени по-рано нарушения на кралския закон. Където са се бояли от смъртта, те са оцелели, а където са потърсили спасение, загиват. Така че, ако умират без покаяние, кралят е сега толкоз малко виновен за погубените им души, колкото е бил преди — за престъпленията, които са причина за гибелта им. Дългът на войника принадлежи на краля му, но душата му си е негова собствена. Затова всеки на война трябва да постъпва като тежко болния — да измие навреме и последното петънце от своята съвест. Ако след това умре, смъртта ще е дар за него; ако пък остане жив, времето, което ще е отдал, за да се подготви, ще е изразходвано за благо и няма да е грях, ако си помислим, че Бог в своята щедрост му е разрешил да оцелее, за да прозре сам величието му и да учи другите как да се готвят за смъртта.

	__УИЛЯМС__
	Така си е, който умира грешен, грехът му да пада върху неговата си глава. Кралят за това не отговаря.

	__БЕЙТС__
	Аз не ща той да отговаря за мене и пак с лека душа ще се бия за него.

	__КРАЛЯТ__
	С ушите си го чух да казва, че нямало да иска да бъде откупен.

	__УИЛЯМС__
	Да, казал го е, за да ни накара да се бием по-добре за него, но когато изпорежат гръцмулите на всички ни, него ще го откупят, а на нас от това по-топло няма да ни стане.

	__КРАЛЯТ__
	Ако доживея до това, вече никога няма да му вярвам на думата.

	__УИЛЯМС__
	Много ще го уплашиш! За монарха недоволството на някой негов нещастен поданик е опасно колкото изстрел от детско пушкало. Все едно да искаш да заледиш слънцето, като му вееш в лицето с пауново перо. Не щял да вярва на думата му! Глупости седнал да ми говори!

	__КРАЛЯТ__
	Малко ти е остър езикът! Да беше друго време, бих кипнал.

	__УИЛЯМС__
	Добре. Да се срещнем след боя, ако си още жив!

	__КРАЛЯТ__
	Съгласен!

	__УИЛЯМС__
	А как ще те позная?

	__КРАЛЯТ__
	Дай ми някакъв залог и аз ще го забода на шапката си. Ако набереш после храброст да си го познаеш, ще си разчистим сметките.

	__УИЛЯМС__
	Дръж ръкавицата ми! Дай ми ти своята!

	__КРАЛЯТ__
	Ето я!

	__УИЛЯМС__
	И аз ще си я нося на шапката. Ако след боя дойдеш и ми кажеш: „Моята е!“, кълна се в ръката си, ще ти отпера един добър плесник!

	__КРАЛЯТ__
	Ако остана жив, ще си я поискам!

	__УИЛЯМС__
	Да, колкото ще поискаш да те обесят!

	__КРАЛЯТ__
	Ще го направя, дори и да е кралят до тебе!

	__УИЛЯМС__
	Помни си думата! Сбогом!

	__БЕЙТС__
	Я се помирете, смахнати англичани, я се помирете! Да знаехте да броите, щяхте да видите, че ще имаме достатъчно разправии с французите!

	__КРАЛЯТ__
	Вярно. Те залагат двайсет срещу едно, че нямало сме да излезем наглава с тях, защото войската им наброявала повече глави от нашата. Но ако да сече английски пари има право само кралят, да сечем френски глави можем всички и кралят сам ще дава пример.
N	Бейтс, Корт и Уилямс излизат.
	Да, всичко върху плещите на краля!
	За техните живот, души, деца,
	вдовици, дългове и грехове —
	е отговорен той! О, тежка длъжност,
	близначка на властта, а пък подвластна
	на думата на кой да е глупак,
	когото само собствената болка,
	засяга, нищо друго! Колко много
	спокойни радости не знае кралят,
	достъпни всекиму, а пък какво,
	което друг да няма, има той
	освен Великолепие, освен
	едно Великолепие и толкоз?
	А пък какво си, да, какво си ти,
	Великолепие, което правиш
	от краля идол, а пък го оставяш
	да страда земно повече от свойте
	поклонници? Какви печалби носиш?
	Къде са твойте приходи и ренти?
	И във какво се крие стойността ти,
	та толкова ценено си от всички?
	Какво си освен степен, форма, сан,
	вселяващи наоколо си трепет,
	и то така, че който с тях го вдъхва,
	е по-нещастен от онез, които
	треперят от дъха му? Нима кралят
	не получава вместо сладка почит
	ласкателства? А колко струват те?
	О, заболей, кралю, да видим как
	Великолепието ще лекува
	недъга ти! Със титли — как си мислиш —
	ще охлади ли твойта треска то?
	С поклони ще те вдигне ли на крак?
	Направило те властен над бедняка,
	ще ти даде ли неговото здраве?
	Не, блян надменен, който си играеш
	така лукаво с кралския покой,
	аз крал съм, който знае те и помни:
	ни скиптърът, ни мирото, ни мечът,
	ни жезълът, ни златната корона,
	ни бисернотъканата порфира,
	ни списъкът на званията гръмки,
	ни тронът ни, ни пяната от слава,
	която блъска гордия ни бряг,
	ни другите ти пищни атрибути,
	Великолепие, ще съумеят,
	положени в леглото на монарха,
	да му дарят съня дълбок на оня
	ратай нещастен, който вечер ляга
	с корем натъпкан и опразнен ум
	и в миг заспива, капнал от умора.
	Нощта не вижда той, не знае как
	изглежда тази дъщеря на ада,
	защото от зора до мрак поти се
	като коняр под погледа на Феб,
	а нощем спи в полята Елисейски*86
	[*86 _„… полята Елисейски…“_ (мит.) — с това название древните гърци означавали полята на блажените, в които след смъртта си попадали праведниците.]
	до дрезгаво, когато пак се буди,
	за да помогне на Хипериона*87
	[*87 _Хиперион_ (мит.) — едно от названията на слънцето у древните гърци.]
	да стегне своя впряг. Тъй в труд полезен
	живее той година след година
	до гроба си… Така че, щом изключим
	Великолепието, тоз нещастник,
	редуващ дни във труд със нощи в сън,
	е много по-щастлив от своя крал —
	използва той покоя на страната,
	но с грубия си ум не знае колко
	безсънни нощи струват на кралете
	тез мирни дни, полезни главно нему!

N	Влиза Ърпингам.

	__ЪРПИНГАМ__
	Достойни господарю, във тревога
	от вашата отлъчка всички знатни
	ви търсят где ли не!

	__КРАЛЯТ__
			Мой храбри старче,
	във моята палатка събери ги!
	Ще ви очаквам там.

	__ЪРПИНГАМ__
			Разбрано, сир!

N	Излиза.

	__КРАЛЯТ__
	О, боже на сраженията, дай
	стоманени сърца на мойте хора,
	не пускай малодушието в тях,
	лиши ги от способността да смятат,
	та броят на вразите да не смачка
	безстрашието им! За днеска, Боже,
	за днеска забрави греха, със който
	баща ми се домогна до престола!
	В нов гроб положих тялото на Ричард*88
	[*88 _„… тялото на Ричард…“_ — става дума за Ричард II, детрониран и убит по заповед на Болинбрук, бащата на Хенри V. Тези събития са представени в „Ричард II“.]
	и повече сълзи пролях над него,
	отколкото то капки кръв бе дало.
	Издържам, Боже, петстотин бедняка,
	които дважди в ден ръце изпити
	издигат към небето, за да просят
	прощение за неговата смърт,
	и вдигнах два параклиса, в които
	монаси пеят упокойни химни
	за Ричарда. И още ще направя,
	защото знам: и то ще бъде малко,
	щом с горко разкаяние след него
	за прошка пак ще моля!

N	Влиза Глостър.

	__ГЛОСТЪР__
				Господарю!

	__КРАЛЯТ__
	Гласът на брат ми!… Знам защо си пратен:
	приятелите, идващият ден
	и всичко друго днес лежи на мен!

N	Излиза.


>>	Втора сцена

N	Френският лагер край Азенкур.
N	Влизат Дофинът, Орлеанският дук, Рамбюр и други.

	__ОРЛЕАНСКИЯТ ДУК__
	По броните ни слънцето блести.
	В бой, френски рицари!

	__ДОФИНЪТ__
	Montez a cheval*89 Слуги, оръженосци,
	[*89 _„Montez a cheval“_ (фр.) — Яхвайте конете!]
	къде е конят ми?

	__ОРЛЕАНСКИЯТ ДУК__
			О, войнствен дух!

	__ДОФИНЪТ__
	Via! Les eaux et la tere!…

	__ОРЛЕАНСКИЯТ ДУК__
	Rien puis? L’air et le feu?

	__ДОФИНЪТ__
	Le ciel, cousin Orleans!*90
	[*90 _„Via! Lex eaux et la tere!… Rien puis? L’air et le feu?… Le ciel, cousin Orleans!“_ (ит. и непр.фр.) — Напред! Вода и земя!… И нищо повече? А въздухът и огънят?… И небето, орлеански братовчеде!]
N	Влиза Конетабълът.
	Е, как е, конетабле?

	__КОНЕТАБЪЛЪТ__
			Чуйте как
	от нетърпение конете цвилят!

	__ДОФИНЪТ__
	Яхнете ги и нека цвърне кръв
	от техните хълбоци във очите
	на англичаните, та да помислят,
	че смелостта ги заслепява, ха!

	__РАМБЮР__
	С кръвта на нашите коне да плачат?
	А как ще видим техните сълзи?

N	Влиза Пратеник.

	__ПРАТЕНИКЪТ__
	Французки принцове, врагът строен е!

	__КОНЕТАБЪЛЪТ__
	На кон, безстрашни рицари, на кон!
	Хвърлете само взор към тази паплач
	опърпана и гладна и видът ви
	духа й ще изсмуче и остави
	на нейно място шлюпки от бойци.
	Оскъдната им кръв не ще ни стигне,
	за да обагрим своите кинжали,
	и повечето наши мечоносци
	ще приберат стоманата си чиста
	по липса на забава. Да ги духнем
	и от дъха на френската ни смелост
	ще паднат, подкосени до един!
	Без всякакво съмнение ви казвам,
	че нашите обозни и слуги,
	въртящи се без дело край войската,
	ще могат да очистят много лесно
	това поле от тъй нищожен враг,
	дори ако на оня хълм ний с вас
	останем само зрители на боя.
	Но няма как! Честта не позволява.
	Какво тогаз да сторим? Много малко:
	сигнала „По седлата!“ затръбете,
	качете се, блестящи, на конете
	и Англия, щом зърне ви, тозчас
	ще викне: „Мир!“, треперейки пред нас!

N	Влиза Гранпре.

	__ГРАНПРЕ__
	Французки принцове, защо се бавим?
	Тез мърши островни, носове свели
	във търсене на гроб за свойте кости,
	грозят с вида си утринната гледка:
	раздраните им знамена висят
	и френският ветрец за подигравка
	подмята ги. Сред тази сган сам Марс
	изглежда провалил се и пъзливо
	надзърта през ръждясал лицебран;
	страхливите им конници стърчат
	недвижни като свещници от мед,
	а крантите им със провисла кожа
	едва стоят с наведени глави
	и от очите им се точи слуз,
	а между зъбите им, неподвижна,
	юздечката виси, позеленяла
	от сдъвкана трева; и вече врани
	кръжат над тях, готови да изпълнят
	последната им воля. Думи нямам
	да ви опиша живо таз войска
	така нежива, както е в живота!

	__КОНЕТАБЪЛЪТ__
	Прочели са молитвите си, явно,
	и чакат края си.

	__ДОФИНЪТ__
			А може би
	преди сражението да им пратим
	за хората храна и облекло
	и зоб за прегладнелите им кранти?

	__КОНЕТАБЪЛЪТ__
	Очаквам само своя знаменосец.
	Но нищо, в бой! От някоя тръба
	ще може едно знаме да се вземе.
	Денят напредва. Да не губим време!

N	Излизат.


>>	Трета сцена

N	Английският лагер при Азенкур.
N	Влизат Глостър, Бедфорд, Ексетър, Ърпингам, Солзбъри, Уестморланд и Войска.

	__ГЛОСТЪР__
	Къде е кралят?

	__БЕДФОРД__
	Оглежда лично строя на врага.

	__УЕСТМОРЛАНД__
	Те имат шейсет хиляди бойци.

	__ЕКСЕТЪР__
	Петима на един. И всички свежи.

	__СОЛЗБЪРИ__
	Какъв превес! Да ни помага Бог!
	Отивам при отряда си. Е, сбогом!
	Възможно е чак горе да се срещнем,
	затуй да се простим със весел дух!
	С теб, драги Глостър, с теб, безстрашни Бедфорд,
	с теб, Ексетър, с теб, родственико скъпи,
	със вас, бойци! Прощавайте и сбогом!

	__БЕДФОРД__
	Прощавай, Солзбъри! На добър час!

	__ЕКСЕТЪР__
	На добър час! И храбро се сражавай,
	макар че с тези думи те обиждам,
	о, въплъщение на храбростта!

N	Солзбъри излиза.

	__БЕДФОРД__
	Как пълен е със храброст и любезност!
	И в двете принц!

N	Влиза Кралят.

	__УЕСТМОРЛАНД__
			Да имахме сега
	тук само десет хиляди от тези,
	които в Англия седят си в къщи
	със скръстени ръце!

	__КРАЛЯТ__
			Кой иска туй?
	Вий, Уестморланд? Не, драги братовчеде!
	Ако е рекъл Господ да загинем,
	за нашата страна, ще бъдем доста
	и колкото сме днес; ако е рекъл
	да оцелеем — колкото по-малко,
	по-много чест за всеки. Божа воля!
	Затуй те моля: ни един войник
	недей да искаш в повече! Ей Богу,
	не съм за злато жаден и нехая
	кой щял на моя сметка да се храни
	или да носи моите одежди;
	към външните блага съм равнодушен,
	но ако жаждата за чест е грях,
	то няма втори грешник като мене
	на тоя свят! Не, драги братовчеде,
	недей да искаш повече войници!
	Кълна се, не си давам от честта
	частицата, която би ми взел
	един войник във повече, ей Богу!
	Недей го иска, братко Уестморланд!
	Наместо туй оповести, че който
	бои се да участва в тази битка,
	щом само заяви го, ще получи
	свободен пропуск и пари за път:
	не искам да умра до някой, който
	не иска да умре със своя крал!
	Денят е днеска Криспиановден*91
	[*91 _Криспиановден_ — в оригинала по-нататък този празник, падащ се на 25 октомври, се нарича Ден на светите братя Криспин и Криспиан.]
	и който подир него жив се върне,
	на пръсти ще се вдига, ще израства,
	щом някъде се чуе това име;
	и всяка есен до дълбока старост
	съседи той ще сбира на гощавка
	и ще им казва: „Утре, драги мои,
	е Криспиановден!“ И след това,
	ръкав засукал, белег ще показва
	със горди думи: „Оттогаз го имам!“
	Забравят старците, но той ще помни
	с подробности — и с някоя прибавка! —
	за свойте подвизи на тоя ден
	и имена отдавнашни — крал Хари,
	Солзбъри, Бедфорд, Уорик, Глостър, Талбот
	и Ексетър — привични, всекидневни,
	в устата на старика ще възкръсват
	сред пенестите чаши. И таз повест
	на своя син той често ще разказва
	и докогато свят светува, никой
	не ще си спомня Криспиановден,
	без ние да изникнем в паметта му…
	Да, ний, дружинка смели, шепа братя,
	защото който кръв пролее с мене
	на тоя ден, ще бъде брат мой кръвен;
	дори да бъде най-презрян по род,
	тоз ден ще го издигне в обществото,
	а благородните, които днеска
	спят в пухени легла, ще се проклинат,
	задето са били далеч оттук
	и няма да се считат за мъже,
	когато с тях говори някой, който
	е бил със нас на Криспиановден!

N	Влиза отново Солзбъри.

	__СОЛЗБЪРИ__
	Гответе се, велики господарю!
	Французите са вече построени
	и всеки миг ще тръгнат срещу нас!

	__КРАЛЯТ__
	Готови сме, духът ни щом готов е!

	__УЕСТМОРЛАНД__
	Да гине, който днес е малодушен!

	__КРАЛЯТ__
	А помощи от Англия не щеш ли?

	__УЕСТМОРЛАНД__
	Ей Богу, господарю, бих желал
	да можем двама с вас без чужда помощ
	докрай да водим този царствен бой!

	__КРАЛЯТ__
	Отхвърляш тъй пет хиляди войника?
	Това ми по` харесва, честна дума,
	отколкото да молиш за един!…
	По своите места! И Бог със вас!

N	Тръбен звук. Влиза Монжуа.

	__МОНЖУА__
	За втори път при тебе съм, крал Хари,
	за да узная искаш ли да встъпиш —
	преди да бъдеш бит и разгромен —
	във преговори с нас по своя откуп;
	защото си тъй близо до въртопа,
	че той ще те погълне неизбежно.
	От милост конетабълът ти казва
	освен това да посъветваш свойте
	поддръжници добре да се покаят,
	та в мир душите им да се оттеглят
	от туй поле, където — о, нещастни! —
	телата им ще гният!

	__КРАЛЯТ__
			Кой те праща?

	__МОНЖУА__
	Великият французки конетабъл!

	__КРАЛЯТ__
	Ще те помоля да му предадеш
	повторно моя отговор. Кажи му
	да ме довърши първо и тогава
	да ми продава костите. О, Боже,
	шегува ли се с нас? Или не знае,
	че кожа на жив лъв не се продава,
	защото случвало се е ловецът
	в гората да остане. Запомни:
	телата на мнозина тука, вярвам,
	ще спят във родна пръст и убеден съм,
	че паметник от бронз над тях ще спомня
	за днешните им подвизи; а тези,
	които ще оставят кости тука
	със мъжка смърт, прославени ще бъдат
	дори да спят във торните ви ями,
	защото знай, че слънцето от тях
	ще изпари честта им до небето,
	като остави земните им части
	с тлетворния си дъх да пръскат чума
	над Франция. Така че направи си
	сам извода със колко войнствен дух
	са пълни англичаните, щом те,
	тъй както, рикоширайки, куршумът
	започва втори смъртоносен полет,
	макар и мъртви, ще убиват още,
	носители на смърт за втори път!
	И съобщи на своя конетабъл,
	че сме бойци за делник, не за празник:
	изцапани са ярките ни дрехи
	от трудни преходи във дъжд и кал;
	едно перо по нас не се развява
	(и значи не се готвим да изхвръкнем!);
	разпасани сме външно, но, кълна се,
	сърцата ни са стегнати добре
	и чух бойците си да казват днес,
	че щели до довечера да бъдат
	във чисти роби*92 или да свлекат
	[*92 _„… във чисти роби…“_ — т.е. в рая.]
	откъм главата новите наметки
	на вашите красавци и така
	да ги освободят от бойна служба.
	Ако — със Божа помощ — го направят,
	ще съм откупен, вярвам, скоро; тъй че
	недей хаби труда си, глашатайо,
	да идваш трети път за моя откуп:
	от мен не ще получите вий друго
	освен туй тяло, а и то, кълна се,
	ако го имате, ще е такова,
	че няма да ви ползва кой знай колко!
	Така кажи на своя конетабъл!

	__МОНЖУА__
	Ще бъде казано. Кралю, прощавай!
	За сетен път изслушваш глашатай!

N	Излиза.

	__КРАЛЯТ__
	А може би ще дойдеш пак за откуп!

N	Влиза Йорк.

	__ЙОРК__
	На колене те моля, господарю,
	да ми дадеш да водя авангарда!

	__КРАЛЯТ__
	Води го, Йорк!… Войници, удряй крак!
	Решавай боя, Господи всеблаг!

N	Излизат.


>>	Четвърта сцена

N	Бойното поле.
N	Шум на битка. Схватки. Влизат Пистол, Френски войник и Пажът.

	__ПИСТОЛ__
	Предай се, пес!

	__ФРЕНСКИЯТ ВОЙНИК__
	Je pense que vous etes le gentilhomme de bone qualite.*93
	[*93 _„Je pense que vous etes le gentilhomme de bone qualite.“_ (непр.фр.) — Мисля, че сте благородник от добър ранг.]

	__ПИСТОЛ__
	Какво ТИ „калите-пикалите“!
	От род ли си и как зоват те? Казвай!

	__ФРЕНСКИЯТ ВОЙНИК__
	O, Seigneur Dieu!*94
	[*94 _„O, Seigneur Dieu!“_ (фр.) — О, Боже Господи!]

	__ПИСТОЛ__
	Тоз синьор Дьо изглежда благородник…
	Чуй мойта реч, о, синьор Дьо, и знай,
	че аз, о, синьор Дьо, ще те нанижа
	със тоз кинжал, на мен не изплатиш ли
	достоен откуп!

	__ФРЕНСКИЯТ ВОЙНИК__
	O, prenez misericorde, ayez pitie de moi*95!
	[*95 _„O, prenez misericorde ayez pitie de moi“_ (непр.фр.) — О, бъдете милостив, съжалете се над мен!]

	__ПИСТОЛ__
	Със питие да се откупиш искаш?
	Четиресет във звонк издрънкай тука
	или през гърлото ще теб изкормя
	с обагрена десница!

	__ФРЕНСКИЯТ ВОЙНИК__
	Est-il impossible d’echapper la force de ton bras*96?
	[*96 _„Est-il impossible d’echapper la force de ton bras?“_ (непр.фр.) — Не мога ли да убягна на силата на твоята ръка?]

	__ПИСТОЛ__
	Добра е, я! И стисна ли те с нея,
	ще изврещиш, рогачо похотлив!

	__ФРЕНСКИЯТ ВОЙНИК__
	O, pardonnez-moi*97!
	[*97 _„O, pardonnez-moi!“_ (фр.) — О, простете ми!]

	__ПИСТОЛ__
	Със пърдене не можеш се откупи!
	Четирсет трябват, и сега, във брой!…
	Ела, момче! Запитай го на френски,
	зоват го как?

	__ПАЖЪТ__
	Ecoutez: comment etez-voiz appele?

	__ФРЕНСКИЯТ ВОЙНИК__
	Monsieur Le Fer*98.
	[*98 _„Ecoutez: comment etez-vous appele? — Monsieur Le Fer.“_ (непр.фр.) — Слушайте: как се наричате? — Месье Льо Фер.]

	__ПАЖЪТ__
	Казва, че се наричал господин Льо Фер.

	__ПИСТОЛ__
	Лефер ли бил? Лефер или шаран,
	аз нему ще изстискам тъй хайвера
	през задника! Кажи му туй на френски!

	__ПАЖЪТ__
	Не зная на френски такива думи.

	__ПИСТОЛ__
	Да си чете молитвите тогава,
	ще го заколя тутакси защото!

	__ФРЕНСКИЯТ ВОЙНИК__
	Que dit-il, monsieur?

	__ПАЖЪТ__
	Il me commande de vous dire que vous faites vous pret; car ce soldat ici est dispose tout a cette heure de couper votre gorge*99.
	[*99 _„Que dit il…“ — „… de couper votre gorge.“_ (непр.фр.) — Какво казва той, господине? — Той ми заповядва да ви кажа да се приготвите, защото този войник е склонен да ви заколи още сега.]

	__ПИСТОЛ__
	Вуи, купел е горже, пермафуа!
	Глупако, ако в крони не платиш ми,
	без жал със тоз мой меч накълцам ще те!

	__ФРЕНСКИЯТ ВОЙНИК__
	O, je vous supplie, pour l’amour de Dieu, me pardonner! Je suis gentilhomme de bone maison. Gardez ma vie, et je vouz donnerai deux cents ecus*100.
	[*100 _„O, je vous supplie… deux cents ecus“_ (непр.фр.) — О, умолявам ви, за Бога, простете ми! Аз съм благородник от добър дом. Пощадете ме и ще ви дам двеста екю!]

	__ПИСТОЛ__
	Що значи туй?

	__ПАЖЪТ__
	Моли за пощада. Казва, че е благородник от добър род и ще ви даде двеста корони откуп.

	__ПИСТОЛ__
	Кажи му, че, гнева си обуздал,
	короните ще взема.

	__ФРЕНСКИЯТ ВОЙНИК__
	Petit monsieur, que dit-il?

	__ПАЖЪТ__
	Encore qu’il est contre son jurement de pardonner aucın prisonnier, neanmoins pour le ecus que vous l’avez promis, il es content de vous donner la liberte le franchisement.

	__ФРЕНСКИЯТ ВОЙНИК__
	Sures jenoux je vous done mille remerciments; et je m’estime hereux que je suis tombe entre les mains d’un chevalier, je pense, le plus brave, vaillant, et tres distingue seigneur d’Angleterre*101!
	[*101 _„Petit monsieur… seigneur d’Angleterre“_ (непр.фр.) — Какво казва той, малки господине? — Макар че е противно на неговия разум да прощава на който и да е пленник, все пак за екютата, които сте му обещали, той е съгласен да ви даде волност и свобода. — На колене ви благодаря от все сърце; и се считам щастлив, задето съм попаднал в ръцете на един рицар, който е според мен най-храбрият, смел и изискан благородник на Англия.]

	__ПИСТОЛ__
	Разкрий ми що той рече!

	__ПАЖЪТ__
	Той ви изказва на колене хиляди благодарности и е щастлив, че е попаднал в ръцете на най-храбрия, най-изискания — както той смята — синьор на Англия.

	__ПИСТОЛ__
	Кръвник аз нек’ не съм, ако към него
	не бъда милосърд. Вървете с мен!

	__ПАЖЪТ__
	Suivez-vouz le grand capitaine*102!
	[*102 _„Suivez-vouz le grand capitaine!“_ (непр.фр.) — Следвайте великия капитан!]
N	Пистол и Френският войник излизат.
	Никога не съм чувал такъв плътен глас да излиза от такова кухо сърце. Но права си е пословицата: „Празна делва — силен звук!“ Бардолф и Ним бяха десет пъти по-смели от този гръмогласен дявол от старите представления, на когото всеки може да подреже ноктите с дървен нож*103, а свършиха на бесилката и двамата. И тоя би увиснал на нея, ако имаше смелост да задигне нещо с опасност за кожата си… Трябва да ида при слугите с обоза — французите биха могли да плячкосат доста нещо, ако знаеха, че той е охраняван само от деца.
	[*103 _„… да подреже ноктите с дървен нож…“_ — образът е взет от старите моралите, в които изглежда накрая дяволът оставал с подрязани нокти.]

N	Излиза.


>>	Пета сцена

N	Другаде на бойното поле.
N	Влизат Конетабълът, Дофинът, Орлеанският дук, Бурбонският дук и Рамбюр.

	__КОНЕТАБЪЛЪТ__
	O, Diable!

	__ОРЛЕАНСКИЯТ ДУК__
	O, Seigneur! Le jour est perdu, tout est perdu!

	__ДОФИНЪТ__
	Mort Dieu ma vie*104! Загубих всичко! Всичко!
	[*104 _„O, Diable! — O, Seigneur… — Mort dieu, ma vie!“_ (фр.) — Ах, дявол! — О, Господи! Денят е загубен!… — О, Боже мой, о, мой живот!]
	Позор и срам са кацнали навеки
	на нашите пера. Mechante fortune*105!
	[*105 _„Mechante Fortune!“_ (фр.) — Зла съдба!]
	Не бягайте!

	__КОНЕТАБЪЛЪТ__
			Но строят е разкъсан!

	__ДОФИНЪТ__
	О, вечен срам! Със себе си да свършим!
	Тез мърши ли залагахме на зар?

	__ОРЛЕАНСКИЯТ ДУК__
	Тоз крал ли трябваше да плаща откуп?

	__БУРБОНСКИЯТ ДУК__
	Срам, вечен срам! Срам! Срам и нищо друго!
	Да паднем с чест! Един последен опит!
	Тоз, който подир герба на Бурбон
	не тръгне с мен, да си отива вкъщи
	и, смъкнал шапка като низък сводник,
	вратата да държи, докато някой
	лакей презрян, от хръта ми по-долен,
	във стаята ще срами дъщеря му!

	__КОНЕТАБЪЛЪТ__
	Безредата, която ни погуби,
	сега да ни сроди! Да тръгнем вкупом
	и жертваме живота си със чест!

	__ОРЛЕАНСКИЯТ ДУК__
	Останалите живи ще ни стигнат,
	за да удавим в броя им врага,
	ако внесем във тях известен ред!

	__БУРБОНСКИЯТ ДУК__
	По дявола реда! След мен! Насам!
	Да сложим точка на живот и срам!

N	Излиза, следван от другите.


>>	Шеста сцена

N	Другаде на бойното поле.
N	Шум на битка. Влизат Кралят, Ексетър, Войници и Пленници.

	__КРАЛЯТ__
	Добре се бихме, доблестни земляци,
	ала врагът държи полето още.

	__ЕКСЕТЪР__
	Дук Йорк ви прати поздрав, господарю!

	__КРАЛЯТ__
	А как е той? Три пъти го видях
	да пада и три пъти пак на крак
	да се сражава, в кръв от шлем до шпори.

	__ЕКСЕТЪР__
	И в същата украса той сега
	подхранва равнината. А до него,
	побратим негов по достойни рани,
	лежи граф Съфък. Първи той издъхна,
	а Йорк, насечен, допълзя до него,
	сред локва кръв брадата му изви
	и, разцелувал бликащите рани
	по страшния му образ, той извика:
	„Почакай, братовчеде! Към небето
	и моята душа ще тръгне с твойта.
	Не бързай! Нека заедно да литнат,
	тъй както заедно в тоз мъжки бой
	докрай със теб изпълнихме дълга си!“
	Аз приближих, за да му вдъхна бодрост,
	но той с усмивка бледа, стиснал слабо
	ръката ми, продума: „Драги лорде,
	предайте мойте поздрави на краля!“,
	а след това обърна се към Съфък
	и с кървава ръка обвил врата му,
	целуна го по устните и тъй,
	издъхвайки, с кръвта си подпечата
	последния си договор за обич.
	Бе толкоз нежна сцената, че тя
	от мен изтръгна влагата, която
	напразно се опитвах да възпра:
	мъжът в сърцето ми, надвит, отстъпи
	пред женското начало и сълзите
	избликнаха от мен.

	__КРАЛЯТ__
			Не ви осъждам,
	защото, слушайки ви, с труд и аз
	придумвам замъгления си поглед
	да се държи…
N	Шум на битка.
			Каква е таз тревога?
	Противникът е стегнал своя строй.
	Тогаз нареждам всеки да убие
	пленения от него. Разгласете!

N	Излиза, следван от другите.


>>	Седма сцена

N	Другаде на бойното поле.
N	Влизат Флуелен и Гауър.

	__ФЛУЕЛЕН__
	Да изпият момчетата и опоза! Напълно против пойните правила! Това е най-грозното злодейство, което, виждате ли, човек може да представи, не ли така?

	__ГАУЪР__
	Така е, ни едно момче не е останало живо и клането са извършили онези мерзавци, които избягаха от сражението. Освен това са разграбили и изгорили палатката на краля. И затова той с пълно право е заповядал всеки войник да заколи пленниците си. О, той е чудесен крал!

	__ФЛУЕЛЕН__
	Да, капитан Гауър, защото е от Мънмът*106. Как се казва градът, в който се е родил Александър Големи?
	[*106 _Мънмът_ — прозвище на принц Хенри, произлязло от името на графството — Мънмътшир, в Уелс — където той бил роден.]

	__ГАУЪР__
	Александър Велики?

	__ФЛУЕЛЕН__
	Прощавайте, но „голем“ не значи ли „велик“? Голем, велик, грамаден, великодушен — това е подопно нещо, казано с различни думи.

	__ГАУЪР__
	Мисля, че Александър Велики е родом от Македония. Баща му, доколкото помня, се казваше Филип Македонски.

	__ФЛУЕЛЕН__
	И аз мисля, че е родом от Македония. И мога да ви уверя, капитане, че ако погледнете картата на света, ще видите, че тази Македония и Мънмът имат, виждате ли, еднакво разположение. И през Македония тече река, и през Мънмът тече река. На тази в Мънмът викат Уай*, а на другата ми изскочи от ум как и викаха. Но няма значение. Приличат си като пръстите на ръката ми и сьомга има и в двете. Ако се вгледате допре в живота на Александър, ще видите, че животът на Хари Мънмът е много сходен с него, защото в историята има винаги, виждате ли, успоредици. Александър, както се знае, в изпадане на гняв и яд, и ярост, и пяс, в изстъпление и негодувание, а също и с мозък малко, виждате ли, замътен от пиене, е упил най-доприя си приятел Клит*8.
	[* _Уай_ — река в Западна Англия.]
	[*8 _Клит_ — приятел на Александър Македонски, когото той убил с копие на един пир, защото Клит му се подиграл.]

	__ГАУЪР__
	В това нашият крал не му прилича. Той не е убивал свой приятел.

	__ФЛУЕЛЕН__
	Не е допре, капитан Гауър, да взимате, виждате ли, приказката от устата ми, преди да е завършена. Аз правя само опщи сравнения и успоредици: както Александър, пидейки в нетрезво състояние, е упил свой приятел Клит, точно така и Хари Мънмът — напълно трезв и здравомислещ — прогони оня тлъст рицар с големия корем — оня, прочутия смешник, веселяк и шегопиец, как му пеше името, заправих го.

	__ГАУЪР__
	Сър Джон Фалстаф.

	__ФЛУЕЛЕН__
	Точно него! Казвам ви, славни мъже се раждат в Мънмът!

	__ГАУЪР__
	Негово Величество пристига!

N	Шум на битка. Влизат Кралят, Уорик, Глостър, Ексетър и други, следвани от Пленници, между които Бурбонският дук.

	__КРАЛЯТ__
	Откакто съм във Франция, за пръв път
	наистина съм гневен! Глашатайо,
	с един тръбач по хълма препусни
	и съобщи на конниците там
	да слязат, ако искат да се бият,
	или да се пръждосват от полето.
	Очите ми бодат! Ако ли не,
	кажи им, че качим ли се при тях,
	ще ги накараме да полетят
	тъй, както камъни не са летели
	от прашки асирийски*! Освен туй,
	[* _„… прашки асирийски!“_ — асирийските войници били изкусни в хвърлянето на камъни с прашка.]
	които сме пленили, ще изколим
	и милост не ще имаме към тези,
	които ще ни паднат занапред.
	Върви и тъй кажи им!

N	Влиза Монжуа.

	__ЕКСЕТЪР__
	Пристига глашатаят им, кралю!

	__ГЛОСТЪР__
	Очите му сега по-кротко гледат!

	__КРАЛЯТ__
	Отново ли си тука, глашатайо?
	Аз тялото си вече изплатих ви —
	за откуп ли пак идеш?

	__МОНЖУА__
			Не, за милост.
	Дошъл съм тук, велики господарю,
	с молба да разрешиш да преброим
	и погребем убитите си в боя,
	разделно благородни от селяци,
	защото много принцове — уви! —
	са плувнали в наемническа кръв
	и много простолюдие се къпе
	във кръв на принцове; а, в кръв до глезен,
	ранените коне с подкови тежки
	във ужас тъпчат мъртвите ездачи,
	донасяйки им смърт за втори път.
	О, позволи, кралю, да се погрижим
	за своите убити!

	__КРАЛЯТ__
			Глашатайо,
	правдиво ако трябва да говоря,
	не знам дали е наш денят, защото
	мнозина ваши виждам да препускат
	по бойното поле.

	__МОНЖУА__
			Денят е ваш.

	__КРАЛЯТ__
	Не нам, а Богу, славата за него!
	А кой е оня замък?

	__МОНЖУА__
			Азенкур.

	__КРАЛЯТ__
	Тогава името на тази битка,
	спечелена на Криспиановден,
	ще бъде: „Битката при Азенкур“!

	__ФЛУЕЛЕН__
	С разрешение на Ваше Величество аз съм чел в хрониките, че вашият прославен прадядо и вашият прачичо Едуард Уелски, Черния принц*, са водили тук, във Франция, плестяща питка.
	[* _Черният принц_ — вж. общата част на бележките към „Ричард II“.]

	__КРАЛЯТ__
	Така е, Флуелен.

	__ФЛУЕЛЕН__
	Ваше Величество казва самата истина. Ако Ваше Величество си спомни, уелсците са се отличили много в една градина с праз и съопразно с това украсили мънмътските си шапки с праз, който — както Ваше Величество знае — до днес, виждате ли, е техен отличителен знак. Ваше Величество също, вярвам, не смята за унижение да накичи на Давидовден своята шапка с праз.

	__КРАЛЯТ__
	За мен това е чест, защото знаеш,
	добри земляко, уелсец съм и аз!

	__ФЛУЕЛЕН__
	Всички води на Уай, Ваше Величество, не могат да измият уелската кръв от жилите на Ваше Величество, можете да ми повярвате! Да ви я плагослови Господ и да пъде неговата милост и величество!

	__КРАЛЯТ__
	Благодаря ти, Флуелен.

	__ФЛУЕЛЕН__
	Кълна се в Исуса, аз съм ваш земляк, каквото щат да говорят! Аз ще го призная пред целия свят! Няма за какво, слава Погу, да ме е срам от Ваше Величество, докато Ваше Величество е честен човек!

	__КРАЛЯТ__
	Да ме запази Господ все такъв!
N	Влиза Уилямс.
	Да идат глашатаите ни с него
	и преброят загиналите — наши
	и на врага!
N	Глашатаите, Монжуа, Гауър и други излизат.
			Извикайте тогова!

	__ЕКСЕТЪР__
	Войнико, приближи се до краля!

	__КРАЛЯТ__
	Защо носиш тази ръкавица на шапката си?

	__УИЛЯМС__
	С позволение на Ваше Величество това е залогът на едного, с когото трябва да се бия, ако е жив.

	__КРАЛЯТ__
	Англичанин?

	__УИЛЯМС__
	С позволение на Ваше Величество, един негодник, който снощи много се перчеше; ако е жив и посмее да си поиска ръкавицата, обещал съм да му зашлевя един плесник. Ако пък видя своята ръкавица на неговата шапка — той се закле да си я сложи, ако остане жив — пак ще го зашлевя и ще му я смъкна оттам!

	__КРАЛЯТ__
	Как смятате, капитан Флуелен, трябва ли този войник да удържи думата си?

	__ФЛУЕЛЕН__
	С ръка на сърце — тряпва. Инак той, с разрешение на Ваше Величество, ще пъде подлец и страхливец.

	__КРАЛЯТ__
	Може би врагът му е благородник с ранг, който не му позволява да му даде удовлетворение.

	__ФЛУЕЛЕН__
	Ако ще да е по-голям плагородник от дявола и от Луцифера, и от самия Велзевул, той, с разрешение на Ваше Величество, е длъжен да удържи думата си. Ако я престъпи — с ръка на сърце ви казвам, — неговата репутация, виждате ли, ще пъде непременно на най-големия негодяй и най-пезочливия нахалник, който е тъпкал с черната си опувка тази Пожа земя и пръст!

	__КРАЛЯТ__
	Тогава, друже, щом срещнеш своя човек, изпълнявай клетвата си!

	__УИЛЯМС__
	Ще я изпълня, Ваше Величество, инак човек да не съм!

	__КРАЛЯТ__
	При кого служиш?

	__УИЛЯМС__
	При капитан Гауър, господарю.

	__ФЛУЕЛЕН__
	Гауър е допър капитан. Топре запознат и начетен във пойна наука.

	__КРАЛЯТ__
	Кажи му да се яви при мене, войнико!

	__УИЛЯМС__
	Слушам, Ваше Величество!

N	Излиза.

	__КРАЛЯТ__
	Дръж, Флуелен! Закачи този залог на шапката си вместо мене! Когато се счепкахме на земята с Алансонския дук, откъснах тази ръкавица от шлема му. Който си я поиска, ще е човек на дука и враг на нашата особа. Ако ме обичаш, задръж го!

	__ФЛУЕЛЕН__
	Ваше Величество ми прави най-голямата чест, която негов поданик може да пожелае на сепе си. Само да го зърна този от майка роден, който ще поиска тази ръкавица! Друго не казвам. Много пих искал да го зърна, дано ми даде Господ това щастие!

	__КРАЛЯТ__
	Познаваш ли Гауър?

	__ФЛУЕЛЕН__
	Той е плизък мой приятел, Ваше Величество.

	__КРАЛЯТ__
	Моля те, потърси го и го доведи в палатката ми!

	__ФЛУЕЛЕН__
	Незапавно, господарю!

N	Излиза.

	__КРАЛЯТ__
	Граф Уорик, и вий също, братко Глостър,
	последвайте го бързо по петите,
	защото ръкавицата, която
	му дадох току-що, отлично може
	да му спечели някоя плесница:
	аз ръкавици размених с войника
	и тя е неговата. Аз сега
	би трябвало да се накича с нея.
	Последвайте го, братовчеде Уорик!
	Във случай че войникът го удари —
	а, съдейки по храбрия му вид,
	той май ще удържи на свойта дума, —
	възможно е да се пролее кръв,
	защото, знам, какъвто е безстрашен
	и избухлив като барут, Флуелен
	ще отговори бързо. Подир него,
	и вижте да не стане нещо лошо!
	Вий, чичо Ексетър, елате с мен!

N	Излизат.


>>	Осма сцена

N	Другаде на бойното поле.
N	Влизат Гауър и Уилямс.

	__УИЛЯМС__
	Сигурно е, за да ви посвети в рицарство, капитане!

N	Влиза Флуелен.

	__ФЛУЕЛЕН__
	Слава тепе, Господи! Капитане, пързо се явете при краля! Може пи ви очаква такава радост, каквато не сте помислили да сънувате!

	__УИЛЯМС__
	Познавате ли тази ръкавица, сър?

	__ФЛУЕЛЕН__
	Да я познавам? Познавам, че е ръкавица и толкоз.

	__УИЛЯМС__
	Пък аз познавам тази тук и си я искам!

N	Удря го.

	__ФЛУЕЛЕН__
	Пожа кръв! Ах, ти най-голям предател в целия всемирен свят, Франция и Англия!

	__ГАУЪР__
	Какво правиш, негоднико!

	__УИЛЯМС__
	Мислите, че ще наруша клетвата си?

	__ФЛУЕЛЕН__
	Стойте настрана, капитан Гауър! Аз ще възнаградя предателството както тряпва, гарантирам ви!

	__УИЛЯМС__
	Аз не съм предател!

	__ФЛУЕЛЕН__
	Лъжеш и ще ти напия лъжата в гърлото!… Заповядвам ви да го задържите в името на Негово Величество: той е човек на Алансонския дук!

N	Влизат Уорик и Глостър.

	__УОРИК__
	Какво има? Какво се е случило?

	__ФЛУЕЛЕН__
	Ваша милост, пред вас е разкрито, слава на Пога, най-ужасното предателство, което, виждате ли, може да пожелае човек!… Ето го и Негово Величество!

N	Влизат Кралят и Ексетър.

	__КРАЛЯТ__
	Какво има? Какво става тук?

	__ФЛУЕЛЕН__
	Господарю, този пезчестен предател, вижте го, смъкна от шапката ми ръкавицата, която Ваше Величество е свалил от шлема на Алансонския дук!

	__УИЛЯМС__
	Господарю, това е моята ръкавица, ето й еша! Оня, с когото си разменихме ръкавиците, даде дума, че ще я носи на шапката си. А аз се заклех да му ударя плесник, ако го направи. Сега го срещнах с моята ръкавица на шапката и си удържах думата!

	__ФЛУЕЛЕН__
	Ваше Величество сам чува какъв — с разрешение на Ваше Величество — пезопразен, гаден, въшлив и пършив негодник е този човек! Надявам се, че Ваше Величество ще засвидетелства и потвърди, че тази ръкавица е на Алансонския дук и дадена от вас на мен, както на вас самия е известно!

	__КРАЛЯТ__
	Дай ми своята ръкавица, войнико! Виж тук сестра й!
	Ти мене обеща да зашлевиш
	и ме нарече с много остри думи!

	__ФЛУЕЛЕН__
	С разрешение на Ваше Величество, ако има на тоя свят пойни закони, вратът му тряпва да плати за тях!

	__КРАЛЯТ__
	Честта ни със какво ще възмездиш?

	__УИЛЯМС__
	Обидите, кралю, идат от сърцето. А в моето не е имало никога нищо, което може да ви обиди!

	__КРАЛЯТ__
	Но ти го каза на самите нас!

	__УИЛЯМС__
	Ваше Величество не беше самият себе си. Вие се появихте като обикновен човек, свидетели са ми нощта, облеклото ви и простите ви обноски. И ви моля за онова, което сте изпатили в тоя си вид, да вините себе си, а не мене, защото, ако наистина бяхте такъв, за какъвто ви взех, нямаше да съм сгрешил. Затова моля Ваше Величество да ми прости!

	__КРАЛЯТ__
	Вземете тази ръкавица, чичо,
	и я връчете, пълна със корони,
	на тоз войник!… Войниче, запази я
	и върху шапката си я носи
	като отличие, додето аз
	не те извикам на двубой за нея!…
	Сдобрете се със него, капитане!

	__ФЛУЕЛЕН__
	Кълна се в слънцето и в светлината, този войник е храпър за двама!… Дръж дванайсет пенса за тепе! И те съветвам да живееш погоугодно и далеч от кавги, разпри, спорове и караници — ще имаш полза от това!

	__УИЛЯМС__
	От вас пари не искам!

	__ФЛУЕЛЕН__
	Давам ти ги от сърце, уверявам те! Ще си закърпиш потушите с тях. Няма защо да се срамуваш. Потушите ти имат нужда от подправка. А шилингът е допър. Ако не вярваш, мога да ти го сменя!

N	Влиза Английски глашатай.

	__КРАЛЯТ__
	Е, колко са убитите? Да чуем!

	__ГЛАШАТАЯТ__
	Това са тука техните, кралю.

N	Подава му свитък.

	__КРАЛЯТ__
	Кои са знатните им, взети в плен?

	__ЕКСЕТЪР__
	Шарл Орлеански, племенник на краля;
	Жан, дук Бурбонски; граф дьо Бусико;
	и в кръгъл брой, хиляда и петстотин
	барони, графове и други знатни.

	__КРАЛЯТ__
	Във този списък се посочват кръгло:
	убити десет хиляди французи,
	между които принцове и други
	със гербове — сто двадесет и шест,
	и осем хиляди и четирстотин
	по-дребни рицари или ескуайри,
	петстотин от които едва вчера
	възведени във рицарство. Така че
	от тези десет хиляди убити
	наемни са хиляда и шестстотин,
	а другите са принцове, барони
	и знатни от високи род и ранг.
	Най-важните от тях са, както следва:
	Шарл Дьолабре, върховен конетабъл;
	Жак Шатийон, французки адмирал;
	месье Рамбюр, началник на стрелците;
	великият стратег Гишар Дофен;
	Жан Алансонски; Антоан Брабантски,
	брат на известния Бургундски дук,
	и Едуард Барски; сетне, с графски титли:
	Гранпре, Руси, Водмон, Лестрал, Фуа,
	Бомон, Марл, Фокънбридж… Това се казва
	високо общество за оня свят!
	Сега да видим нашите убити!
N	Глашатаят му подава друг свитък.
	Дук Едуард Йорк, граф Съфък, Дейви Гам,
	сър Ричард Кетли. Никой друг по-виден;
	войници — само двадесет и пет.
	О, Господи, това е твоят пръст,
	и не на себе си — на тебе само
	отдаваме ний всичко! Где се помни,
	без хитрост, на поле, във челен бой
	да бъдат загубите тъй неравни
	във двете армии. На тебе, Боже,
	дължим го ний!

	__ЕКСЕТЪР__
			Невероятно чудо!

	__КРАЛЯТ__
	В благочестиво шествие да тръгнем
	към селото. И нека смърт постигне
	тоз, който бъде хванат, че се хвали
	и тъй краде от Бога туй, което
	е Божие!

	__ФЛУЕЛЕН__
	С разрешение на Ваше Величество може ли да казваме проя на упитите?

	__КРАЛЯТ__
	Да, може, капитане, с уговорка,
	че Бог се е сражавал вместо нас.

	__ФЛУЕЛЕН__
	Така е. С ръка на сърце той ни оказа допра помощ.

	__КРАЛЯТ__
	Във селото ще му благодарим
	със химните „Non nobis“ и „Te Deum“*
	[* _„Non nobis“_ и _„Te Deum“_ (лат.) — „Не нам, не нам“ и „Тебе, Господи“; църковни химни.]
	и, мъртвите предали на пръстта,
	ще тръгнем за Кале, а след това
	към Англия, в която до ден-днешен
	бойци не са се връщали оттука,
	възрадвани от по-добра сполука!

N	Излизат.


>	Пето действие
>>

N	Влиза Хорът.

	__ХОРЪТ__
	Сега ми позволете да разкажа
	историята по-натам, за който
	не я е чел; и най-смирено моля,
	които знаят я, да ни простят
	за туй, че тук не можем да представим
	събитията, както са били
	по време, брой на хора, ред на случки.
	Да отнесем крал Хенри във Кале.
	Пристигнал е. Сега с крилата мисъл
	за миг да го прехвърлим през ръкава.
	Брегът на Англия пред нас е. Вижте
	как черен от мъже, жени, деца,
	той погледа затваря и удавя
	във ръкопляскане и мощен вик
	рева на бурното море, което
	подобно гръмогласен глашатай
	проправя път за краля. Ето, той
	е слязъл на брега и се отправя
	тържествено към Лондон; но тъй бърза
	е мисълта, че той в Блакхийт*112 е вече
	[*112 _Блакхийт_ — някога пустош край Лондон.]
	и тука лордовете го замолват
	да мине през вратите им, предшестван
	от свойте шлем пробит и меч изгънат,
	но той, незнаещ гордост и суетност,
	отказва им и Господу отдава
	победни знаци, слава и трофеи.
	Сега във работилницата дейна
	на своя ум изработете бързо
	един цял Лондон, който се излива
	извън стените си. В парадни дрехи
	съветът на града начело с кмета,
	тържествен като римския Сенат,
	зад чийто гръб шуми тълпа плебеи,
	посреща своя Цезар-победител…
	Сравнете този миг със друг — по-скромен,
	но също тъй желан — и си кажете:
	ако военачалникът, изпратен
	от нашата добра императрица,
	ни донесе нанизано на меч
	ирландското въстание*113 (което
	[*113 _„… ако военачалникът… ирландското въстание…“_ — пожелание за успех към граф Есекс, който през пролетта на 1599 г. тръгнал с войска да потушава въстанието в Ирландия. Въпросният поход отбелязал началото на залеза за този Елизабетин фаворит, който завършил живота си на ешафода. Вж. предговора.]
	възможно е да стане доста скоро),
	тълпи не ще ли хукнат да го срещнат
	извън града? А още по-големи —
	защото са и с повод по-голям —
	сега се стичат, за да срещнат Хари.
	Тук, в Лондон, той задържа се, понеже
	плачът на Франция му позволява
	да си стои във къщи. В това време
	да иска мир за Франция пристига
	във Лондон императорът*114. Сега —
	[*114 _„… императорът“_ — Става дума за Сигизмунд Люксембургски, крал на Унгария и император на Германия (1361–1437 г.).]
	прескачайки събития различни,
	отново сме отвъд морето с Хари.
	За втори път той тук е и аз само
	запълних с разказ времето, протекло
	от първия до втория му поход.
	Не ме упреквайте за беглостта ми
	и пак с летежа бърз на умовете
	очите си във Франция върнете!

N	Излиза.


>>	Първа сцена

N	Франция. В лагера на англичаните.
N	Влизат Флуелен и Гауър.

	__ГАУЪР__
	… Така е, но защо сте си сложили праза днес? Давидовден мина.

	__ФЛУЕЛЕН__
	Всяко нещо си има своите допри причинности и основания. Ще ви кажа като на приятел, капитан Гауър: оня подъл, низък, долен, въшлив самохвалко и нахалник Пистол — за когото и вие сопственоръчно и целият свят знае, че е един, виждате ли, съвършен негодник — идва вчера при мен, носи хляб и сол и подканва ме да изям праза си! Мястото, на което пяхме, не позволяваше да навлизам в разправия с него. Но аз ще нося праза си на шапката, докато го срещна, и тогава ще му кажа някоя и друга думичка!

N	Влиза Пистол.

	__ГАУЪР__
	Ха, ето го, иде, наперен като пуяк!

	__ФЛУЕЛЕН__
	За мен е пез значение дали е наперен и дали е пуяк!… Здравейте, лейтенант Пистол! Здравейте, долен, въшлив негоднико!

	__ПИСТОЛ__
	Ха, ти ли си, побъркани щурако?
	Троянецо*115, нима жадуваш мигар
	[*115 _„… троянецо…“_ — в смисъл „разпуснати търсачо на приключения“.]
	на Парките конеца да скъсиш си*116?
	[*116 _„… на Парките конеца да скъсиш си?“_ (мит.) — трите парки били — в римската религия — богини на човешката участ едната предяла нишката на живота, втората я прекарвала през превратностите на съдбата, а третата я прерязвала.]
	Повдига ми се от воня на праз!
	Омитай се!

	__ФЛУЕЛЕН__
	Приканвам ви сърдечно, долни, въшливи негоднико, да изядете, виждате ли, по мое желание и настояване този праз! Понеже вие не го опичате и, виждате ли, той не е по ваш вкус и не е плагоприятен за вашето храносмилане — тъкмо поради това аз искам да го изядете!

	__ПИСТОЛ__
	Не, никога! Дори да ме заплашва
	Кадуаладър със козьото си войнство*117!
	[*117 _„… Кадуаладър със козьото си войнство!“_ — подигравателна фраза срещу уелските планинци, отглеждащи кози; Кадуаладър е известен уелски военачалник от VII в.]

	__ФЛУЕЛЕН__
	Ето ви една коза тогава! _(Бие го.)_ Ще плаговолите ли да го изядете, долен негоднико?

	__ПИСТОЛ__
	Троянецо, смъртта не ще избегнеш!

	__ФЛУЕЛЕН__
	Казвате истината, долни мошенико, смъртта ни е от Господа. Но преди да умра, аз искам вие да доживеете да изядете това ястие! Ето ви и подправка! _(Бие го.)_ Вчера вие нарекохте мен планински рицар — днес аз ще направя вас рицар от низините. Щом сте спосопен да се подигравате на праза, можете и да го ядете!

	__ГАУЪР__
	Стига му, капитане! Съвсем го замаяхте!

	__ФЛУЕЛЕН__
	Казвам ви, или ще изяде късче от праза ми, или ще го пия четири дена пез почивка… Хайде, яжте! Празът ще е полезен за раните и цицините ви!

	__ПИСТОЛ__
	Да отхапя?

	__ФЛУЕЛЕН__
	Разпира се, пез всякакви съмнения, колепания, несигурности и недоразумения!

	__ПИСТОЛ__
	Кълна се в тоз праз, че ще си отмъстя най-ужасно!… Ям де, ям!… Кълна се, че…

	__ФЛУЕЛЕН__
	Така, хапнете си! Или може пи искате още малко подправка? Или нямате достатъчно праз, за да се кълнете в него?

	__ПИСТОЛ__
	Усмири тоягата си, виждаш, че ям!

	__ФЛУЕЛЕН__
	Дано ви помогне, долни негоднико, от сърце ви го желая! Не, моля ви, не хвърляйте перата! Те са много допри за пукнатата ви кратуна. И щом отново ви се случи да видите нейде наплизо праз, не си пестете подигравките!… Стига ви толкоз!

	__ПИСТОЛ__
	Добре, добре!

	__ФЛУЕЛЕН__
	А, вече ви е допре? Видяхте ли, че празът пързо помага! Дръжте, ето ви един грош, за да си изцерите кратуната!

	__ПИСТОЛ__
	На мене грош?

	__ФЛУЕЛЕН__
	Точно така и, честна дума, ще го вземете или аз имам още праз в джопа си и ще ви накарам да изядете и него!

	__ПИСТОЛ__
	Ще взема го като залог за мъст!

	__ФЛУЕЛЕН__
	Ако ви дължа още нещо, ще ви платя и него в тояги. Като търговец на дърва, ще купувате от мен само тояги. Господ Пог да е с вас и да ви изцери тиквата!

N	Излаза.

	__ПИСТОЛ__
	За туй ще потрепери адът цял!

	__ГАУЪР__
	Хайде де! Вие сте един страхлив негодник, който се прави на храбрец. Иска ви се, а, да се гаврите с един традиционен почетен знак, породен от уважението и носен като спомен за проявена храброст, а нямате смелост да отстоите с дела ни една от думите си! Видях ви няколко пъти, като издевателствахте над този благороден войник. Навярно сте си мислили, че като не владее добре английския ни изговор, няма да владее добре и английската тояга. Сега се убедихте в обратното и дано това валийско наставление ви научи на добро английско поведение. Сбогом!

N	Излиза.

	__ПИСТОЛ__
	Нима Фортуна курва е към мен?
	Узнах, какво че в болницата Дол*118
	[*118 _Дол_ — навярно недоглеждане на Шекспир: явно става дума за Нел Скокли, а не за Дол Чаршафдери.]
	умряла е от френската си болест.
	Без пристан тъй остал съм. Остарявам
	и от снага ми със тояги бива
	изгонена честта. Тогаз, щом тъй е,
	ще стана сводник, а и склонност имам
	към бъркането бързо в чуждий джоб.
	Ще се прокрадна в Англия, където
	с покрадване печеля ще си хляба,
	и казвам ще, с пластир тез рани скрил,
	че в галските войни*119 съм ги добил!
	[*119 _„… в галските войни…“_ — т.е. във войната с Франция.]

N	Излиза.


>>	Втора сцена

N	Франция. В двореца на френския крал.
N	Влизат — от една страна — Кралят, Ексетър, Бедфорд, Глостър, Кларенс, Уорик, Уестморланд и други Английски благородници; от друга страна — Френският крал, Кралица Изабела, Бургундският дук, Принцеса Катерина, Алиса и Френски благородници.

	__КРАЛЯТ__
	Дано Мирът, събрал ни тук, владее
	събранието ни! Желая радост
	вам, царствени наш братко, вам, сестрице,
	вам, наша братовчедко Катерина!
	Привети на Бургундския ни дук,
	израстък от великото семейство,
	приело ни на тази кралска среща!
	Привет, князе и графове французки!

	__ФРЕНСКИЯТ КРАЛ__
	Щастливи сме, че виждаме лика ви,
	английски братко наш; добре дошли!
	Английски перове и други знатни,
	добре дошли сте всеки поотделно!

	__ФРЕНСКАТА КРАЛИЦА__
	Дано, английски братко, бъде краят
	на срещата ни радостен тъй, както
	ний радостни се чувстваме от туй,
	че виждаме днес вашите очи…
	да, същите, които неотдавна,
	подобно на ужасни базилиски*120,
	[*120 _Базилиск_ — вид оръдие от онова време.]
	към всеки наш, в обсега им попаднал,
	отправяха заряди смърт и гибел!
	Дано ядът им е загубил сила,
	та този ден във дружба да превърне
	доскорошните спорове и дрязги!

	__КРАЛЯТ__
	Дошли сме да отвърнем със „Амин“
	на думи като тез.

	__ФРЕНСКАТА КРАЛИЦА__
			Благодаря ви!…
	Английски принцове, добре дошли!

	__БУРГУНДСКИЯТ ДУК__
	Еднакъв поздрав — знак на равна обич
	към двама ви, владетели могъщи
	на Франция и Англия! За туй, че
	положих труд, старания и ум,
	за да сбера на таз върховна среща
	Ваши Величества, вий най-добре —
	и то от две страни — ще потвърдите.
	А щом успял съм да ви срещна мирно
	лице в лице, очи в очи, то нека
	ми бъде разрешено да запитам
	каква е пречката, за да не може
	хранителят на сладките изкуства,
	охолството и радостните сватби,
	днес голият, измъчен, беден Мир
	да ни яви прекрасния си образ
	във Франция, градина на света?
	Уви, от много време той от нея
	изгнаник е и нейните богатства
	загниват от обилие. Лозата,
	таз весела другарка на сърцето,
	нерязана, умира. Плетовете,
	поддържани доскоро тъй грижовно,
	сега са пуснали бради сплъстени
	като затворници. Във целините
	глушица, росопас и бучиниш
	виреят, а пък палешникът, който
	би трябвало да се разправя с тях,
	ръждясва в сън. Ливадите, където
	навремето се носеше на облак
	дъхът на детелина и иглика,
	оставени на себе си, буят —
	загубили и хубост, и полезност —
	в магарешки бодил, коприва, репей.
	И както е с лозята, с целините,
	с плетищата, с ливадите, които,
	греховни от Адама*121, подивяват,
	[*121 _„… греховни от Адама…“_ — смятало се, че Адамовият грях тежи не само върху хората, но и върху всичко живо, включително растенията.]
	така и ний забравили сме вече —
	а нашите деца не са ги още
	получили по нямане на време —
	онези знания, които биха
	подхождали на нашата страна,
	и свикваме — като войници диви,
	които мислят само за убийства —
	разпасани да ходим, да ругаем,
	да гледаме на кръв, да правим всичко,
	което има неестествен дъх.
	За да възвърнете на таз страна
	предишния й лик, сте вий събрани
	и мойта реч ви пита най-смирено:
	поради що добрият Мир не може
	злините да прогони и нас всички
	да одари с предишните си свойства?

	__КРАЛЯТ__
	Ако желаете, бургундски братко,
	тоз мир, чиято липса е довела
	до изброените от вас недъзи,
	ще трябва да го купите със пълно
	признание на нашите права,
	които в кратък списък се намират
	в ръцете ви.

	__БУРГУНДСКИЯТ ДУК__
			Аз дадох ги на краля,
	но нямам още отговор.

	__КРАЛЯТ__
				Тогава
	във неговия отговор се крие
	мирът, на който тъй държите вие.

	__ФРЕНСКИЯТ КРАЛ__
	Прегледах точките ви твърде бегло.
	Ще ви помоля, драги братовчеде,
	да назначите неколцина свои
	съветници, с които по-подробно
	отново да ги видим, след което
	веднага отговор ще ви дадем,
	решителен и прям.

	__КРАЛЯТ__
			Приемам, братко!
	Вий, драги чичо Ексетър, а с него
	и вие, братко Кларенс, братко Глостър,
	и вие също, Хънтингтън и Уорик,
	вървете с краля! Можете свободно
	да правите прибавки и промени
	в условията ни според това
	какво умът ви ще счете от полза
	за нашето достойнство; ние всичко
	след туй ще одобрим… Вий, драга сестро,
	ще идете ли с тях?

	__ФРЕНСКАТА КРАЛИЦА__
			Ще ида, братко.
	От женски глас понявга има полза,
	когато всеки мъж държи на свойто.

	__КРАЛЯТ__
	Но оставете дъщеря си тук.
	За нас е тя най-първото от всички
	условия и има челно място
	сред точките на нашето писмо.

	__ФРЕНСКАТА КРАЛИЦА__
	Оставям я.

N	Излизат всички освен Краля, Катерина и Алиса.

	__КРАЛЯТ__
			Красива Катерино,
	бъдете тъй добра и научете
	един войник на думите, с които
	могла би любовта му да достигне
	през дамски слух любимото сърце!

	__КАТЕРИНА__
	Ваше Величество ще смее мен. Аз не мога говори ваш английски език.

	__КРАЛЯТ__
	О, красива Катерино, ако вие ме обикнете здраво със своето френско сърце, аз ще съм щастлив да чуя признанието ви, поначупено от вашия английски език. Харесвам ли ти, Кет?

	__КАТЕРИНА__
	L’etiquette*122? Аз не разбира какво вие казва за l’etiquette.
	[*122 _„L’etiquette“_ (фр.) — етикецията. В оригинала игрословицата е построена върху друга дума.]

	__КРАЛЯТ__
	Казвам, че вие сте ангел, Кет, и че ангелите са като вас.

	__КАТЕРИНА__
	Que dit-il? Que je suis semblable a les angles?

	__АЛИСА__
	Oui, vraiment, sauf Votre Grace, ainsi dit-il*123.
	[*123 _„Que dit-il… — Oui, vraiment… ainsi dit-il“_ (непр.фр.) — Какво казва той? Че приличам на ангел? — Да, с ваше разрешение, точно така казва.]

	__КРАЛЯТ__
	Казах го, скъпа Катерино, и няма да се зачервя, ако трябва да го повторя!

	__КАТЕРИНА__
	O, bon Dieu! Les langues des hommes sont pleines de tromperiez*124.
	[*124 _„O, bon Dieu… sont pleines de tromperies“_ (непр.фр.) — О, мили Боже! Езиците на мъжете са пълни с измами.]

	__КРАЛЯТ__
	Какво каза тя, красавице? Че езиците на мъжете са пълни с лъжи?

	__АЛИСА__
	Oui, че езики на мъже са пълен с лъжи — така говори принцесата.

	__КРАЛЯТ__
	Принцесата е същинска англичанка!… Честна дума, Кет, твоето разбиране пасва много добре на моето ухажване. Радвам се, че не знаеш по-добре английския, защото, ако го знаеше, щеше да ме намериш твърде недодялан за крал и да си помислиш, че съм си продал чифлика, за да си купя короната. Най-изтънчената ми любовна дума е „обичам те!“ и ако ме запиташ: „Наистина ли?“, ще кажа „Да!“; но поискаш ли още излияния, ще се убедиш, че речникът ми се е изчерпал. Хайде, отговори ми, за Бога! И ако е „да“, да ударим длан о длан и сделката е готова! Какво ще кажеш?

	__КАТЕРИНА__
	Sauf votre honneur*125, аз не разбира добре.
	[*125 _„Sauf votre honneur“_ (непр.фр.) — С ваше разрешение.]

	__КРАЛЯТ__
	Бога ми, ако искаш да пиша стихове в твоя чест или да танцувам, Кет, спукана ми е работата! За едното нямам думи, нито такт и ритъм, а и в другото съм слаб в ритъма, макар че в ритането и юмруците съм доста силен, мога да ти кажа! Ако дамите се пленяваха с игра на прескочикобила или със скок върху седлото в пълно снаряжение, нека не звучи нескромно, но досега отдавна щях да съм скочил върху някоя съпруга. Ако можеше това да стане с въртене на меч или с майсторска езда, щях да коля като месар и да се държа на седлото като маймуна, никой нямаше да ме смъкне от него! Но, Бог ми е свидетел, Кет, не ме бива да гледам с овчи очи, да се задъхвам от красноречие, много съм слаб по любовните обети: знам само мъжки клетви, които не употребявам, без да ми ги искат, но и не пристъпвам, дори и да ми се иска. Ако ти, Кет, можеш да обикнеш човек като мене, който няма защо да се бои, че слънцето ще му загрози лицето, и който никога не е виждал в огледалото си нещо, което да го зарадва, тогава нека твоите очи сами ме разхубавят за теб. Говоря ти през просото, по войнишки: ако можеш да ме обичаш, какъвто съм, взимай ме! Ако не, да ти кажа, че ще умра, не ще е лъжа, но от мъка по тебе няма да е. И все пак аз те обичам. Ей Богу, мила ми Кет, вземи си мъж прям, постоянен, от добра сплав, който ще ти бъде верен волю-неволю, тъй като такива не умеят да задирят другите жени; защото онези приятелчета с богатия речник лесно се вмъкват с нежни римички в женските милости, но и лесно, с хитри думички, се измъкват от прегръдките ви. Словоплетът е само дърдорко, а сонетът — песничка и нищо повече! Стройният крак ще изсъхне, правият гръб ще се огъне, черната брада ще побелее, къдравата глава ще оголее, красивото лице ще се набръчка, живите очи ще хлътнат, но доброто сърце, Кет, доброто сърце е като слънцето или луната… или по-добре, само като слънцето, не като луната; защото то свети ярко, промени не знае в пътя си и вярно държи избраната посока. Ако искаш да вземеш такъв за съпруг, взимай ме! Вземеш ли мене, взимаш войника; вземеш ли войника, взимаш краля! Какво ще кажеш на моята любов? Отговори й, мила, и отговори й мило, моля те!

	__КАТЕРИНА__
	Възможно ли аз да трябва обича неприятел на Франция?

	__КРАЛЯТ__
	Не, Кет, не е възможно ти да трябва да обичаш един неприятел на Франция. Но ако обичаш мене, ти ще обичаш един приятел на Франция, защото аз обичам Франция тъй силно, че не мога да се разделя с нито едно нейно село, искам я цялата за себе си. А щом Франция бъде моя, а пък аз — твой, тогава тя ще е твоя, а ти — моя!

	__КАТЕРИНА__
	Аз не разбира това.

	__КРАЛЯТ__
	Не разбираш? Тогава, Кет, ще ти го кажа с френска реч, която, знам, ще се залепи за езика ми като млада невеста за жениха си, тъй че с мъка ще я отлепвам: Je quand sur le possession de France, et quand vous avez le possession de moi…*126 (а после как ще бъде? Свети Дионисий*127, помагай!), done votre est France, et vous etes mienne*128. Ей Богу, Кет, по ми е лесно да завладея френското кралство, отколкото да кажа още толкоз думи на френски. На този език не мога да те накарам да направиш нищо друго освен да ми се присмиваш!
	[*126 _„Je quand sur… avez le possesion de moi…“_ (непр.фр.) — Когато аз върху притежаване на Франция и вие притежавате на мен.]
	[*127 _Свети Дионисий_ — Сен Дени — патрон на Париж.]
	[*128 _„… done votre est France, et vous etes mienne.“_ — (непр.фр.) — значи, Франция ваша и вие моя.]

	__КАТЕРИНА__
	Sauf votre honneur, le Français que vous parlez il est meilleur que l’Anglais lequel je parle*129.
	[*129 _„Sauf votre honneur… lequel je parle.“_ (непр.фр.) — С ваше разрешение, френският, който говорите, е по-добър от английския, който аз говоря.]

	__КРАЛЯТ__
	Не, това не е вярно, честна дума, Кет! Но ние двамата, ти на английски и аз на френски, сме си лика-прилика, честна дума! Да видим, Кет, дали поне толкоз английски разбираш: можеш ли да ме обикнеш?

	__КАТЕРИНА__
	Не мога да каже.

	__КРАЛЯТ__
	А някой от близките ти, Кет, няма ли да може да ми го каже? Аз ще ги запитам. Хайде, зная, че ме обичаш; и че довечера в спалнята си ще поразпиташ тази благородна дама за мен. И сигурен съм, ще осмиваш тъкмо тези мои качества, които най си харесала. Но моля те, мила Кет, подигравай ми се с мярка, поне защото аз те обичам безмерно! Ако някога бъдеш моя, Кет — а някакъв вътрешен глас ми казва, че това ще стане, — аз ще съм те взел с война, а това значи, че ще ми отгледаш синове-войници. Как мислиш, няма ли — ти с твоя свети Дионисий и аз с моя свети Георги, да омесим едно момче полуфранцузче-полуангличанче, което ще стигне до Константинопол и ще хване турския султан за брадата? А, ще го направим ли, как мислиш, моя френска лилийо*130?
	[*130 _„… френска лилийо?“_ — лилията била символ на френския кралски двор.]

	__КАТЕРИНА__
	Аз това не знае.

	__КРАЛЯТ__
	Не знаеш? Така е, знанието иде после. Сега стига само обещанието. Обещай ми, че ще се погрижиш за френската част на момчето; а за английската аз ти давам думата си на крал, и то неженен! Как ще ми отговориш, la plus belle Katherine du monde, mon tres cher et devin deesse*131?
	[*131 _„La plus belle Katherine… et devin deesse?“_ (непр.фр.) — най-красива Катерино, мой най-скъп и божествен богиня.]

	__КАТЕРИНА__
	Ваше Величество има достатъчен неправилен френски език, за да лъже най-правилна demoiselle, която има en France*132!
	[*132 _„en France“_ (фр.) — във Франция.]

	__КРАЛЯТ__
	Тогава да върви по дявола моят неправилен френски! На правилен английски, кълна се в честта си, Кет, че те обичам! И не смея да се закълна, че и ти ме обичаш, но сърцето ми започва да се ласкае от надеждата, че съм ти мил въпреки некрасивото си и непривлекателно лице. Проклето да е бащиното ми честолюбие! Когато ме е зачевал, баща ми е мислил за междуособните си войни и затова ме е направил с тази сурова външност, с това лице от желязо, такъв, че дамите побягват, река ли да ги ухажвам. Но, вярвай ми, Кет, аз с възрастта ще се поправям. Утеха ми е това, че годините няма къде повече да загрозят лицето ми. Ако ме вземеш сега, взимаш ме в най-лошото ми състояние, нататък ще ставам все по-добър и по-добър. Затова казвай, красива Катерино, искаш ли ме? Отхвърли девичия си свян и ми признай мислите на сърцето си с лик на кралица: хвани ме за ръката и кажи ми: „Хари Английски, аз съм твоя!“ и още преди да си благословила с тези думи слуха ми, аз ще съм възкликнал: „Твоя е Англия, твоя е Ирландия, твоя е Франция, твой е Хенри Плантадженет*133!“ Който Хенри — макар че не би трябвало да го казвам пред него — сама ще се убедиш, ако не е добър за приятел на кой да е крал, то е крал на добрите приятели в целия свят! Хайде, чакам твоя отговор като нечувана музика. Защото гласът ти е музика, а английски като твоя, ей Богу, не се е чувал до днес. И тъй, изпей ми своя отговор: искаш ли ме за съпруг?
	[*133 _Плантадженет_ — така се наричала английската кралска династия, основана през 1154 г. от Хенри II и завършила през 1399 г. с детронирането на Ричард II. По време на царуването на Плантадженетите английското кралство включвало обширни земи в днешна Франция. Два клона на този род са семействата Ланкастър и Йорк, които после водят помежду си прочутата „война на двете рози“.]

	__КАТЕРИНА__
	Това зависи как хареса на Le Roi, mon pere*134.
	[*134 _„… Le Roi, mon pere.“_ (фр.) — баща ми, кралят.]

	__КРАЛЯТ__
	То ще му хареса, Кет! Ще му хареса, бъди сигурна!

	__КАТЕРИНА__
	Тогава и мен хареса.

	__КРАЛЯТ__
	След което ще целуна ръката ти и ще те назова своя кралица.

	__КАТЕРИНА__
	Laissez, mon seigneur, laissez! Ma foi, je ne veux point que vous abaissiez votre grandeur en baisant la main d’une de votre seigneurie indigne serviteur. Excusez moi, je vous suplie, mon tres puissant, seigneur*135!
	[*135 _„Laissez, mon seigneur… mon tres puissant seigneur!“_ (непр.фр.) — Моля ви, господарю, оставете ме! Честна дума, не искам да унизите своето величие, като целунете ръката на една недостойна служителка на Ваше Величество. Извинете ме, умолявам ви, мой всемогъщи господарю!]

	__КРАЛЯТ__
	Тогава ще те целуна по устните, Кет!

	__КАТЕРИНА__
	Les dames et demoiselles pour etre baisees devant leur noces, il n’est pas la coutume de France*136.
	[*136 _„Les dames… n’est pas la coutume de France.“_ (непр.фр.) — Не е прието във Франция госпожите и госпожиците да бъдат целувани преди сватбата им.]

	__КРАЛЯТ__
	Любезна преводачко, какво значи това?

	__АЛИСА__
	Тя казва, че неприето за френски дами… аз не зная как „baiser“*137 на ваш език.
	[*137 _„Baiser“_ (фр.) — да се целуват.]

	__КРАЛЯТ__
	Да се целуват.

	__АЛИСА__
	Ваше Величество entendre по-добър que moi*138.
	[*138 _„… entrende по-добър que moi.“_ (непр.фр.) — разбира по-добър от мен.]

	__КРАЛЯТ__
	За девиците във Франция не е прието да се целуват, преди да се омъжат? Това ли иска да каже?

	__АЛИСА__
	Oui, vraiment*139.
	[*139 _„Oui, vraiment“_ (непр.фр.) — Да, точно това.]

	__КРАЛЯТ__
	Кет, нравите се кланят пред кралете. Ти и аз не можем да бъдем стеснявани от слабите огради на местните обичаи. Ние сами определяме нравите, Кет. И свободата, която произтича от високото ни положение, затваря устата на всяко злодумство, както и аз ще затворя твоята, задето защитава дребнавите нрави на страната ви, отказвайки ми поисканата целувка. Затуй търпи и подчинявай се! _(Целува я.)_ В твоите устни има магия, Кет! В едно докосване на захарната ти устица има повече красноречие, отколкото във всички езици на вашия Държавен съвет! И тя ще убеди Хари Английски по-лесно от една обща просба на европейските монарси!… Баща ти иде!

N	Влизат отново Френският крал, Кралица Изабела, Бургундският дук и другите Френски благородници; Ексетър, Бедфорд, Глостър, Уорик, Уестморланд и другите Английски благородници.

	__БУРГУНДСКИЯТ ДУК__
	Да ви закриля Бог, Ваше Величество! Царствени братовчеде, изглежда давате урок по английски на нашата принцеса?

	__КРАЛЯТ__
	Искам да я науча, драги братовчеде, колко силно — по английски — я обичам.

	__БУРГУНДСКИЯТ ДУК__
	Не възприема ли?

	__КРАЛЯТ__
	Нашият език е грапав, братовчеде, а и моят нрав не е от гладките; и понеже нямам ни сърце, ни реч за ласкателства, заклинанията ми не успяват да призоват в нея духа на любовта, тъй че той да й се яви в истинския си вид.

	__БУРГУНДСКИЯТ ДУК__
	Простете волността на шегата ми, ако се заловя за вашите думи. Щом искате да призовете дух в нея, ще трябва да направите кръг; щом призовавате духа на любовта в истинския му вид, той трябва да й се появи гол и сляп*140. Можете ли да я упрекнете, когато тя — една девица, още руменееща от девствения пурпур на скромността — не приема присъствието на едно голо и сляпо същество в своята гола и зряща същност? Това би било едно твърде неприемливо искане, с което девиците трудно се съгласяват!
	[*140 _„духа на любовта… гол и сляп“_ — богът на любовта Купидон наистина е бил изобразяван гол и сляп, но тук има вулгарна двусмислица.]

	__КРАЛЯТ__
	И все пак си затварят очите за това-онова, когато сляпата любов ги принуди.

	__БУРГУНДСКИЯТ ДУК__
	Тогава са извинени, Ваше Величество, защото с затворени очи не виждат какво правят.

	__КРАЛЯТ__
	Щом е тъй, научете братовчедка си да си ги затвори и тя.

	__БУРГУНДСКИЯТ ДУК__
	Ще й замижа с едното око, за да й подскажа да замижи с двете. Само че ще трябва вие да й помогнете да разбере знака ми. Девойките, като ги посъгреем и подържим на топло, стават като мухите по Вартоломеевден*141 — слепи са, макар да имат очи, и се оставят да ги пипнем, докато по-рано не са давали да ги погледнем.
	[*141 _Вартоломеевден_ — 24 август.]

	__КРАЛЯТ__
	От сравнението ви излиза, че трябва да чакам за топло лято: ще уловя значи вашата муха-братовчедка чак след време, и то ако е сляпа.

	__БУРГУНДСКИЯТ ДУК__
	Каквато любовта е винаги, Ваше Величество, преди да се хване в мрежата.

	__КРАЛЯТ__
	Прав сте. И някои от вас трябва да благодарят на любовта, задето като слепец не виждам много красиви френски градове заради една красива френска девица, която се е изпречила между мен и тях.

	__ФРЕНСКИЯТ КРАЛ__
	Вие, драги братко, виждате градовете ни да се превръщат в девица, защото и те се пазят от девствени стени, които войната никога не е пробивала.

	__КРАЛЯТ__
	Ще бъде ли Кет моя?

	__ФРЕНСКИЯТ КРАЛ__
	Щом го желаете.

	__КРАЛЯТ__
	Желая го, стига девствените градове, за които говорихте, да я последват като свита; така девойката, която закриваше предмета на желанието ми, сега ще посочи на волята ми пътя към него.

	__ФРЕНСКИЯТ КРАЛ__
	Съгласни сме с разумните ви точки.

	__КРАЛЯТ__
	Така ли е, английски господа?

	__УЕСТМОРЛАНД__
	Да, Негово Величество прие
	условията ни — като започнем
	с това за дъщеря му — във вида,
	във който те му бяха предявени.

	__ЕКСЕТЪР__ Не е съгласен само с тази точка, в която Ваше Величество иска от краля на Франция в писмата си за ленни дарения и звания да титулува Ваше Величество по следната формула: на френски: „Notre tres cher fils Henri, Roi d’Angleterre, Heritie de France“; и на латински: „Praeclarissimus filius noster Henricus, Rex Angliae, et Haeres Franciae*142.“
	[*142 _„Notre tres cher… и на латински: «Praeclarissimus… Franciae.»“_ (фр. и лат.) — „Нашият прескъп син, Хенри, крал на Англия и престолонаследник на Франция.“]

	__ФРЕНСКИЯТ КРАЛ__
	Но ако настоявате, могъл бих
	и тази точка да приема, братко.

	__КРАЛЯТ__
	Заради нашия съюз тогава
	към другите и нея прибавете;
	и дайте ми към всичко туй ръката
	на свойта дъщеря!

	__ФРЕНСКИЯТ КРАЛ__
			Така да бъде!
	Вземи ръката й, мой скъпи синко,
	и двама одарете ме с потомство,
	което най-подир да стори тъй,
	че Франция и Англия, чиято
	взаимна завист бе дотам дълбока,
	та още бреговете им бледнеят*143,
	[*143 _„… бреговете им бледнеят“_ — намек за белите скали на Довър.]
	да прекратят враждите и, посели
	добросъседство и набожен сговор
	в сърцата си, да не допускат веч
	да ги дели войната с кървав меч,
	и с хиляди приятелски съюзи
	да свържат англичани и французи!

	__ВСИЧКИ__
	Амин!

	__КРАЛЯТ__
	Ела при мене, Кет! Като кралица
	целувам те пред погледа на всички!

N	Тръбен звук.

	__ФРЕНСКАТА КРАЛИЦА__
	Бог, който прави най-добрите сватби,
	да слее вашите сърца и кралства!
	Тъй както в брака двама са едно,
	едно да са и двете ви държави,
	така че злата ревност и сплетнята,
	разцепващи най-здравите семейства,
	да не успеят клина си да вбият
	в единството на вашите народи
	и в своите земи, от мир венчани,
	французи да дружат със англичани!

	__ВСИЧКИ__
	Амин!

	__КРАЛЯТ__
	Тогаз да готвим сватбения ден!
	На него вий, бургундски братовчеде,
	и вий, князе, ще ми дадете клетва,
	за да е здрав съюзът ни; а после
	със клетва ще се свържем аз и Кет.
	И нека свойта клетва помни всеки
	за общо благоденствие навеки!

N	Тръбен звук. Излизат.

>	Епилог

N	Влиза Хорът.

	__ХОРЪТ__
	Дотук с перо неуко и без мощ
	историята авторът предава,
	големи хора сбрал на малка площ,
	снизил до бедни сценки гръмка слава.
	Тя трая кратко, ала Хенри бе
	звезда сияйна в тез години къси:
	най-дивната земя под туй небе
	той с меч завзе и даде на сина си,
	крал Хенри Шести, който бе глава
	на Англия и Франция от малък,
	и Англия, безвластна, затова
	загуби Франция по начин жалък.
	Играли сме пиеса за туй време*144 —
	[*144 _„… пиеса за туй време…“_ — става дума за трилогията „Хенри VI“, която вече била написана и играна.]
	дано и таз край нея се приеме!

N	Излиза.
