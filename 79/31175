	[* Оригиналното заглавие на пиесата е _„The famous History of the Life of King Henry the Eight“_ — „Прочутата история за живота на крал Хенри Осми“. Повечето от действащите лица са исторически. Крал Хенри Осми (1509–1547) бил жесток деспот, грубо чувствен по природа. Той се женил шест пъти, като с две от жените си се развел и две от тях пратил на ешафода. Със своите министри и съветници се разправял жестоко, когато те преставали да му угаждат. Във външната политика след войни срещу французите станал отначало съюзник на краля на Франция Франсоа I в борбата му срещу Карл V, крал на Испания и германски император, а след това — съюзник на последния до поражението на Франция.
	Томас Уулзи (ок. 1475–1530) бил ловък политик, който се издигнал благодарение на способността си да се представя за верен изпълнител на кралската воля до лорд-канцлер и фактически управител на страната. Поради неуспеха си да издейства съгласието на папата за развода на Хенри с Катерина изпаднал в немилост, бил отстранен от двора и лишен от всичките си имущества.
	Кралица Катерина, дъщеря на испанския крал Фердинанд Католика и Изабела Арагонска, била отначало омъжена за принц Артър, наследник на Хенри VII, който умрял година след сватбата, а след това станала съпруга на брат му Хенри VIII. От петте деца на този брак останала жива само принцеса Мария (бъдещата Мария Кървавата). Поради това че не му родила наследник и защото се стремял към мир с Франция Хенри VIII решил да се раздели с нея. Като не получил съгласието на Рим, той упражнил натиск над английското духовенство и след като то благословило развода му, се оженил за Ана Болийн. Това довело до скъсване с Католическата църква и до образуването на отделна Англиканска църква, възглавявана от самия крал.
	Ана Болийн, придворна дама на кралица Катерина, се готвела от млада за фаворитка на краля, каквато преди нея била майка й. Обвинена на свой ред в изневяра от краля, който искал да се ожени за придворната й дама Джейн Сеймур, била осъдена на смърт и екзекутирана през 1536 г.]

>
#	Действащи лица

	__КРАЛ ХЕНРИ ОСМИ__
	__КАРДИНАЛ УУЛЗИ__
	__КАРДИНАЛ КАМПЕЙУС__ — папски легат
	__КАПУЦИУС__ — посланик на император Карл V
	__КРАНМЪР__ — Кентърбърийски архиепископ
	__ДУК НОРФЪК__
	__ДУК БЪКИНГАМ__
	__ДУК СЪФЪК__
	__ГРАФ СЪРИ__
	__ЛОРД-КАМЕРХЕРЪТ__
	__ЛОРД-КАНЦЛЕРЪТ__
	__ГАРДИНЪР__ — Уинчестърски епископ
	__ЛИНКЪНСКИЯТ ЕПИСКОП__
	__ЛОРД АБЪРГАВЕНИ__
	__ЛОРД САНДЗ__
	__СЪР ХЕНРИ ГИЛФОРД__
	__СЪР ТОМАС ЛЪВЕЛ__
	__СЪР АНТОНИ ДЕНИ__
	__СЪР НИКЛАС ВОУКС__
	__ДВАМА СЕКРЕТАРИ__ — на Уулзи
	__КРОМУЕЛ__ — служител на Уулзи
	__ГРИФИТ__ — мажордом на кралица Катерина
	__ТРИМА БЛАГОРОДНИЦИ__
	__ДОКТОР БЪТС__ — лекар на краля
	__ГЛАВЕН ГЛАШАТАЙ__
	__УПРАВИТЕЛ__ на дук Бъкингам
	__БРАНДОН__
	__ПРИСТАВ__
	__ВРАТАР__ на залата на Съвета
	__ПАЖ__ на Гардинър
	__ГЛАШАТАЙ__
	__ВРАТАР__ на двора и негов __ПОМОЩНИК__
	__КРАЛИЦА КАТЕРИНА__ — съпруга на краля; после разведена с него
	__АНА БОЛИЙН__ — придворна дама на кралицата; после кралица
	__ВЪЗРАСТНА ДАМА__ — приятелка на Ана Болийн
	__ПЕЙШЪНС__ — прислужница на кралица Катерина
	Лордове и дами, без реплики; прислужнички на кралицата; писари, офицери, пристави, стражи, слуги; духове.

	_Място на действието:_ Лондон, Уестминстър, Кимболтон.


>	Пролог

N	Влиза Прологът.

	Тоз път не съм дошъл да будя смях.
	Истории такива, че от тях
	побиват тръпки, подлости, измени,
	печални и величествени сцени
	представяме ви днеска. Всички тез,
	които със сърдечен интерес
	следят скръбта на сцената, две сълзи
	ще пуснат, знам. И правилно дошъл си
	ти, който искаш да намериш тук
	историята без измислен звук.
	И тези, за които е търпима
	една пиеса, стига тя да има
	две сцени със достатъчен разкош
	(ако не вдигат врява), своя грош
	не ще са хвърлили съвсем на вятър
	във касата на нашия театър.
	Но нека сме наясно отсега,
	че който зарад мръсната шега
	дошъл е тук или за да изпита
	вълнение от звън на щит о щита,
	или да види оня наш познат,
	звънтящ и накачулен, и гащат,
	той, вярвайте, се е излъгал много,
	защото смесим ли туй наше строго
	повествование със боеве
	или смешници, ще изпаднем в две
	големи грешки: първо, ще изложим
	високия си вкус и, второ, можем
	да се окажем действащи против
	законите на разказа правдив,
	което непременно ще подращи
	вкуса на нашите прав(д)остоящи*1.
	[*1 _„прав(д)остоящи“_ — в Елизабетинския театър партерът бил заеман от правостоящи. Игрословицата е свързана навярно с това, че народната публика там държала повече на вярното възпроизвеждане на историческите факти.]
	Затуй, понеже вий сте всепризнат
	елит на публиката в този град,
	сериозни във играта ни се взрете
	и виждайте в кралиците, кралете,
	участващи във този разказ наш,
	не скромен театрален персонаж,
	а властелини мощни и честити
	във кръг от потни, блъскащи се свити,
	и вижте как след туй в единствен миг
	на нищо става блясъкът велик;
	и ако някой весела забава
	намери в туй, за него аз тогава
	ще заявя, че ако питат мен,
	той плакал е на своя сватбен ден!


>	Първо действие
>>	Първа сцена

N	Лондон. Преддверие в кралския дворец.
N	Влизат — от една страна — Норфък, от друга — Бъкингам и Абъргавени.

	__БЪКИНГАМ__
	Щастлив съм да ви видя, сър. Добре ли
	прекарахте във Франция подир
	последната ни среща там?

	__НОРФЪК__
				Отлично.
	И още съм разпален почитател
	на виденото там.

	__БЪКИНГАМ__
			Внезапна треска
	ме задържа във стаята, когато
	тез наши две светила, две слънца
	се срещнаха във долината Андр.

	__НОРФЪК__
	Пък аз бях там, между Гинес и Ард*2.
	[*2 _„… долината Андр… Гинес и Ард“_ — Гинес и Ард са градове в Пикардия от двете страни на долината Андр. Гинес е бил в английски ръце, а Ард — във френски.]
	Видях ги как си махнаха за поздрав,
	препускайки, как скочиха от стреме
	и се прегърнаха тъй силно, сякаш
	се сляха във едно. И си помислих:
	ако наистина се биха слели,
	кои четирма други господари
	по мощ и блясък биха били равни
	на тоз единствен?

	__БЪКИНГАМ__
			А пък аз бях пленник
	на стаята през цялото туй време!

	__НОРФЪК__
	И сте пропуснали единствен случай
	да видите какво е земна слава!
	Бих казал, че сияйният разкош
	на всеки от тез двама господари,
	до днес отделен, беше се венчал
	за равен нему и постигнал двойно
	великолепие. Със всеки ден
	растяха чудесата, докато
	завършъкът засенчи всичко друго.
	Днес френците, звънтящи в чисто злато
	със блясък на антични божества,
	ни надсияваха; а утре ние,
	превърнали се в рудници индийски*3,
	[*3 _„… рудници индийски…“_ — мините в Индия били на времето синоним на баснословно богатство.]
	засенчвахме пък тях: бе всяко пажче
	в позлата цяло като херувим,
	а дамите, несвикнали да носят,
	се тъй задъхваха под тежестта
	на скъпите си дрехи, че тоз труд
	заместваше по техните ланити
	изкуствените багри. Тази вечер
	една забава беше несравнима,
	но още следващата вечер друга
	я правеше и плоска, и оскъдна.
	От двамата крале ту тоз, ту оня
	изглеждаше по-ярък според туй
	кой беше пред очите ни; а щом
	явяваха се заедно, за тях
	говорехме в единствено число,
	защото никой знаещ не би дръзнал
	сравнение да прави помежду им,
	а пък когато тези две слънца
	(защото тъй наричаха ги всички)
	приканваха чрез свойте глашатаи
	бойците на турнира, всеки рицар
	извършваше такива чудеса,
	че тъй като това, което бе
	легенда, се оказваше възможно,
	започвахме да вярваме дори
	в геройствата на Бивис*4!
	[*4 _Бивис_ — Бивис Хамптонски бил легендарен англосаксонски рицар от XI в., възпяван в средновековните романси.]

	__БЪКИНГАМ__
			Чак дотолкоз?

	__НОРФЪК__
	Кълна се в свойта знатност, за която
	е честността въпрос на чест: във разказ
	дори на най-добрия разказвач
	тоз дивен празник би изгубил много
	от свойта царственост и съвършенство.
	Във него нямаше една подробност
	в раздор със замисъла. Строг порядък
	царуваше навред и всеки точно
	си спазваше дълга.

	__БЪКИНГАМ__
			А кой бе свързал
	в единно тяло разните съставки
	на туй великолепно тържество?

	__НОРФЪК__
	Един, чиято мисия е чужда
	на тез неща.

	__БЪКИНГАМ__
			И кой е той, милорд?

	__НОРФЪК__
	Програмата на всичко беше дело
	на благия ни йоркски кардинал.

	__БЪКИНГАМ__
	По дявола! Навсякъде ще мушне
	тщеславната си гага! Какво общо
	той има с тези земни суети?
	Учудва ме, че тази буца лой
	оказва се способна да попива
	лъчите на живителното слънце
	за сметка на цял свят!

	__НОРФЪК__
			Навярно има
	способности, които му помагат.
	Понеже няма прадеди, които
	да му пробиват път във обществото,
	ни някакви заслуги към престола,
	ни връзки с видни личности, а сам
	подобно паяк точи свойта нишка
	от себе си, той прав е да ни казва,
	че е достигнал толкова високо
	по силата на своите заслуги
	и че благодарение на дар,
	изпратен нему лично от небето,
	е днеска пръв след краля ни.

	__АБЪРГАВЕНИ__
				Не зная
	какво му е дарено от небето —
	по-зорките от мен ще кажат туй,
	но виждам гордостта да се цеди
	от всичките му пори. Тя отде е?
	Ако не е от ада, Велзевул
	е станал стиснат или е раздал
	запаса си и нашият приятел
	нов ад открива в себе си.

	__БЪКИНГАМ__
				И как
	се изхитри — дано го дявол вземе! —
	за срещата във Франция, той сам —
	без знание на краля — да решава
	кой трябва да замине! Включи главно
	такива, на които да възложи
	по-малко слава, повече разходи,
	и списъкът му трябваше да бъде
	приеман от държавния съвет
	без възражения!

	__АБЪРГАВЕНИ__
			От мойте близки
	във връзка със това най-малко трима
	одрипавяха тъй, че вече няма
	да се оправят никога.

	__БЪКИНГАМ__
			Мнозина,
	за да отидат, трябваше на гръб
	да мъкнат свойте замъци и туй
	им преломи гръбнаците. Суетност!
	И за какво? За някаква си среща
	с оскъден резултат.

	__НОРФЪК__
			И според мене
	тоз договор, уви, не ще си струва
	разноските по него.

	__БЪКИНГАМ__
			Да, така е.
	Когато разрази се тази буря,
	подир подписването, всички там
	единодушно, без да си влияят,
	почувстваха, че туй небе, раздрало
	разкошната одежда на съюза,
	вещаеше и неговия край
	в най-близко време.

	__НОРФЪК__
			И това се сбъдва:
	французите са нарушили пакта
	и във Бордо са сложили ръка
	на стоките от Англия.

	__АБЪРГАВЕНИ__
			Затуй ли
	посланикът им е получил отказ
	да бъде чут?

	__НОРФЪК__
			Разбира се, затуй!

	__АБЪРГАВЕНИ__
	Отличен договор и купен скъпо!

	__БЪКИНГАМ__
	И всичко туй дължим на кардинала!

	__НОРФЪК__
	Ще позволите да ви кажа, сър,
	че разногласията ви със него
	са всеизвестни. Бих ви посъветвал
	(и знайте, че сърцето ми милее
	за вашта чест и безопасност, сър!)
	да помните мощта на кардинала
	и неговата злоба; и след туй
	да не забравяте, че той би имал
	оръдие за своята омраза
	в огромната си власт. На вас е знайно,
	че е злопаметен, а пък на мене
	известно е, че мечът му е остър
	и дълъг и достига надалеч,
	а гдето не достига, той го хвърля!
	Запаметете този мой съвет —
	полезен ще ви е… Но ето иде
	скалата, от която ви предпазвам.

N	Влиза, предшестван от Носител на торбата с канцлерския печат, Кардинал Уулзи; следват го Стражи и двама Секретари. Минавайки край Бъкингам, кардиналът и той си разменят презрителни погледи.

	__УУЛЗИ__
	… Управителят му? Така, така!
	Докладът му къде е?

	__ПЪРВИ СЕКРЕТАР__
			Ей го, сър.

	__УУЛЗИ__
	А той самият?

	__ПЪРВИ СЕКРЕТАР__
			Чака, ваша светлост.

	__УУЛЗИ__
	Ще чуем още нещичко и дукът
	ще позагуби гордия си вид!

N	Излиза, следван от Свитата си.

	__БЪКИНГАМ__
	Това месарско псе е побесняло,
	а нямам как намордник да му сложа!
	Ще го оставя засега да дреме.
	Един зубрач без род ще вири нос
	пред благородника!

	__НОРФЪК__
			Не се гневете!
	Умереност ви трябва — тя едничка
	е цяр за болестта ви.

	__БЪКИНГАМ__
			Във вида му
	прочетох нещо явно срещу мен.
	И погледът му ме презря, тъй както
	презира се нищожество. Усещам,
	че нещо ми крои. Знам де отива,
	но аз ще го последвам и пред краля
	ще му смразя кръвчицата!

	__НОРФЪК__
				Спокойно!
	Преди да го направите, милорд,
	накарайте яда си да обсъди
	въпроса с разума! По стръмнините
	поемаме нагоре с бавни крачки.
	Гневът е млад жребец със огнен нрав —
	пусни юздата му и подир малко
	ще клекне от препускане. На мене
	вий давали сте като никой друг
	съвети мъдри — този път бъдете
	съветник сам на себе си!

	__БЪКИНГАМ__
				Ще ида
	пред краля и ще стъпча гордостта
	на тоз наглец от Ипсуич*5 или гласно
	[*5 _Ипсуич_ — пристанищен град в графство Норфък, Югоизточна Англия; родно място на Уулзи.]
	ще заявя, че в Англия не правим
	различия по ранг!

	__НОРФЪК__
			Бъдете трезв,
	не нажежавайте дотам пещта
	за своя враг, че току-виж вий сам
	сте се опърлили! Нерядко ние
	надхвърляме преследваната цел
	от много бързане и губим с туй.
	Когато огънят под съд със течност
	е твърде силен, тя на вид пораства,
	но в края, кипнала, се похабява.
	Бъдете трезв! Във Англия не зная
	друг, който по-добре да ви насочва
	от вас самия, сър, когато сокът
	на разума гаси или отслабя
	пламтящата ви страст.

	__БЪКИНГАМ__
			Благодаря ви
	и ще изпълня вашата рецепта.
	Но зная от свидетелства безспорни,
	прозрачни, бистри като юлски ручей,
	във който всяко камъче се вижда,
	че този свръхнадменен господин —
	и туй говоря не от лична злъч,
	а воден от най-искрени подбуди —
	е истински продажник и изменник!

	__НОРФЪК__
	Не казвайте „изменник“!

	__БЪКИНГАМ__
				Ще го кажа
	и с твърдост на скала ще заявя,
	че таз лисица свята, тоя вълк,
	таз смес от двете (тъй като е толкоз
	всеяден, колкото лукав, и толкоз
	към злото склонен, колкото способен
	да го извършва, тъй като у него
	взаимно се подсилват страст и власт),
	единствено за да покаже своя
	разкош на Франция — у нас не стига! —
	подстори краля ни към тази среща,
	която глътна толкоз много средства,
	за да се пукне като нова чаша
	при първото изплакване!

	__НОРФЪК__
				Така е!

	__БЪКИНГАМ__
	И чуйте ме нататък: тоз хитрец
	изготви договора, както нему
	изнасяше. И тъй като бе казал
	„така ще е“, той бе подписан — нищо
	че бе ни нужен, колкото е нужна
	на мъртъв патерица! Та нали
	го е поискал кардиналът, значи
	добър ще е — кога е бъркал Уулзи?
	И следва туй, което според мен
	е пале на онази стара кучка,
	Измяната: за да се види уж
	със свойта леля, нашата кралица
	(а във действителност, за да говори
	секретно с Уулзи), император Карл*6
	[*6 _Император Карл_ — става дума за Карл V (1500–1558). Крал на Испания от 1516 г. и германски император от 1519 до 1555 г. Неговата майка била сестрата на английската кралица Катерина Арагонска.]
	пристига в Англия. Таз шумна среща
	между английския и френски крал
	му вдъхва опасения, понеже
	в съюза между двамата той вижда
	вреда за себе си. Говори с Уулзи
	и сигурен съм (тъй като безспорно
	платил е предварително и значи
	получил обещанието даже
	преди да го поиска), че понеже
	е бил добре постлан със злато, пътят,
	беседата им е протекла гладко;
	а императорът е пожелал
	той, Уулзи, да въздейства върху краля
	да скъса договора. Сега кралят
	ще разбере — и аз ще му помогна, —
	че неговият кардинал търгува
	със кралската му чест за своя полза
	и както си поиска.

	__НОРФЪК__
			С болка чувам
	това за кардинала. И бих искал
	да е разбран погрешно.

	__БЪКИНГАМ__
			Ни на йота!
	Проверката ще го покаже точно
	какъвто обрисувах го.

N	Влиза Брандон, предшестван от Сержант и Стражи.

	__БРАНДОН__
	Сержанте, действайте!

	__СЕРЖАНТЪТ__
			Дук Бъкингам,
	граф Херефорд, граф Стафорд, граф Нордхамптон,
	във името на краля обвинен сте
	в предателство. Последвайте ме!

	__БЪКИНГАМ__
				Ето,
	попаднах в мрежата и ще загина
	от козни и интриги!

	__БРАНДОН__
			Съжалявам,
	че трябва лично да ви задържа,
	но длъжен съм по волята на краля
	да ви откарам в Тауър.

	__БЪКИНГАМ__
			Няма полза
	да отстоявам своята невинност.
	Чернилката, с която съм зацапан,
	не ще остави кътче бяло в мен.
	Но нека бъде Божията воля
	и тук, и всякъде! Сержант, готов съм.
	Абъргавени, сбогом!

	__БРАНДОН__
			Не, и той
	ще дойде с вас.
N	Към Абъргавени.
			По заповед на краля
	вий също ще изчакате във Тауър
	решението му.

	__АБЪРГАВЕНИ__
			И също тъй
	ще кажа като дука: нека бъде
	повелята Господня! Поверявам
	съдбата си на краля ни.

	__БРАНДОН__
				Тук имам
	и заповед да бъдат задържани
	лорд Монтагю, свещеникът при дука
	Джон дьо ла Кар, и Гилбърт Парк, съветник
	на същия…

	__БЪКИНГАМ__
			Във заговора всички?
	Надявам се, че няма други.

	__БРАНДОН__
				Има:
	монахът картезианец*7…
	[*7 _„… картезианец…“_ — картезианците били католически монашески орден, основан в местността Шартрьоз (Бургундия), откъдето иде името му.]

	__БЪКИНГАМ__
			Никлас Хопкинс?

	__БРАНДОН__
	Той точно.

	__БЪКИНГАМ__
			Кардиналът е подкупил
	управителя ми! Това е краят!
	Сега съм сянката на Бъкингам.
	Чер облак ме обгръща и закрива
	от погледа на ясното ми слънце.
	Прощавайте, милорд!

N	Излизат.


>>	Втора сцена

N	Пак там. Залата на Съвета.
N	Тръбен звук. Влизат Кралят, облегнал се на рамото на Уулзи и следван от един Секретар на кардинала, Лъвел и Благородници. Кардиналът сяда в подножието на трона, отдясно на краля.

	__КРАЛЯТ__
	Признателен съм ви от дън душа
	за вашата грижовност. Бил съм прицел
	на заговор, със гибел зареден,
	и за това, че вий го потушихте,
	благодаря ви искрено. Да влезе
	служителят на Бъкингам! Аз лично
	ще го изслушам да повтори свойте
	признания и точ във точ опише
	измяната на дука.

N	Викове отвън: „Път на кралицата!“ Норфък и Съфък въвеждат Кралица Катерина. Тя коленичи. Кралят става от трона, помага й да стане и я целува.

	__КРАЛИЦА КАТЕРИНА__
	Не, трябва да остана на колене,
	понеже съм просителка.

	__КРАЛЯТ__
				Седнете!
N	Помага й да седне до него.
	Но половината от свойта просба
	недейте казва, тъй като е ваша
	едната половина от властта ми.
	Останалото кралят ще изпълни,
	преди да сте го казали. Да чуем!

	__КРАЛИЦА КАТЕРИНА__
	Благодаря ви, господарю. Моля
	заради собствената си особа
	да мислите за своето достойнство
	и туй на трона.

	__КРАЛЯТ__
			Продължете, драга!

	__КРАЛИЦА КАТЕРИНА__
	Осведомена съм от много хора —
	и то вам предани, — че сред народа
	оплаквания има. Из страната
	разпратени са укази, които
	във корена секат предаността
	на ваште поданици…
N	Към Уулзи.
			и макар че
	те главните си упреци отправят
	към вас, милорд, като към пръв виновник
	за новите тегоби, все таки
	и кралят ни — небето да му пази
	честта от опетняване! — попада
	под удара на ядните езици,
	които, взели връх над верността,
	напомнят бунт.

	__НОРФЪК__
			И не напомнят само,
	а са си бунт направо, тъй като
	производителите на сукна,
	притиснати от тежките налози,
	са изволнили своите предачи,
	чесачи, набивани и тъкачи,
	които, като нямат друг поминък,
	изпаднали в последна нищета
	и краен глад, забравили са вече
	какво е страх и в бунта виждат свойто
	единствено спасение.

	__КРАЛЯТ__
				Налози?
	Къде? Какви налози? Кардинале,
	на вас, когото заедно със нас
	винят за тях, известно ли е нещо
	за някакви налози?

	__УУЛЗИ__
			Господарю,
	аз зная малка част от туй, което
	се върши от властта, и крача само
	във челната редица на мнозина
	с еднаква отговорност.

	__КРАЛИЦА КАТЕРИНА__
			Тъй ли, сър?
	Вий знаете не повече от всички?
	Ала на всички знайно е, че вие
	неща кроите, носещи неволи
	за тез, които никак не желаят
	да ги узнаят, ала, щат не щат,
	се запознават с тях. Тоз нов налог
	(за който кралят би желал да чуе)
	е страшен даже само за слуха,
	а за гърба, принуден да го носи,
	е просто смазващ. Ако не е вярно,
	че той е ваше дело, вий сте жертва
	на свръхнесправедливост!

	__КРАЛЯТ__
				Пак налог?
	Какъв е той? В какво се състои
	това облагане?

	__КРАЛИЦА КАТЕРИНА__
			Съпруже мой,
	премного дръзка съм, като изпитвам
	търпението ви, но за това
	ми дава смелост прошката, която
	ми обещахте. Простият народ
	роптае срещу указа, със който
	се взима една шеста от имота
	на всекиго, което уж било
	наложено от вашите войни
	във Франция. Роят се буйни думи,
	устата вече плюят своя дълг
	и верността в сърцата се охлажда
	дотам, че често кроткото покорство
	отстъпва пред гнева. Отдайте бързо
	внимание на тоз въпрос — от него,
	кралю, по-спешен няма!

	__КРАЛЯТ__
				Честна дума,
	това не ми харесва!

	__УУЛЗИ__
			А пък аз
	за себе си ще кажа, че в тоз случай
	участвал съм с единствен глас, при туй
	обмислен след консулт със съдиите.
	Ако одумват ме невежи хора,
	които не познават нито мен,
	ни качествата ми, а им се ще
	да пишат летопис на мойто дело,
	то ще ви кажа, че това съдба е
	на който има власт; трънак, през който
	е писано на всяка добродетел
	да си проправя път. И затова
	не бива от дела необходими
	да се отказваме поради страх
	от сблъскване със злостни критикари —
	акули лакоми, които плуват
	след всеки нов, отскоро пуснат кораб,
	но си остават с празните надежди.
	Най-често, щом направим нещо умно,
	глупците го отричат или пък
	приписват другиму; и пак тъй често
	сгрешим ли нещо, то им се харесва
	и бива превъзнасяно до Бога.
	Ако стоим в бездействие от страх,
	че ще ни хулят или подиграват,
	ще пуснем тука корени или
	ще се превърнем в статуи недвижни
	на нявгашни държавници.

	__КРАЛЯТ__
				Когато
	нещата са подготвени добре,
	не се боим; но виж, когато са
	недообмислени, безпрецедентни,
	те будят страх. Дали подобен указ
	е бил издаван друг път? Мисля, не.
	Не бива да отцепваме народа
	от нашата законност и да правим
	каквото щем със него. Цяла шеста!
	Косата ми настръхва! Щом лишим
	едно дърво от клони и кора,
	нали, макар и с непокътнат корен,
	от въздуха ще му изсъхне сокът?
	Във всички графства бързо да се пратят
	писма със кралска прошка за онези,
	които са отказали да плащат
	по указа! Възлагам го на вас.

	__УУЛЗИ__ _(към секретаря си)_
	Да се разпратят в графствата писма
	за милостта на краля. Общините
	роптаят срещу мен. Пуснете слух,
	че опрощението се дължи
	на нашата намеса. По-нататък
	ще кажа как да действате.

N	Секретарят излиза. Влиза Управителят на Бъкингам.

	__КРАЛИЦА КАТЕРИНА__
	Със скръб узнах, че дукът Бъкингам
	си е навлякъл вашата немилост.

	__КРАЛЯТ__
	Скръбта, мадам, е обща: той е умен,
	красноречив, природно одарен,
	възпитан тъй, че може да съветва
	велики мъдреци и за съвет
	към себе си единствен да прибягва;
	ала когато тези дарби бъдат
	към зло насочени от ум покварен,
	те стават многократно по-зловредни,
	отколкото по-рано са били
	приятни и полезни. Този мъж,
	когото смятахме природно чудо
	и слушахме го час да ни говори
	със чувство, че говорил бе минута,
	тоз мъж облече своите достойнства
	във дрехи тъй чудовищни, че стана
	катранен, сякаш бродил бе във ада.
	Седнете тук и чуйте от тоз негов
	управител — слуга доверен нему —
	неща, които нажаляват всеки
	човек със чест!… Да дойде и разкаже
	отново за тоз заговор, за който
	със неохота трябва пак да чуем.

	__УУЛЗИ__
	Ела насам и доложи за всичко,
	което, като поданик загрижен,
	успял си да дочуеш от устата
	на дука Бъкингам!

	__КРАЛЯТ__
			Приказвай смело!

	__УПРАВИТЕЛЯТ__
	Най-първо слушал съм го да говори —
	и всеки ден повтаряше таз мерзост,
	че ако кралят ни умре бездетен,
	ще действа тъй, че да му вземе трона.
	Тез думи съм го чувал да повтаря
	пред лорд Абъргавени, негов зет,
	със клетвени закани, при това,
	че щял да отмъсти на кардинала.

	__УУЛЗИ__
	Ваше величество, забележете
	таз важна точка: незадоволен
	в стремежа си, той своята омраза
	към вас насочва и я разпростира
	над преданите вам.

	__КРАЛИЦА КАТЕРИНА__
			Милорд, бъдете
	по-благ във свойте думи!

	__КРАЛЯТ__
				Продължете!
	С какво обосноваваше той свойте
	претенции над трона ни във случай,
	че той се би опразнил? По това
	да е говорил нещо?

	__УПРАВИТЕЛЯТ__
			Към тези мисли,
	ваше величество, го бе навело
	едно пророчество на Никлас Хопкинс.

	__КРАЛЯТ__
	А кой е той?

	__УПРАВИТЕЛЯТ__
			Един картезианец
	и негов изповедник, който само
	туй правеше, да го надъхва с мисли
	за висша власт.

	__КРАЛЯТ__
			А как узна това?

	__УПРАВИТЕЛЯТ__
	Не много преди вие, господарю,
	да тръгнете за Франция, когато
	в енорията на Сент Лоренс Полтни
	бях в замъка на Розата*8 със дука,
	[*8 _„… в замъка на Розата…“_ — замък, принадлежащ на дук Бъкингам.]
	той ме запита как посрещат в Лондон
	пътуването ви и аз му казах,
	че гражданите много се страхуват
	от френското двуличие, способно
	да навреди на вас. Тогава той
	ми каза, че това е точно тъй
	и щяло да докаже, че е прав
	монахът, който го замолил — каза —
	да му изпрати във уречен час
	под строга тайна своя капелан
	Джон дьо ла Кар, комуто щял да каже
	пророчества от най-голяма важност.
	Когато капеланът се явил,
	монахът му поискал тежка клетва
	пред святото причастие, че няма
	да каже никому освен на дука
	това, което щял да му разкрие,
	и след мълчание изрекъл тези
	тържествени слова: „Кажи му, братко,
	че нито кралят, нито челядта му
	ще имат щастие. И нека дукът
	направи всичко, за да привлече
	към себе си народа. Щом го стори,
	ще управлява Англия.“

	__КРАЛИЦА КАТЕРИНА__
				Човече,
	като управител на дука ти
	загуби своя пост поради жалби
	на селяни. Внимавай, в свойта злоба,
	нападайки един висок по род,
	да не загубиш нещо по-високо —
	душата си!

	__КРАЛЯТ__
			Мадам, не му пречете!…
	Нататъка!

	__УПРАВИТЕЛЯТ__
			Във своята душа
	кълна се, че не лъжа! Многократно
	предупреждавах дука, че монахът
	е пратен може би от Сатаната
	и че опасно е да се предава
	на тези мисли, тъй като от тях
	ще стигне до кроежи, а от тях пък
	до действия; но той ми отговори,
	че нямало опасност и че само
	да можела последната ви болест
	да ви катурне в гроба, за главите
	на кардинала и сър Томас Лъвел
	щял той да се погрижи!

	__КРАЛЯТ__
				Тъй ли? Ха*9!
	[*9 _„… Ха!“_ — това възклицание според източниците на Шекспир било характерно за Хенри VIII.]
	Дотам порочен? Тоз човек изглежда
	пропит със зло! Да знаеш още нещо?

	__УПРАВИТЕЛЯТ__
	Да, зная, господарю.

	__КРАЛЯТ__
			Продължавай!

	__УПРАВИТЕЛЯТ__
	Когато в Гринуич смъмрихте го вие
	по повод на сър Уилям Булмер…

	__КРАЛЯТ__
				Помня,
	сър Уилям беше мой заклет служител
	и дукът го отне от мен. Е, после?

	__УПРАВИТЕЛЯТ__
	Та в Гринуич дукът каза: „Ако той
	ме бе осъдил, както предполагах,
	да бъда пратен за това във Тауър,
	щях с него да постъпя така, както
	баща ми бе замислил да постъпи
	във Солзбъри със оня изверг Ричард:
	да му поискам прием и когато
	се готвя уж да му се поклоня,
	да му наръгам ножа!“

	__КРАЛЯТ__
			Ах, предател!

	__УУЛЗИ__
	Сега, мадам, кажете: как могъл би
	спокоен да е кралят, ако дукът
	не е в затвора?

	__КРАЛИЦА КАТЕРИНА__
			Бог да ни помага!

	__КРАЛЯТ__
	Да имаш още нещо да ни кажеш?

	__УПРАВИТЕЛЯТ__
	След думите „баща ми“ и „със ножа“
	той се изправи и с ръка на меча,
	а с друга на гръдта, с очи нагоре
	изрече клетва, чийто смисъл беше,
	че ако зле се отнесете с него,
	щял с толкова баща си да надмине,
	със колкото извършеното дело
	надхвърля намерението.

	__КРАЛЯТ__
				Ясно!
	Заклел се е да ме убие значи!
	Задръжте го! И бързо пред съда!
	Намери ли там милост, да я взима,
	но иначе от нас не ще я има!
	Готов съм с две ръце да се подпиша,
	че той виновен е в измяна висша!

N	Излизат.


>>	Трета сцена

N	Преддверие в кралския дворец.
N	Влизат Лорд-камерхерът и Сандз.

	__ЛОРД-КАМЕРХЕРЪТ__
	Възможно ли е френските магии
	да вършат над човеците тъй странни
	преображения?

	__САНДЗ__
			След всичко ново
	човеците се втурват, дори то
	да бъде и най-смешното и даже
	противно на човешката природа!

	__ЛОРД-КАМЕРХЕРЪТ__
	Изглежда цялата ни придобивка
	от френското пътуване ще бъдат
	две-три гримаси, но онез, които
	ги правят, са тъй тънки, че ще кажеш:
	самите им носове са били
	съветници във двора на Пипин
	или Клотар*10, дотолкова са важни!
	[*10 _„… Пипин… Клотар…“_ — става дума навярно за френските крале Пипин Къси (714–768) и Клотар II (584–629).]

	__САНДЗ__
	И всички понакуцват по французки,
	като че ли като коне са болни
	от шпат във глезените!

	__ЛОРД-КАМЕРХЕРЪТ__
			Дявол взел ги!
	И се обличат тъй чудато, сякаш
	са станали езичници и вече
	във Господа не вярват!
N	Влиза Лъвел.
			Какво ново,
	сър Томас Лъвел?

	__ЛЪВЕЛ__
			Нищо, освен този
	нов кралски указ, окачен върху
	вратата вън.

	__ЛОРД-КАМЕРХЕРЪТ__
			Нов указ? За какво?

	__ЛЪВЕЛ__
	За тези наши вносни кавалери,
	които пълнят двора с празен шум,
	шапкари и шивачи!

	__ЛОРД-КАМЕРХЕРЪТ__
			Туй ме радва.
	И аз на тези хубавци бих казал,
	че можеш да си умен благородник
	и без да знаеш Лувъра*11.
	[*11 _„… и без да знаеш Лувъра…“_ — Лувърът бил дворецът на френските крале.]

	__ЛЪВЕЛ__
				Пред тях
	тоз избор е поставен: или трябва
	да изоставят всички финтифлюшки
	и глупости от Франция, да спрат
	със своите предвзетости, дуели
	и дамски похождения, с които
	обиждат хора, по-добри от тях;
	да изоставят тази своя вяра
	във тениса, във дългите чорапи
	и буфнатите гащи — знак за туй,
	че са били в чужбина — и да станат
	човеци честни; или да вървят
	при свойте компаньони по забави
	и с тях cum privilegio*12 докрай
	[*12 _„… cum privilegio…“_ (лат.) — с позволение.]
	да изхабят във разни „oui“ и „non“
	остатъка от свойта похотливост
	за смях на всички!

	__САНДЗ__
			Беше нужен цяр
	за тази болест, станала заразна!

	__ЛОРД-КАМЕРХЕРЪТ__
	Но как ще липсват тези ухажори
	на дамите от двора!

	__ЛЪВЕЛ__
			Тук сте прав,
	ще падне плач! Тез кучи синове
	наистина умеят да ги свалят.
	Две френски песни в съпровод на лютня —
	и свършено!

	__САНДЗ__
			Дано ги съпроводи
	във ада дяволът! Щастлив ще бъда,
	като опразнят двора ни, защото
	не се оправят те. Сега един
	тих селски благородник като мен,
	държан извън играта толкоз време,
	ще може да изпълни свойта песен
	пред някоя за някой час и друг
	и да покаже на какво го бива!

	__ЛОРД-КАМЕРХЕРЪТ__
	Отлично, сър! Жребецът, както виждам,
	все още хапе с младия си зъб!

	__САНДЗ__
	И няма да престане, драги сър,
	додето коренът му се държи!

	__ЛОРД-КАМЕРХЕРЪТ__
	А вий къде отивате, сър Томас?

	__ЛЪВЕЛ__
	При кардинала. Ваша милост също
	е сред поканените.

	__ЛОРД-КАМЕРХЕРЪТ__
			Да, таз вечер
	той дава угощение за много
	високи лордове и знатни дами.
	Цветът на благородството в страната
	ще бъде там.

	__ЛЪВЕЛ__
			Да, този висш духовник
	е щедър като почвата, която
	изхранва всички ни. Дланта му пръска
	росата си навред.

	__ЛОРД-КАМЕРХЕРЪТ__
			Напълно вярно
	и който казва друго, е клеветник!

	__САНДЗ__
	Той има средства, за да бъде щедър,
	и ако беше пестелив, за него
	таз добродетел щеше да е грях,
	по-лош от всяка ерес. За човеци
	от ранга му широката ръка
	е задължителна — нали са тук,
	за да ни дават примери!

	__ЛОРД-КАМЕРХЕРЪТ__
				Така е,
	но толкоз ярки дават ги малцина…
	Но лодката ме чака. Ще ви взема
	със себе си… Да бързаме, сър Томас!
	Не ми се иска да пристигна късно,
	защото натоварени сме, аз
	и уважаемият Хенри Гилфорд,
	разпоредители да бъдем двама
	на приема.

	__САНДЗ__
			На вашите услуги!

N	Излизат.


>>	Четвърта сцена

N	Зала в двореца на кардинала. Малка маса под балдахин за кардинала; голяма маса за гостите.
N	Звук на обои. Влизат — от една страна — Ана Болийн и Благородници; от друга — Гилфорд.

	__ГИЛФОРД__
	Привет на тук присъстващите гости
	от негово преосвещенство, който
	на тях и веселбата посвещава
	таз дълга нощ! Той вярва, че тук всички
	оставили сте вкъщи свойте грижи,
	и иска да сте весели, тъй както
	са винаги добрите хора, щом
	добри са обществото, ястията
	и виното!…
N	Влизат Лорд-камерхерът, Сандз и Лъвел.
		Позакъсняхте, сър!
	На мене само мисълта за толкоз
	прекрасни дами даде ми крила!

	__ЛОРД-КАМЕРХЕРЪТ__
	Но вий сте още млад, сър Хари Гилфорд.

	__САНДЗ__
	Сър Томас Лъвел, ако кардиналът
	би имал част от мойте мирски мисли,
	на някои от тези хубавици
	би дал и друг банкет, от който те
	ще бъдат по-доволни. Тука виждам
	букет от редки прелести, ей Богу!

	__ЛЪВЕЛ__
	О, ако вие бяхте изповедник
	на някоя!

	__САНДЗ__
			Да, щях да й наложа
	най-меко покаяние!

	__ЛЪВЕЛ__
			„Най-меко“?

	__САНДЗ__
	Да, меко като пухено легло!

	__ЛОРД-КАМЕРХЕРЪТ__
	Любезни дами, моля ви, седнете!
	Сър Хари, поемете таз страна,
	пък аз ще взема другата. След малко
	ще влезе домакинът… Моля, моля,
	две дами, сложени една до друга,
	развалят времето! Лорд Сандз, бъдете
	така добър, поддържайте ги будни —
	седнете между тях!

	__САНДЗ__
			Благодаря ви!…
	Със ваше разрешение, госпожи!
N	Сяда между Ана Болийн и една друга дама.
	Ще ми простите, ако, без да искам,
	изпусна някоя по-сочна дума.
	Наследство от баща ми!

	__АНА__
				Луд ли беше?

	__САНДЗ__
	Да, луд, ужасно луд във любовта.
	Но, като мен, не хапеше. Той само
	целуваше, без дъх да си поеме!

N	Целува Ана.

	__ЛОРД-КАМЕРХЕРЪТ__
	Отлично, сър!… Сега сте настанени.
	И хубаво помнете, господа:
	ако си тръгнат дамите ви хладни,
	грехът е ваш!

	__САНДЗ__
			За мойто малко паство
	недейте има грижа!

N	Звук на обои. Влиза и заема мястото си Уулзи.

	__УУЛЗИ__
	Приветствам ви, любезни мои гости!
	Но който между вас — от двата пола —
	не е до края весел, мой приятел
	не е, да си го знае. Туй в прибавка
	към моето приветствие. И тъй,
	за здравето на всички!

N	Пие.

	__САНДЗ__
			Ваша светлост,
	ако получа чаша, във която
	да се побира мойта благодарност,
	ще ми спестите цяла дълга реч!

	__УУЛЗИ__
	Благодаря, лорд Сандз. Развеселете
	съседките си! Прелестни госпожи,
	защо сме тъжни? Господа, чия е
	вината тук?

	__САНДЗ__
			Вината е, милорд,
	в това, че не са пламнали вината
	във бузките им. Туй когато стане,
	те нас ще ни накарат да замлъкнем!

	__АНА__
	Добре играете на думи, сър.

	__САНДЗ__
	И не на думи само, драга лейди!
	За ваше здраве и за туй, което
	не може да се каже…

	__АНА__
			И покаже?

	__САНДЗ__
	Езикът им след миг ще се развърже,
	не ви ли казвах, сър!…
N	Барабанен и тръбен звук. Салюти*13.
	[*13 _„Салюти“_ — в резултат на тези празнични салюти на 29 юни 1613 г. се запалил и изгорял до основи театър „Глобус“.]
			Какво е туй?

	__ЛОРД-КАМЕРХЕРЪТ__
	Я някой там да види!

N	Излиза Слуга.

	__УУЛЗИ__
			Бойни звуци?
	Какво ли е? Не бойте се, госпожи!
	Военните закони ви закрилят!

N	Влиза отново Слугата.

	__ЛОРД-КАМЕРХЕРЪТ__
	Е, кой пристига?

	__СЛУГАТА__
			Знатни чуждестранни,
	защото тъй изглеждат. Свойта лодка
	оставиха и идат към двореца
	като посланици на чужд владетел.

	__УУЛЗИ__
	Лорд-камерхере, посрещнете тези
	посланици! Вий знаете французки.
	Приветствайте ги, както подобава,
	и доведете ги при нас, където
	това небе от дивни красоти
	над тях ще засияе!… Неколцина
	да го последват!…
N	Лорд-камерхерът излиза, следван от слуги. Всички стават. Масите биват изместени.
	Прекъсваме гощавката, но скоро
	ще продължим. Отново ви желая
	забава и отличен апетит!
N	Звук на обои. Влизат — водени от Лорд-камерхера — Кралят и други, маскирани и предрешени като овчари. Те преминават край кардинала, като го приветстват почтително.
	Високо общество! Какво желаят?

	__ЛОРД-КАМЕРХЕРЪТ__
	Понеже не говорят по английски,
	помолиха ме да ви обясня
	защо са тук. Узнали, че таз вечер
	във вашия дворец ще бъде сбрано
	тъй знатно и красиво общество,
	те не могли да устоят на свойто
	благоговение пред красотата,
	оставили стадата си и молят
	преосвещенството ви да склони
	и ги допусне да се забавляват
	час-два със нашите прекрасни дами.

	__УУЛЗИ__
	Кажете им, че те оказват чест
	на скромния ми дом и че отправям
	към тях дълбоката си благодарност
	и просба да се чувствуват свободно
	и веселят на воля!

N	Гостите канят дамите на танц. Кралят избира Ана Болийн.

	__КРАЛЯТ__
	О, дивни пръсти! Прелестни черти!
	Днес, женски чар, узнах какво си ти!

N	Музика. Танц.

	__УУЛЗИ__
	Милорд!

	__ЛОРД-КАМЕРХЕРЪТ__
		Да, ваша светлост!

	__УУЛЗИ__
				Преведете
	на гостите, че ако между тях
	намира се един, по ранг от мене
	далече по-достоен за туй място,
	то бих му го отстъпил със готовност,
	ако узная кой е.

	__ЛОРД-КАМЕРХЕРЪТ__
			Да, милорд.

N	Шепне на маскираните гости.

	__УУЛЗИ__
	Какво ви отговориха?

	__ЛОРД-КАМЕРХЕРЪТ__
			Признават,
	че има между тях такъв, но той
	ще вземе мястото ви, ако сам
	го разпознаете.

	__УУЛЗИ__
			Добре тогава,
	със ваше разрешение, милорди,
	това е той.

	__КРАЛЯТ__ _(сваля маската си)_
			Познахте, кардинале!
	Събрали сте чаровно общество
	и хубаво сте сторили. Ей Богу,
	добре, че сте служител Божи, инак
	си бих помислил нещо.

	__УУЛЗИ__
			Господарю,
	щастлив съм, че сте весело настроен.

	__КРАЛЯТ__
	Лорд-камерхере, моля ви, елате!
	Коя е тази прелестна девойка?

	__ЛОРД-КАМЕРХЕРЪТ__
	Придворна на съпругата ви, сър.
	Баща й е висконтът Рочфорд, Томас
	Болийн, кралю.

	__КРАЛЯТ__
			Наистина изящна,
	кълна се във небето!… Драга моя,
	не би било възпитано, ако
	след танца ви оставя без целувка!…
	Наздраве, господа! Да тръгне в кръг!

	__УУЛЗИ__
	Сър Томас Лъвел, сложиха ли вече
	в отделния салон?

	__ЛЪВЕЛ__
			Да, сър.

	__УУЛЗИ__
				Кралю,
	боя се, че тез танци са ви малко
	посгорещили.

	__КРАЛЯТ__
			Да, боя се, доста.

	__УУЛЗИ__
	Тогаз да минем в другия салон,
	на по-прохладно!

	__КРАЛЯТ__
			Всеки кавалер
	да подаде ръка на свойта дама!
	Красавице, не ви оставям още.
	Любезни кардинале, веселбата
	тепърва почва! Имаме пет-шест
	наздравици и още един танц
	във чест на нашите вълшебни дами.
	А после да сънуваме кой бил е
	сред нас най-щедро одарен от тях!
	Свирачите да почват!

N	Музика. Излизат.


>	Второ действие
>>	Първа сцена

N	Уестминстър. Улица.
N	Влизат — от различни страни — двама Благородници.

	__ПЪРВИ БЛАГОРОДНИК__
	Къде тъй бързаме?

	__ВТОРИ БЛАГОРОДНИК__
			Здравейте, сър!
	В съда, да разбера какво ще стане
	с дук Бъкингам.

	__ПЪРВИ БЛАГОРОДНИК__
			Ще ви спестя труда.
	От целия процес остава само
	откарването в Тауър.

	__ВТОРИ БЛАГОРОДНИК__
			Там ли бяхте?

	__ПЪРВИ БЛАГОРОДНИК__
	Разбира се, че бях.

	__ВТОРИ БЛАГОРОДНИК__
			И как завърши?

	__ПЪРВИ БЛАГОРОДНИК__
	Как би могло?

	__ВТОРИ БЛАГОРОДНИК__
			Признаха го виновен?

	__ПЪРВИ БЛАГОРОДНИК__
	И си получи смъртната присъда.

	__ВТОРИ БЛАГОРОДНИК__
	Нещастникът!

	__ПЪРВИ БЛАГОРОДНИК__
			И други казват тъй.

	__ВТОРИ БЛАГОРОДНИК__
	И как, кажете, се разви процесът?

	__ПЪРВИ БЛАГОРОДНИК__
	С две думи, ето как: най-първо дукът
	застана пред съда и заяви,
	че е невинен, и приведе ред
	солидни доводи във своя полза.
	Щом свърши, обвинителят на краля
	прочете срещу него многобройни
	признания и улики, събрани
	от не един свидетел. Дукът каза,
	че иска тез свидетели да бъдат
	извикани в съда и viva voce*14
	[*14 _„… viva voce…“_ (ит.) — със своя глас, тоест собственолично.]
	във очна ставка с него да повторят
	словата си. Тогава се явиха
	управителят му; сър Гилберт Парк,
	съветник негов; и един свещеник,
	Джон дьо ла Кар; и най-накрая оня
	монах Джон Хопкинс, тоя сатана,
	причината за всичко!

	__ВТОРИ БЛАГОРОДНИК__
			Оня, който
	му е размътвал мозъка с лъжливи
	пророчества?

	__ПЪРВИ БЛАГОРОДНИК__
			Той точно! Всички те —
	един след друг — засякоха го здраво.
	Той искаше да се измъкне някак,
	но не успя и неговите равни
	признаха го виновен във измяна
	срещу престола. Той говори дълго,
	за да спаси живота си, и каза
	не малко убедителни неща,
	но те не бяха чути въобще
	или, най-много, породиха жалост.

	__ВТОРИ БЛАГОРОДНИК__
	И как държа се той след всичко туй?

	__ПЪРВИ БЛАГОРОДНИК__
	Когато го доведоха отново
	да чуе погребалния си звън —
	присъдата си, той изпадна в силно
	вълнение, изби го пот и нещо
	опита се да каже във гнева си
	неясно и безредно; но след туй
	се овладя и прояви до края
	смирение и сила на духа.

	__ВТОРИ БЛАГОРОДНИК__
	Не вярвам да се плаши от смъртта.

	__ПЪРВИ БЛАГОРОДНИК__
	Разбира се. Не е женичка той!
	Но сигурно кипи от гняв срещу
	виновника за нея.

	__ВТОРИ БЛАГОРОДНИК__
			Кардиналът
	е, сто на сто, във корена на всичко!

	__ПЪРВИ БЛАГОРОДНИК__
	По всяка вероятност: нали сне
	от поста му в Ирландия граф Килдер,
	за да изпрати вместо него спешно
	граф Съри, тъй че той да няма как
	да подпомогне тъста си!

	__ВТОРИ БЛАГОРОДНИК__
				Тъй беше!
	Изкусна политическа маневра!

	__ПЪРВИ БЛАГОРОДНИК__
	Но щом се върне графът, непременно
	ще му плати за нея. Кой не знае,
	че щом на краля някой се хареса,
	веднага кардиналът го изпраща
	със назначение далеч от двора?

	__ВТОРИ БЛАГОРОДНИК__
	Народът ненавижда го тъй силно,
	че би желал заровен да го види
	пет лакти под земята! А пък дука
	обича и дори боготвори,
	нарича го изискан благородник
	и образец за щедрост…

	__ПЪРВИ БЛАГОРОДНИК__
			Спрете, сър,
	и гледайте злочестника, когото
	описвате!

N	Влиза Бъкингам, предшестван от Пристави, насочили към него остриетата на секирите си, ограден от Стражи с алебарди и следван от Лъвел, Воукс, Сандз и Народ.

	__ВТОРИ БЛАГОРОДНИК__
		Да, нека се отдръпнем
	и видим как ще мине!

	__БЪКИНГАМ__
			Добри хора,
	които придружихте ме дотук
	от жалост, чуйте сетните ми думи
	и после си вървете у дома
	и забравете дука Бъкингам.
	Осъден съм на смърт като изменник
	и трябва да умра със тоз позор,
	но чувайте ме: нека небесата
	погубят и душата ми в мига,
	във който блесне брадвата, ако
	извършил съм измяна! На съда
	не мога да се сърдя за смъртта си —
	при тез свидетелства той беше прав:
	но на онез, които тъй горещо
	я искаха за мен, желая дух,
	по-близък до Христа. От все сърце
	прощавам им, които и да са,
	но нека за във бъдеще престанат
	да дирят слава в злото и да зидат
	дворците си над чуждите гробове,
	защото против тях ще завопие
	невинната ми кръв! Не се надявам
	да удължа живота си тук долу
	и няма за помилване да моля,
	макар да знам, че прошките на краля
	са повече от грешките, които
	съм можел да извърша. Вий, малцина,
	които дръзнахте да придружите
	със плач злочестия си Бъкингам,
	приятели, раздялата с които
	единствена изстрадвам като смърт,
	вървете като благи херувими
	до края ми и във мига, когато
	стоманата разторгне дух от плът,
	към небесата възнесете свойте
	молитви чисти и вдигнете с тях
	душата ми в небето!… Да вървим
	във Божието име!

	__ЛЪВЕЛ__
			Ваша милост,
	аз моля ви, ако кога да е
	сте съхранил към мене лоши чувства,
	простете ми сега!

	__БЪКИНГАМ__
			Сър Томас Лъвел,
	прощавам ви така сърдечно, както
	бих искал да простите вий на мене.
	Простил съм всекиму. Тоз свят не може
	да ми е сторил толкова злини,
	че аз за всички тях да нямам прошка.
	Ненавистта не ще постави своя
	чер знак на гроба ми. Предайте поздрав
	на негово величество и ако
	запита той за Бъкингам, кажете,
	че сте го срещнали на път към Бога
	и че за своя крал тогава той
	отправял е молитви. Да, за него,
	додето таз душа не ме напусне,
	от Господа ще прося благодат.
	Дано живее повече години,
	отколкото сега бих имал време
	да преброя. Обичащ и обичан
	да царствува и щом му дойде срокът,
	навеки в свойта памет времената
	в едно да свързват Хенри с Добрината!

	__ЛЪВЕЛ__
	Мой дълг е до брега да ви проводя.
	Оттук до края ви ще има грижа
	сър Никлас Воукс.

	__ВОУКС__
			Дук Бъкингам пристига!
	Снабдена ли е лодката със всичко,
	подхождащо за ранга му?

	__БЪКИНГАМ__
				Сър Никлас,
	за ранг не говорете! Всяка почест
	сега за мен ще бъде подигравка.
	Аз дойдох тук върховен конетабъл*15
	[*15 _Конетабъл_ — управител на двора на краля и главнокомандващ армията в негово отсъствие.]
	и Бъкингамски дук; сега съм само
	нещастникът на име Едуард Бун.
	Но въпреки това съм по-богат
	от свойте обвинители, които
	не са и чували какво е правда.
	Сега с кръвта си аз я подпечатвам
	и те от туй ще стенат някой ден!
	Баща ми Хенри, Бъкингамски дук,
	пръв вдигнал се срещу злодея Ричард,
	в беда изпадна и подири помощ
	от Банистър, един слуга при него;
	подлецът го предаде и баща ми
	бе хванат и без съд обезглавен —
	мир на праха му! След това, когато
	на трона възкачи се Хенри Седми,
	баща ми той оплака, а пък мене
	с великодушната ръка на крал
	възстанови в правата ми и вдигна
	от съсипните знатното ми име.
	Сега синът му, Хенри Осми, взе ми
	с един-единствен удар име, чест,
	живот и всичко скъпо на земята!
	Аз бях почетен, вярно е, със съд,
	и почетен, признавам го, така че
	съм по-щастлив донейде от баща си,
	но в крайна сметка имаме със него
	една съдба: и двамата сме жертва
	на своите служители, на тези,
	в които имахме най-много вяра!
	О, как коварно, как срещуприродно
	услужиха ни те! Но небесата
	си имат свои цели. И все пак
	вий, изпращачи мои, запомнете
	съвета на един напускащ вече
	света на живите: когато, щедри,
	раздавате приятелство и обич,
	пазете се! Защото тез, които
	превръщаме в довереници свои,
	щом видят, че съдбата ни изменя,
	като море отдръпват се от нас
	и, ако връщат се, го правят само
	за да ни потопят! Добри сърца,
	молете се за мен! Аз трябва вече
	да ви напусна. Сетните минути
	на мойто скитане настъпват! Сбогом!
	И ако ви дотрябва някой ден
	печална повест, то спомнете мен!
	Това е всичко. Господи, прости ми!

N	Излиза заедно с всички освен двамата благородници.

	__ПЪРВИ БЛАГОРОДНИК__
	О, скръбна сцена! Мисля, сър, че много
	проклятия ще паднат върху тези,
	които са виновници за нея!

	__ВТОРИ БЛАГОРОДНИК__
	Да, скръбна, ако дукът е невинен;
	но аз дочух за ново зло, което,
	ако се случи, ще е дваж по-скръбно.

	__ПЪРВИ БЛАГОРОДНИК__
	Какво е то?… Не вярвате ли в мен?

	__ВТОРИ БЛАГОРОДНИК__
	Не, вярвам ви, но толкоз важна тайна
	изисква изключителна дискретност.

	__ПЪРВИ БЛАГОРОДНИК__
	Разкрийте ми я, сър! Не съм бъбривец!

	__ВТОРИ БЛАГОРОДНИК__
	Познавам ви. Добре. Не сте ли чули,
	че кралят иска да се разведе
	със Катерина?

	__ПЪРВИ БЛАГОРОДНИК__
			Чух го, но мълвата
	угасна скоро, тъй като, щом кралят
	узна за нея, тъй се разгневи,
	че нареди на лондонския кмет
	да вземе мерки, за да млъкнат тези,
	които пръскат клюки.

	__ВТОРИ БЛАГОРОДНИК__
			Но излиза,
	че клюките са истина, защото
	отново се разрастват и по всичко
	личи, че кралят ще направи опит
	във този смисъл. Кардиналът явно
	или друг някой, воден от омраза
	към нашата кралица, е посеял
	у него подозрения, които
	ще я съсипят. Туй се потвърждава
	от факта, че във Лондон е пристигнал
	и кардинал Кампейус очевидно
	във връзка със развода.

	__ПЪРВИ БЛАГОРОДНИК__
				Кардиналът!
	Направил го е, за да отмъсти
	на императора, задето той
	отказа — помните? — да му даде
	архиепископството на Толедо.

	__ВТОРИ БЛАГОРОДНИК__
	Улучихте целта! Ала не е ли
	жестоко, че кралицата ще страда
	заради ежбите им? Кардиналът
	е упорит и бедната е явно
	загубена!

	__ПЪРВИ БЛАГОРОДНИК__
		Да, туй е много тъжно…
	но този разговор не е за тук.
	Във къщи между четири стени
	ще продължим!

N	Излизат.


>>	Втора сцена

N	Преддверие в кралския дворец.
N	Влиза, четейки писмо, Лорд-камерхерът.

	__ЛОРД-КАМЕРХЕРЪТ__ _(чете)_
	„Милорд, колкото до конете, които ваша милост бяхте наредили да ви пратим, аз се погрижих да бъдат добри, обяздени и снабдени със сбруи. Избрах ги млади, хубави и от най-чистата северна порода. Но когато бяха готови, за да ги отправим към Лондон, яви се един слуга на лорд-кардинала и с пълномощно от него насила ги взе от нас, като каза, че господарят му трябвало да бъде обслужван с предимство пред всеки поданик, ако не и пред самия крал; и това, сър, ни запуши устата.“
	Боя се, че ще стигне и до туй!
	Да ги иззема! Скоро всичко тука
	ще стане негово!

N	Влизат Норфък и Съфък.

	__НОРФЪК__
	Привет, лорд-камерхере!

	__ЛОРД-КАМЕРХЕРЪТ__
				И на вас
	привет, милорди!

	__СЪФЪК__
			Как е господарят?

	__ЛОРД-КАМЕРХЕРЪТ__
	Оставих го във стаята му сам,
	замислен и угрижен.

	__НОРФЪК__
			От какво?

	__ЛОРД-КАМЕРХЕРЪТ__
	Това, че взел е за жена снаха си,
	обсажда мисълта му.

	__СЪФЪК__ _(настрани)_
			Аз пък мисля,
	че обсаден е той от мисълта
	за друга дама!

	__НОРФЪК__
			Да, това е тъй.
	И туй е работа на кардинала!
	Тоз крал във расо, като старши син
	на сляпата Фортуна, си играе
	да ни върти на свойто колело.
	Но господарят ще прозре във него
	кога да е!

	__СЪФЪК__
			Дано, защото инак
	във себе си той няма да прозре!

	__НОРФЪК__
	И как благочестиво и усърдно
	извършва всичко! След като разкъса
	съюза ни със император Карл,
	драг племенник на нашата кралица,
	промъкнал се под кожата на краля,
	сега в ума му сее страхове,
	тревоги, угризения, заплахи,
	все свързани със неговия брак,
	и като средство срещу тези мъки
	съветва го да скъса свойта връзка
	със таз, която като дивен накит
	сияе вече двадесет години
	на неговата гръд и не загуби
	ни лъч от своя блясък, с таз, която
	обича го със ангелска любов,
	да, с таз, която ще го благославя
	и след като стовари върху нея
	тоз страшен удар! Е, нима не действа
	благочестиво святият отец?

	__ЛОРД-КАМЕРХЕРЪТ__
	Небето да ме пази от такива
	съветници! Наистина за туй
	говорят всички тук. Във двора няма
	език да не разнася тази новост,
	сърце — да не въздиша, щом я чуе!
	И всеки, който дръзне да потърси
	причината за всичко туй, я вижда
	в сестрата на французкия владетел*16.
	[*16 _„… сестрата на Французкия владетел“_ — става дума за сестрата на Франсоа I, дукеса Д’Алансон, за която Уулзи искал да ожени краля (вж. д. III, сц. 2).]
	О, някой ден небето ще отвори
	очите на крал Хенри, толкоз дълго
	затворени за тоя нагъл поп!

	__СЪФЪК__
	И ще свали ярема му от нас!

	__НОРФЪК__
	Да, трябва пламенно да молим Бога
	да ни спаси от него, инак скоро
	тоз властолюбец ще ни понижи
	от перове във пажове! Куп глина
	пред него всички титли са и той
	като грънчар ни вае, както ще!

	__СЪФЪК__
	За себе си, милорди, тъй ще кажа:
	не го обичам и не се страхувам
	от него никак! Ранга си дължа
	не нему и без него ще го нося
	по волята на краля. Дали той
	ще ме проклина, или благославя,
	е все едно за мене. Празни думи!
	Познавам го добре и го оставям
	на оня, който му е вдъхнал гордост:
	за папата говоря!

	__НОРФЪК__
			Нека влезем
	при тъжния си крал и отвлечем
	ума му от безрадостните мисли!
	Ще дойдете ли с нас, милорд?

	__ЛОРД-КАМЕРХЕРЪТ__
				Не мога,
	той сам ме прати другаде. При туй
	моментът ми се струва зле избран.
	Довиждане!

	__НОРФЪК__
			Довиждане, милорд!

N	Лорд-камерхерът излиза. Завесата в дъното се отваря и разкрива Краля, четящ, в лошо настроение.

	__СЪФЪК__
	Да, мрачен е и явно в тежък смут.

	__КРАЛЯТ__
	Ха! Кой е там?

	__НОРФЪК__
			Дано не е и гневен!

	__КРАЛЯТ__
	Повтарям: кой нахълтва — ха! — тъй дръзко
	в самотния ми размисъл? Ха! Питам!
	Не знаете ли кой съм?

	__НОРФЪК__
				Знаем, сир,
	че вий сте оня, който милостиво
	прощава всяка грешка, стига в нея
	да няма злоумисъл. Своя дълг
	престъпихме, защото ни е нужно
	да чуем волята ви по въпрос
	от неотложна важност.

	__КРАЛЯТ__
				Дръзки думи!
	Махнете се! И друг път да ви няма
	извън определеното ви време!
	Ха! Мислите си, че това е час
	за мирски занимания?
N	Влизат Уулзи и Кампейус.
				А, Уулзи!
	Мой драги кардинале, който носиш
	успокоение на своя крал,
	балсам за изтерзаната му съвест!…
N	Към Кампейус.
	Добре дошли във нашата държава,
	достопочтени и премъдри сър.
	На вашите услуги сме и тя,
	и ние лично.
N	Към Уулзи.
			Вам, милорд, възлагам
	да не излезе кралят ви човек
	на празните слова.

	__УУЛЗИ__
			Не е било, сър.
	Ще ни отпуснете ли кратък час
	за разговор?

	__КРАЛЯТ__ _(към Норфък и Съфък)_
			Махнете се! Зает съм!

	__НОРФЪК__ _(настрани, към Съфък)_
	И този поп не бил надменен!

	__СЪФЪК__ _(настрани, към Норфък)_
				Никак!
	Не бих и срещу поста му приел
	да имам толкова от този грях!
	Но туй ще трае кратко.

	__НОРФЪК__ _(настрани, към Съфък)_
			Ако не,
	аз няма да изтрая!

	__СЪФЪК__ _(настрани, към Норфък)_
			И аз също!

N	Излиза заедно с Норфък.

	__УУЛЗИ__
	Кралю, вий пример дадохте за мъдрост
	на другите крале, когато сам
	отнесохте душевния си спор
	в съда на християнската ни църква.
	Сега кой може да ви порицае?
	Чия ненавист може да ви стигне?
	Макар и кръвно свързани със нея,
	испанците, ако са малко честни,
	ще трябва да признаят, че съдът ни
	е бил и справедлив, и благороден.
	Отците в християнските държави
	(говоря за начетените) имат
	свободен глас и римската ни църква,
	която кърми всички ни с премъдрост,
	във отговор на личната ви просба
	ви праща като говорител свой
	тоз учен книжник, кардинал Кампейус,
	когото аз щастлив съм да представя
	за втори път на вашата особа.

	__КРАЛЯТ__
	Която е щастлива втори път
	да го прегърне със „добре дошли“!
	Благодаря на римския конклав*17
	[*17 _Конклав_ — съвет на католическите кардинали, възглавяван от папата.]
	за туй, че обичта му ми изпраща
	такъв човек, какъвто съм очаквал.

	__КАМПЕЙУС__
	Ваше величество е тъй преливащ
	от благородство, че внушава обич
	у всички чуждоземни. Приемете
	мандата ми, по силата на който…
N	Към Уулзи.
	… вий, Йоркски кардинале, сте посочен
	наравно с мен, служителя на Рим,
	за съдник безпристрастен по въпроса,
	известен вам.

	__КРАЛЯТ__
			Двамина справедливци!
	Кралицата ще бъде незабавно
	осведомена за това, което
	ви е довело. Де е Гардинър?

	__УУЛЗИ__
	Кралю, вий винаги сте я обичал
	и знам, не ще откажете на нея
	защитата на правници, която
	полага се и на жени със ранг
	под нейния.

	__КРАЛЯТ__
			Да ме накаже Господ,
	ако постъпя инак! Тя ще има
	от най-добрите; и ще наградя
	най-умния сред тях. Любезни Уулзи,
	викнете новия ми секретар!
	Тоз Гардинър ще се окаже май
	човек на място.

N	Уулзи излиза и се връща заедно с Гардинър.

	__УУЛЗИ__ _(настрани към Гардинър)_
	Добра сполука! Дайте си ръката!
	Ще служите на краля!

	__ГАРДИНЪР__ _(настрани към Уулзи)_
			За да бъда
	слуга на този, който ме издигна.

	__КРАЛЯТ__
	Елате, Гардинър!

N	Двамата се разхождат, шепнейки си.

	__КАМПЕЙУС__
	Лорд Йорк, предшественикът на тогова,
	не се ли е наричал доктор Пейс?

	__УУЛЗИ__
	Да, точно тъй.

	__КАМПЕЙУС__
			И учен с име?

	__УУЛЗИ__
					Да.

	__КАМПЕЙУС__
	Тогава знайте, че за вас се носи
	пренеприятен слух.

	__УУЛЗИ__
			За мен? Какъв?

	__КАМПЕЙУС__
	Говорят, че завиждайки му силно
	и опасявайки се да не би,
	бидейки честен, да напредне в двора,
	сте го държали в странство, докато
	горкият се побъркал и умрял.

	__УУЛЗИ__
	За него да е царството небесно!
	А живите, които знаят много,
	за тях ще се намери друго място!
	Той беше луд, защото непременно
	държеше да е честен. Но тоз тук
	е умен и ще следва мойта воля;
	ако не беше тъй, не бих го пуснал
	до себе си. Не сме родени, братко,
	простаци да ни хващат под ръка!

	__КРАЛЯТ__
	… Учтиво съобщете й го значи.
N	Гардинър излиза.
	Най-подходящо място за такова
	стечение на учени аз смятам
	„Блакфрайърс“*18. Значи там ще се намерим.
	[*18 _„Блакфрайърс“_ — манастир на доминиканците (черните братя) в Лондон.]
	Вий, драги Уулзи, ще осигурите
	удобства в манастира. О, милорд,
	ужасно тежко е, когато мъж
	в разцвета си напуска така сладка
	другарка по легло! Но съвест, съвест,
	ти тъй си строга, че какво да правя,
	уви, принуден съм да я оставя!

N	Излизат.


>>	Трета сцена

N	Преддверие в покоите на кралицата.
N	Влизат Ана Болийн и възрастна Придворна дама.

	__АНА__
	… Не, не и туй! Гнети ме мисълта,
	че след като живяла е тъй дълго
	със негово величество и има
	сърце така невинно, та зла дума
	до днес за нея да не съм дочула
	(в живота си, кълна се, тя изобщо
	не знае що е зло!), след толкоз много
	години на престола, ден след ден
	все по-сияеща в разкош и блясък,
	с които е стократно по-горчиво
	да се простиш, отколкото е сладко,
	когато ги изпитваш първи път,
	след всичко туй да й покаже пътя —
	о, туй е тъй ужасно, че дори
	чудовище да си, ще я пожалиш!

	__ДАМАТА__
	Дори и най-коравите сърца
	разтапят се за нея!

	__АНА__
			Боже мой!
	По-хубаво е да не бе узнала
	величието! Вярно, то е земно,
	ала когато злобната Фортуна
	разделя ни от него, тъй боли,
	като раздялата на дух от тяло!

	__ДАМАТА__
	Горката! Пак ще стане чужденка
	в страната ни!

	__АНА__
			И затова е двойно
	за съжаление! Ах, по-добре е
	да си от нисък род и да живееш
	сред простолюдието, но в доволство,
	отколкото да носиш бляскав траур
	и златна скръб!

	__ДАМАТА__
			Човек е най-богат,
	когато стига му, каквото има.

	__АНА__
	В честта си се кълна, не бих желала
	да съм кралица!

	__ДАМАТА__
			А пък аз честта си
	бих дала, за да стана! И вий също
	я бихте дали, мила лицемерко.
	Вий одарена сте със всички женски
	черти и прелести и няма как
	да нямате сърцето на жена,
	което винаги се е стремяло
	към власт и към величие — неща,
	ако говорим честно, не тъй лоши
	и за които (колкото и много
	да се преструвате) ще се намери
	местенце във моминската ви съвест
	от кожичка на яре, ако малко
	я поразпънете!

	__АНА__
			Не, честна дума!

	__ДАМАТА__
	Да, честна, честна! Та не ви се ще
	да седнете на трона?

	__АНА__
			Не, за всички
	богатства под небето!

	__ДАМАТА__
			Много странно.
	Пък аз бих седнала, макар и стара,
	за три пробити пенса! А дукеса?
	Дали ще можете да издържите
	тоз тежък сан?

	__АНА__
			Не бих могла и него!

	__ДАМАТА__
	Е, много крехка сте! Да слезем още.
	Ако красиво графче ви положи
	във скута своя титул, вий навярно
	ще му откажете — нали ще трябва
	да се поизчервим?… Е, щом и графът
	за кръста ви е тежък, с тоя кръст
	не можете зачена.

	__АНА__
			Какви думи!
	Повтарям, не бих станала кралица
	за цялата земя.

	__ДАМАТА__
			Пък аз си мисля,
	че и за малка Англия охотно
	поели бихте кралското кълбо.
	Аз бих го сторила за някой див
	Карнарвоншир*19, да би бил кралство той…
	[*19 _Карнарвоншир_ — гориста и неплодородна област в Уелс.]
	Но някой иде.

N	Влиза Лорд-камерхерът.

	__ЛОРД-КАМЕРХЕРЪТ__
	Привет на дамите! Какво се плаща
	за тайната на вашата беседа?

	__АНА__
	Тя даже и въпроса ви не струва —
	оплаквахме кралицата си, сър.

	__ЛОРД-КАМЕРХЕРЪТ__
	Занятие, напълно подходящо
	за благородни дами. Всичко, вярвам,
	ще има добър край.

	__АНА__
			Ах, чул ви Господ!

	__ЛОРД-КАМЕРХЕРЪТ__
	Вий явно милозлива сте, а той
	дарява с благослова си такива
	създания. За да ви уверя,
	че искрено говоря и че горе
	отчетени са вашите достойнства,
	аз моля да приемете привета
	на негово величество и с него
	честта да се наричате от днес
	маркиза Пембрук; към която титла
	високата му милост ви прибавя
	хиляда фунта ежегодна рента
	от себе си.

	__АНА__
			Не зная с какво мога
	да му докажа своето покорство.
	Това, което имам, е по-малко
	от нищото. Със нищо осветени
	не са молитвите ми, нищо няма
	и в мойте пожелания, които
	са само думи, но освен тез бедни
	слова и пожелания аз нямам
	богатства други. Моля ваша милост
	да отнесете моето покорство
	на руменееща от срам слугиня
	до негово величество, комуто
	желая власт и здраве.

	__ЛОРД-КАМЕРХЕРЪТ__
			Драга лейди,
	щастлив ще съм да затвърдя у краля
	високото му мнение за вас…
N	Настрани.
	Добре я виждам: чар и добродетел
	така чудесно са споени в нея,
	че са пленили краля ни! Кой знае,
	от нея може би ще се получи
	брилянт, от който някой ден тоз остров
	ще засияе цял*20!… Прекрасна лейди,
	[*20 _„… брилянт, от който… засияе цял!“_ — намек за кралица Елизабет I, която именно била дъщеря на Хенри VIII и Ана Болийн.]
	ще съобщя на нашия владетел,
	че съм беседвал с вас.

	__АНА__
			Благодаря ви.

N	Лорд-камерхерът излиза.

	__ДАМАТА__
	На, ето! Така стават! Да се чудиш!
	Шестнадесет години прося в двора
	и все съм тъй, с протегната ръка:
	ту „много рано“, ту пък „много късно“,
	все не улучвам сгодния момент
	да си издействам нещо. А пък вие,
	от вчера тук, със жълта човка още —
	ах, кой ме насади на таз Фортуна! —
	преди да сте отворили уста,
	и ви нахраниха!

	__АНА__
			И аз се чудя!

	__ДАМАТА__
	Как няма! И какъв му е вкусът?
	На бас се ловя, че не е горчиво!
	А имаше една придворна дама,
	която не желаеше да става
	кралица срещу всичките богатства
	на Индия! Дали ви е позната?

	__АНА__
	Не се шегувайте!

	__ДАМАТА__
			Да бях на вас,
	бих литнала в небето по-високо
	от чучулигите! Маркиза Пембрук!
	Хиляда фунта рента! Само тъй
	от уважение, без нищо друго
	срещу това? И ще последват още:
	на почестите шлейфът е по-дълъг
	от предницата им. Сега изглежда
	ще издържите титлата „дукеса“,
	по-силна май се чувствате.

	__АНА__
				Госпожо,
	правете си забава, но недейте
	намесва мене! Жива да не съм,
	ако таз вест вълнува мойта кръв
	ей толкова! Когато си представя
	какво ще следва!… Нашата кралица
	е безутешна, а пък ние двете
	забравихме за нея! И ви моля,
	недейте й разказва за нещата,
	които чухте тук.

	__ДАМАТА__
			И таз добра!

N	Излизат.


>>	Четвърта сцена

N	Зала в манастира „Блакфрайърс“.
N	Звуци на тръби и рогове. Влизат двама Пристави с къси сребърни жезли; след тях двама Писари с тоги на доктори по право; след тях — сам — Кентърбърийският архиепископ, след него — Линкънският, Илийският, Рочестърският и Сент-Асафският епископи и след тях — на известно разстояние — Благородник, носещ торбата с канцлерския печат и шапката на кардинала; след него двама Свещеници със сребърни кръстове; след тях — Грифит, гологлав и придружен от Сержант, носещ сребърен боздуган; след тях — двама Благородници, носещи два сребърни стълба; след тях, един до друг, Уулзи и Кампейус, следвани от други двама Благородници, носещи меч и боздуган.
N	Влиза Кралят. Той сяда под кралския балдахин. Двамата кардинали заемат съдийските кресла в подножието на трона. Влиза Кралица Катерина и сяда на разстояние от краля. Епископите заемат места от двете страни на съда. Под тях сядат писарите, зад тях — благородниците. Останалите от свитите се нареждат в двата края на сцената.

	__УУЛЗИ__
	Да се изиска тишина за прочит
	на пълномощните писма от Рим!

	__КРАЛЯТ__
	Защо е нужно? Те са разгласени
	и тяхната законност е безспорна.
	Пестете време!

	__УУЛЗИ__
			Тъй да е. Започвай!

	__ПИСАР__
	Провъзгласи: „Хенри, крал на Англия, яви се пред съда!“

	__ГЛАШАТАЙ__
	Хенри, крал на Англия, яви се пред съда!

	__КРАЛЯТ__
	Тук съм.

	__ПИСАР__
	Провъзгласи: „Катерина, кралица на Англия, яви се пред съда!“

	__ГЛАШАТАЙ__
	Катерина, кралица на Англия, яви се пред съда!

N	Кралицата не отговаря, става, минава пред съдиите, приближава се до краля и коленичи пред него.

	__КРАЛИЦА КАТЕРИНА__
	Кралю, аз моля ви да ми дадете
	от мен заслужената справедливост
	и милостив да бъдете към мене,
	нещастната жена и чужденката,
	родена вън от вашите предели,
	която тук не може да разчита
	на безпристрастен съд и справедливо
	съчувствие във хода на процеса.
	Кажете, сър, с какво, кога и как
	съм ви обидила? Кога съм дала
	с постъпка лоша повод на мъжа си
	да бъде недоволен, та така
	от себе си отхвърляте ме вие
	и ме лишавате от свойта милост?
	Бог вижда, винаги съм ви била
	съпруга вярна, скромна и послушна,
	готова винаги да се нагажда
	към волята ви, винаги във страх,
	че може с нещо да ви досади,
	следяща израза ви постоянно,
	ту весела, ту тъжна според туй,
	как бяхте вий настроен. Ах, кога,
	в кой ден, в кой час било е да съм влязла
	в противоречие със вашта воля;
	тя моя да не стане? И кого
	от вашите приятели не съм
	посрещнала с любов дори когато
	е бил противник мой? С кого от мойте
	приятели, навлякъл си гнева ви,
	съм продължила да дружа — къде ти! —
	не съм го отстранила незабавно
	от себе си? Спомнете си, кралю,
	че все тъй предано съм ви съпруга
	от двадесет години и че Бог
	благослови ме при това със много
	деца от вас! За цялото туй време
	ако посочите ми — но с подкрепа
	на доказателства! — едничко нещо,
	засягащо честта ми, верността ми
	към брачната ни връзка, почитта ми
	към святата ви личност, нека бъда
	отритната от вашата нога
	във Божието име, нека всички
	врати пред мен се хлопнат със погнуса
	и нека най-безжалостният съд
	ме съди като грешница! Кралю,
	спомнете си, че вашият баща
	бе считан крал благоразумен, мъдър,
	със рядко здравомислие; а моят —
	крал Фердинанд Испански — беше също
	прославян като най-сияен ум
	сред многото крале, които помни
	страната му от дълъг низ години.
	Не можете отрече, че те сбраха
	на времето съвет от мъдри хора —
	за да обсъди брака ни, и той
	призна го за законен. Затова
	аз моля, сир, да ми дадете време
	да бъда посъветвана от свойте
	приятели в Испания, които
	ще моля за напътствие веднага.
	Ако ли не, във Божието име,
	по вашему да бъде!

	__УУЛЗИ__
			Вий, госпожо,
	тук имате — сама сте ги избрали —
	тез мъдри, достопочтени отци,
	прочути със начетеност и честност —
	да, първите в страната! — на които
	е поверена вашата защита.
	И затова аз считам, че добре е
	на делото да бъде даден ход,
	за да спестим на вас излишни мъки
	и да намерим цяр за съвестта
	на краля ни.

	__КАМПЕЙУС__
			Аз смятам тези думи
	за правилни и затова, госпожо,
	уместно е съдът да продължи
	и чуе спорещите две страни
	със доводите им.

	__КРАЛИЦА КАТЕРИНА__
			Лорд-кардинале,
	изслушайте ме!

	__УУЛЗИ__
			Да, госпожо.

	__КРАЛИЦА КАТЕРИНА__
				Сър,
	на път съм да заплача, но понеже
	си спомням, че кралица съм — или
	ако това било е дълъг сън,
	че кралска дъщеря съм, това зная! —
	то ще превърна сълзите си в искри…

	__УУЛЗИ__
	Бъдете търпелива!

	__КРАЛИЦА КАТЕРИНА__
			Непременно,
	когато вие станете смирен!…
	Не, не! Сега! Защото инак Господ
	ще ме накаже! Аз съм убедена
	(от много факти), че сте мой противник,
	и затова отказвам, не приемам
	да бъдете мой съдник! Вий, не друг,
	да, вий раздухахте пожара, който
	ме раздели от краля ми — дано
	Господнята роса го угаси! —
	затуй повтарям, че от дън душа
	отказвам, да, не ща да ви приема,
	отвод ви правя като съдия,
	на вас — повтарям, — който сте мой враг
	и сте далеч от туй да сте приятел
	на истината!

	__УУЛЗИ__
			Вярвайте, госпожо,
	че тези ваши думи не прилягат
	на вас, която винаги били сте
	за милостта и давали сте пример
	за благородство и за ум, надхвърлящ
	равнището на слабия ви пол.
	Госпожо, вий извършвате към мен
	несправедливост! Аз не съм ви враг
	и никакво пристрастие не храня
	към вас или към другиго. Това,
	което съм извършил и ще върша,
	го върша с пълномощие, което
	ми даде кардиналският конклав
	на Римската ни църква. Вий твърдите,
	че съм раздухвал някакъв пожар.
	Отхвърлям обвинението! Кралят
	присъства тук и ако той би знаел,
	че думите ми противоречат
	на действията ми, о, как могъл би
	да ме рани за моята лъжливост,
	да, тъй дълбоко, както вий, мадам,
	за мойта истинност ме наранихте!
	Но ако той ме знае незасегнат
	от обвиненията, то ще знае,
	че съм ранен от вашите обиди
	и че е негов дълг да ме лекува,
	като очисти вас от тези мисли;
	затуй, преди намесата му, аз
	ви умолявам да се отречете
	от тях в душата си и вече тъй
	да не говорите!

	__КРАЛИЦА КАТЕРИНА__
			Милорд, милорд,
	аз съм една жена обикновена,
	неука и безсилна да се боря
	със вашта хитрост. Вий сте мек и хрисим
	и своите призвание и сан
	укрепвате успешно с тази външност
	на мека хрисимост, но във сърцето
	сте цял натъпкан с горделивост, злоба
	и арогантност! Вие, подпомогнат
	от щастието и от добрината
	на негово величество, без труд
	се изкатерихте от низините
	догоре, дето всички големци
	са ваши подчинени, и словата,
	изречени от вас, като слуги
	веднага изпълняват всяко нещо,
	възложено на тях; но аз ви казвам:
	вам по е мила личната ви чест,
	отколкото духовната ви служба,
	и заявявам, че не съм съгласна
	да бъдете мой съдник, и отправям
	молба към папата да вземе лично
	въпроса ми във своите ръце
	и да ме съди той!

N	Покланя се пред краля и тръгва да излезе.

	__КАМПЕЙУС__
	Кралицата показва непокорство
	пред правосъдието и нанася
	обида на съда, като отрича
	правата му. Това не е добро.
	Излиза си.

	__КРАЛЯТ__
			Викнете я отново!

	__ГЛАШАТАЯТ__
	Катерина, кралица на Англия, явете се пред съда!

	__ГРИФИТ__
	Госпожо, викат ви!

	__КРАЛИЦА КАТЕРИНА__
			Вас кой ви пита?
	Вървете, моля! Като викнат вас,
	върнете се, щом искате! О, Боже!
	Не мога вече да се овладея!
	Вървете, казах, няма да остана
	и няма вече да се появя
	в съдилищата им!

N	Излиза, следвана от Свитата си.

	__КРАЛЯТ__
			Иди си, Кейт!
	И нека никой вяра да не дава
	на този, който каже, че жена му
	е по-добра от тебе! Ти със свойте
	чаровна нежност, уравновесеност,
	смиреност на светица, мила кротост,
	умение с покорство да изискваш —
	ако със този наниз от достойнства
	могъл бих да изчерпя твоя образ —
	създадена си, драга, за да бъдеш
	кралица на кралиците!… Да, тя е
	от благородна кръв и ни веднъж
	не е изменяла на нея в свойто
	държание със мене!

	__УУЛЗИ__
			Господарю,
	смирено умолявам ви — понеже,
	бидейки тук завързан и ограбен,
	е редно тук да бъда пак отвързан,
	макар и не веднага, и напълно
	обезщетен — да заявите ясно
	пред всички тук дали кога да е
	зачеквал съм пред вас въпроса, който
	разглеждате; дали съм ви внушавал
	какви да е съмнения по него?
	Или съм казвал за жена ви нещо,
	което да не буди благодарност
	за нея към небето; произнесъл
	едно-едничко слово във вреда
	на днешния й сан или обидно
	за благата й личност?

	__КРАЛЯТ__
			Кардинале,
	вий нямате вина! Да, кралска дума,
	изцяло оправдан сте. Не е нужно
	да ви напомням, че във моя двор
	вий имате не малко врагове,
	незнаещи защо са ви такива,
	ала които като селски псета
	разлайват се взаимно. Убеден съм,
	че нашата кралица е била
	надъхана от тях. Оневинен сте.
	Но може би ви трябва още? Ето:
	вий винаги сте искали да бъде
	забравен тоз въпрос, при туй не само
	не сте го сам раздухвали, но често
	сте пречели да бъде той поставен
	на дневен ред!… И тъй, по тази точка
	лорд-кардиналът е напълно чист.
	Сега ми дайте свойте слух и време,
	за да узнаете какви мотиви
	въздействаха над мен. Започна с туй,
	че съвестта ми най-напред получи
	едно убождане, един смъдеж,
	една несигурност във резултат
	на думите, които ми подхвърли
	Байонският епископ, натоварен
	като посланик френски да обсъжда
	женитбата на дъщеря ми Мери
	със дука Д’Орлеан. Когато вече
	въпросът бе напреднал, той поиска
	(говоря за епископа) отсрочка,
	за да запитал краля си относно
	законността на нашта дъщеря
	във връзка със това, че бил съм в брак
	с вдовицата на брат си. Този повод
	до дъното разтърси съвестта ми,
	прободе я, направи в нея пробив —
	така широк, че рой смутени мисли
	нахълтаха през него. Най-напред,
	видял се вън от Божията милост,
	реших, че зарад мен небето прави
	утробата на моята жена
	да бъде за заченатите мъжки
	тъй животворна, колкото е гробът
	за мъртвия; защото те или
	се раждаха безжизнени от нея,
	или умираха след кратко време,
	едва поели въздух. След това
	помислих, че небето ме осъжда
	да няма кралството ми, тъй достойно
	за най-добър наследник, този дар
	от краля си. Тогава си представих
	каква опасност би го застрашила
	при тази липса на потомство кралско
	и от това сърцето ми се сгърчи
	във остра болка; тъй, на дрейф понесен
	сред бурното море на съвестта си,
	аз руля завъртях във таз посока,
	която тук ни сбра. Със други думи,
	реших да търся цяр за свойта съвест —
	тогава тежко болна, а и днес
	не още оздравяла — в мъдростта
	на най-известните у нас отци
	и правници. Отнесох най-напред
	въпроса си до вас, мой лорде Линкън,
	и помните ли как димях от пот,
	когато го поставях?

	__ЛИНКЪНСКИЯТ ЕПИСКОП__
			Помня, сър.

	__КРАЛЯТ__
	Говорих дълго. Вий кажете колко
	спокойствие ми вдъхнахте!

	__ЛИНКЪНСКИЯТ ЕПИСКОП__
				Кралю,
	със ваше разрешение, отпърво
	въпросът тъй ме стресна с важността си
	и страшните си следствия, че аз
	поколебах се да ви дам съвет
	да действате по-смело и помолих
	ваше величество да следва пътя,
	събрал ни тук.

	__КРАЛЯТ__
			Подир това отнесох
	въпроса си до вас, лорд Кентърбъри,
	и вий ми разрешихте, преподобни,
	да свикам тоя съд. До всеки тук
	аз предварително съм се допитал
	и вашите съгласия държа
	със подпис и печат. И затова
	приканвам ви да продължим, защото
	не хладина към благата особа
	на нашата кралица, а единствен
	болезненият шип на тез причини,
	които ви изтъкнах преди малко,
	подтиква ме. Вий само обявете
	законен брака ни и ние, Хенри,
	в живота си и в своя трон кълнем се,
	със радост ще изминем своя век
	до Катерина, нашата кралица,
	най-дивното създание, което
	познава тоя свят!

	__КАМПЕЙУС__
			Кралю, понеже
	кралицата отсъствува, предлагам
	съдът да се отложи и насрочи
	за по-далечен ден. А дотогава
	ще трябва настойчиво да й бъде
	внушено да отдръпне свойта просба
	до негово светейшество.

	__КРАЛЯТ__ _(настрани)_
				Усещам,
	че тези кардинали ме разтакат.
	Омразни ми са всички тия хитри
	игри на Рим. Върни се, мой любими,
	дълбокоучени и верни Кранмър!
	Покоят ми със теб ще се завърне!…
	Вдигнете заседанието!… Казах,
	да тръгваме!

N	Излизат в реда, в който са влезли.


>	Трето действие
>>	Първа сцена

N	Лондон. В покоите на кралицата.
N	Влизат Кралица Катерина и Прислужнички, които се занимават с шиене.

	__КРАЛИЦА КАТЕРИНА__
	Момиче, вземи лютнята! Усещам
	духа си тъжен и изпълнен с грижи.
	Развей ги с песен!… Вие прекратете
	за малко свойта работа!

	__ПЕСЕН__
		„Чул Орфеевата лира,
		стихвал някога всемира,
		от чаровна мощ обзет;
		млъквали във миг горите,
		скланяли чела скалите,
		пролет цъфвала навред.
		В плен на нейната магия
		даже морската стихия
		свеждала разпенен гръб.
		Музиката за сърцето
		е вълшебство, от което
		в миг заспиват гнет и скръб!“

N	Влиза Благородник.

	__КРАЛИЦА КАТЕРИНА__
	Кажете! Какво има?

	__БЛАГОРОДНИКЪТ__
			Господарко,
	двамината високи кардинали
	ви чакат вън.

	__КРАЛИЦА КАТЕРИНА__
			За да говорят с мен?

	__БЛАГОРОДНИКЪТ__
	Така помолиха да ви доложа.

	__КРАЛИЦА КАТЕРИНА__
	Тогава нека влязат!
N	Благородникът излиза.
			Какво могат
	да искат от една жена в немилост
	и без закрила? Като си помисля,
	туй тяхно идване не ми харесва.
	Би трябвало да бъдат те добри
	и туй, което вършат — благочестно,
	ала качулката монах не прави…

N	Влизат Уулзи и Кампейус.

	__УУЛЗИ__
	Желаем мир на ваша кралска милост!

	__КРАЛИЦА КАТЕРИНА__
	Заварвате ме, драги господа,
	заета в шиене, понеже искам
	да срещна и най-лошото готова.
	Как мога да ви бъда във услуга?

	__УУЛЗИ__
	Ако на ваша милост е угодно,
	да идем в друга стая, във която
	ще ви изложим пълната причина
	на свойто посещение.

	__КРАЛИЦА КАТЕРИНА__
				Защо?
	Не съм извършила до днеска нищо —
	заклевам се! — което да ме кара
	да търся ъглите. Аз бих желала
	да могат повече жени да кажат
	тез думи с чиста съвест като мен.
	Не ме засяга — и в това поне
	съм по-щастлива от мнозина други, —
	че щели са делата ми да бъдат
	обсъждани от хорските езици,
	оглеждани от хорските очи
	със завист и омраза — нали зная,
	че съм живяла чисто! Ако тук сте,
	да ме разпитвате като съпруга,
	то истината действа на открито —
	разпитвайте!

	__УУЛЗИ__
	Tanta est erga te mentis integritas, regina serenissima…*21
	[*21 _„… Tanta est erga te mentis integritas, regina serenissima“_ (лат.) — така непредубедена е мисълта ни към теб, височайша кралице.]

	__КРАЛИЦА КАТЕРИНА__
	Не, моля, не латински! Чак дотам
	не съм била ленива ученичка,
	че да не зная говора, сред който
	живяла съм до днес. На чужд език
	не е изключено да стана чужда
	и подозрителна за който слуша.
	Английски да говорим! Тука има
	две-три жени, които ще ви бъдат
	признателни да чуят вярна дума
	за своята злочеста господарка.
	Повярвайте, почтени кардинали,
	над мене е извършена неправда —
	дори и най-големият ми грях,
	уверена съм, би могъл да бъде
	простен и на английски!

	__УУЛЗИ__
				Господарко,
	прискърбно е, че вашият слуга
	при своята безкористност могъл е
	(при туй след толкоз дълга вярна служба
	на краля и на вас) да породи
	тъй тежки подозрения, когато
	пристъпва с честна мисъл. Ний сме тук
	не с обвинения да позорим
	честта ви, благославяна от всички,
	и не за да ви хвърляме във мъка,
	каквато вий си имате премного,
	а само за да чуем мисълта ви
	и ви изложим своите разумни
	съображения на честни хора,
	желаещи доброто ви.

	__КАМПЕЙУС__
			Госпожо,
	архиепископът на Йорк, подтикван
	от своите природно благородство,
	покорство и усърдие към вас —
	забравяйки като добър човек
	обидите, които ваша милост
	нанесе (а пък те не бяха леки!)
	на правдата и него, ви предлага —
	със мене заедно — във знак на мир,
	да ви услужи…

	__КРАЛИЦА КАТЕРИНА__
			… и ме предаде!
	На двама ви, почтени господа,
	благодаря за благата ви воля.
	Говорите слова на честни хора —
	дано и се окажете такива! —
	но как в момента отговор да дам
	на тоз въпрос, засягащ тъй отблизо
	честта ми и живота ми, ей Богу,
	със своя беден ум, и то пред толкоз
	внушителни, дълбокомъдри хора,
	не зная, честна дума! Господ вижда,
	седях над женска работа със свойте
	момичета, далеч от мисълта
	за толкоз важни гости и въпроси.
	Във името на туй, което бях —
	защото чувствам във последен пристъп
	величието си, — почтени хора,
	срок дайте ми сама да поразмисля,
	съвети да потърся! Аз жена съм
	без ни един приятел, без надежда…

	__УУЛЗИ__
	Госпожо, вие сте несправедлива
	към краля си. Вий имате безброй
	надежди и приятели.

	__КРАЛИЦА КАТЕРИНА__
			Безсилни
	да ми помогнат в Англия. Нима
	във таз страна могъл би англичанин —
	ако такъв, до безразсъдство храбър,
	намери се! — застанал срещу краля,
	да ми даде съвет, да заяви,
	че мой приятел е и да остане
	английски поданик! Не, всички тези,
	които взимат присърце скръбта ми
	и на които мога да разчитам,
	са другаде; те — както всичко друго,
	което ми е мило, господа —
	са в моята родина!

	__КАМПЕЙУС__
			Бих желал
	да чуете — оставила сръдните —
	съвета ми.

	__КРАЛИЦА КАТЕРИНА__
			Какъв е той, милорд?

	__КАМПЕЙУС__
	Поискайте закрилата на краля!
	Той благ и милостив е. Туй ще бъде
	от полза и за вас, и за честта ви,
	защото, ако в хода на процеса
	законът се окаже срещу вас,
	ще трябва да напуснете съда
	посрамена.

	__УУЛЗИ__
			Добър съвет, госпожо.

	__КРАЛИЦА КАТЕРИНА__
	Вий двама ме съветвате със цел
	да ме погубите! Нима това е
	съвет на християни! Срам за вас!
	Но горе има съдник, над когото
	кралете нямат власт!

	__КАМПЕЙУС__
			Мадам, в гнева си
	погрешно вий ни съдите.

	__КРАЛИЦА КАТЕРИНА__
				И двоен
	позор за вас! Аз смятах ви съсъди
	на добродетелите кардинални,
	а вий ще се окажете, боя се,
	пропити с кардинални грехове
	и лицемери! Как не се свените?
	Това ли е утехата ви, цярът,
	със който вий лекувате една
	жена, сама, без помощ и закрила,
	обсипвана със хули и насмешки?
	И половината от свойта мъка
	не ви желая — имам милост аз! —
	ала внимавайте, че утре може —
	мислете му, ви казвам! — мойто бреме
	над вас да се стовари!

	__УУЛЗИ__
			Туй е лудост!
	Доброто вий превръщате във зло!

	__КРАЛИЦА КАТЕРИНА__
	А вие мен — във нищо! Дано напаст
	ви сполети, учители лъжливи!
	Как искате (ако не сте лишени
	докрай от справедливост и от милост;
	и имате под тез църковни дрехи
	зрънце пастирски дух!) да поверя
	безсилното си право на тоз, който
	ме ненавижда, който ме изгони
	сега от ложето си и отдавна —
	от своята любов? Да, аз съм стара
	и свързана със него вече само
	от послушанието. Какво може
	да ме постигне повече? Да видим
	как вашата премъдрост ще измисли
	проклятие жестоко като туй!

	__КАМПЕЙУС__
	Страхът ви прави злото по-голямо.

	__КРАЛИЦА КАТЕРИНА__
	Не му ли бях тъй дълго (уви, трябва —
	щом добродетелите не намират
	застъпници — сама да се изтъквам!)
	жена добра и вярна, и която —
	не искам да се хваля със това —
	не е била петнена ни веднъж
	от подозрения? Затуй ли с нежност
	посрещах чувствата му всеки миг,
	поставях го в сърцето си след Бога,
	покорна бях му, да, боготворях го,
	почти пропусках своите молитви
	заради него, за да бъда днес
	възнаградена тъй? Не е добро!
	До мене поставете всяка друга
	съпруга предана, която нивга
	не е помисляла за друга радост,
	освен да дава радост на мъжа си,
	и аз към всички качества, които
	ще има тя, едно ще ви прибавя:
	дълготърпение!

	__УУЛЗИ__
			Госпожо, вие
	се отклонихте от добрата цел,
	която ний преследваме.

	__КРАЛИЦА КАТЕРИНА__
				Милорд,
	не смея да извърша грях пред Бога,
	като отхвърля самоволно сана,
	със който той ме свърза в брак. От краля
	смъртта едничка ще ме разведе!

	__УУЛЗИ__
	Изслушайте ме!

	__КРАЛИЦА КАТЕРИНА__
			Ах, защо ли стъпих
	на тоз английски остров! Защо слушах
	измамните ласкателства, които
	буят на него! Вашите лица
	са ангелски, но Господ един знае
	сърцата ви! Какво ще стане с мен?
	О, аз съм най-злочестата жена
	на тоя свят! Девойчета нещастни,
	какво слетя ви! Корабокрушенки
	сме аз и вий в това студено кралство,
	без милост, без надежда, без роднини,
	почти без гроб за мен! О, аз приличам
	на лилия, която е цъфтяла,
	царица на полето, а сега е
	предсмъртно клюмнала!

	__УУЛЗИ__
				Ако, госпожо,
	оставите се да ви убедим,
	че всичките ни помисли са честни,
	ще ви олекне. Помислете само:
	защо, мадам, ще ви желаем злото?
	По своите призвание и длъжност
	ний трябва да лекуваме скръбта,
	а не да я насаждаме. За Бога,
	мислете какво правите и как
	с това си поведение сама
	навреждате си, да, как вие с него
	съвсем ще отчуждите своя крал
	от себе си! Сърцата на князете
	обичат тъй покорството, че с нежност
	целуват го, а срещнат ли упорство,
	свирепи стават като морска буря.
	Аз знам, че имате спокоен дух
	и мек характер — виждайте във нас
	това, което — вярвайте ни — сме:
	приятели, слуги и миротворци!

	__КАМПЕЙУС__
	Ще видите, мадам, че сме такива!
	Несправедлива правят ви към нас
	тез женски страхове. Един висок
	и силен дух, какъвто ви е даден,
	отблъсва тез съмнения като
	подправена монета. Кралят храни
	любов към вас — недейте я загубва!
	А ние двамата, ако решите
	да ни дадете вяра, сме готови
	да ви помагаме със всички сили.

	__КРАЛИЦА КАТЕРИНА__
	Милорди, моля ви да ми простите!
	Ако била съм рязка, то помнете,
	че съм жена, която няма разум
	да отговаря, както се полага
	на личности тъй висши. Отнесете
	на негово величество привет:
	Сърцето ми той има и ще има,
	дорде съм жива, моите молитви.
	Елате, достопочтени отци,
	и дайте ми съвет. Сега ви моли
	една, която, плавайки насам,
	не смяташе да плаща трон със срам

N	Излизат.


>>	Втора сцена

N	Преддверие в покоите на краля.
N	Влизат Норфък, Съфък, Съри и Лорд-камерхерът.

	__НОРФЪК__
	Ако сега обедините свойте
	оплаквания и ги отстоите
	със дух и твърдост, кардиналът няма
	да устои на тях. Ако, обратно,
	пропуснете удобния момент,
	аз мога само да ви обещая
	обиди, по-жестоки от онези,
	които вече носите.

	__СЪРИ__
				Със радост
	ще поздравя най-малката възможност
	да му платя за туй, което стори
	на тъста ми*22!
	[*22 _„… на тъста ми“_ — става дума за дук Бъкингам, за чиято дъщеря Съри е женен. Вж. д. II, сц. 1.]

	__СЪФЪК__
			Кой знатен той не е
	обидил със презрение или
	поне не го е хладно пренебрегнал?
	Кога зачел е в някого — освен
	във себе си, разбира се — печата
	на благородството?

	__ЛОРД-КАМЕРХЕРЪТ__
			Милорде, вие
	мислете, както щете: какво той
	заслужил е от вас и мене, зная;
	но в туй, какво ний можем да му сторим,
	макар и случаят да е удобен,
	аз много се съмнявам. Докато
	до трона има той свободен достъп,
	недейте се опълчва срещу него,
	защото неговото слово действа
	с магична мощ над краля!

	__НОРФЪК__
				Не се бойте!
	Вълшебството му вече няма сила.
	До краля са достигнали неща,
	които със катрана си развалят
	меда на словото му. Той е свършен
	и няма път, по който да избяга
	от кралската немилост.

	__СЪРИ__
				Драги сър,
	щастлив ще бъда всеки час да чувам
	подобни вести!

	__НОРФЪК__
			Вярвайте ми, тъй е!
	Разкрили са се двойните му сметки
	в процеса по развода. Бих желал
	да видя всичките си врагове
	във положението, във което
	сега е той!

	__СЪРИ__
		А как са му прозрели
	в кроежите?

	__СЪФЪК__
		По странен начин.

	__СЪРИ__
				Как?

	__СЪФЪК__
	Писмото му до папата случайно
	попаднало под погледа на краля.
	Във него се съдържала молба
	до негово светейшество да спре
	процеса по развода, тъй като
	в обратен случай щяло да е зле,
	„понеже — пишел, — кралят ни е хлътнал
	в любов по някаква придворна дама
	на нашата кралица“.

	__СЪРИ__
	И кралят ни прочел е всичко туй?

	__СЪФЪК__
	От край до край!

	__СЪРИ__
			Дали ще му подейства?

	__СЪФЪК__
	От него той ще види в кардинала
	един хитрец, преследващ лични цели…
	Но този път хитрецът закъснял е
	и носи цяр на мъртвия, уви,
	защото кралят вече е венчан
	за лейди Ана.

	__СЪРИ__
			О, дано е вярно!

	__СЪФЪК__
	Ако от туй ще бъдете щастлив,
	бъдете вече: то е точно тъй!

	__СЪРИ__
	Дай Боже, щастие на този брак!

	__СЪФЪК__
	Амин, ще кажа аз!

	__НОРФЪК__
			И всички с вас!

	__СЪФЪК__
	Издадени са заповеди вече
	за коронацията. Но това
	е прясна новост и добре ще бъде
	да не достига някои уши.
	А дамата по външност и душа
	е рядко чудо. Аз дълбоко вярвам:
	над нашата страна ще слезе с нея
	такава благодат, че ще се помни
	за дълги времена!

	__СЪРИ__
			А ако кралят
	преглътне туй писмо на кардинала?

	__НОРФЪК__
	Не дай си Господи!

	__СЪФЪК__
			Не се плашете:
	и други стършели са забръмчали
	покрай носа му. Кардинал Кампейус,
	зарязал е процеса незавършен
	и отпътувал, без да се сбогува,
	за да съдействува във Рим на Уулзи
	пред папата. Щом кралят чу за туй,
	извика: „Ха!“, повярвайте!

	__ЛОРД-КАМЕРХЕРЪТ__
				Дай, Боже,
	да се ядоса двойно и извика:
	„Ха!“ два пъти по-силно!

	__НОРФЪК__
				Ами Кранмър
	кога ще се завърне?

	__СЪФЪК__
			Той чрез свойто
	становище по кралския развод
	се е завърнал вече и ведно
	със мнението на безброй духовни
	колегии от учени е дал
	спокойствие на краля. Тъй че, вярвам,
	тоз втори негов брак ще бъде скоро
	оповестен и новата съпруга —
	издигната до трона. Катерина
	ще се нарича вече не кралица,
	а вдовстваща съпруга на принц Артър*23.
	[*23 _„… принц Артър“_ — първи мъж на Катерина, брат на Хенри VIII.]

	__НОРФЪК__
	Изглежда този Крамър си го бива —
	той вложи доста труд по тоз въпрос
	на краля ни.

	__СЪФЪК__
			И скоро ще го видим
	архиепископ.

	__НОРФЪК__
			Да, тъй казват.

	__СЪФЪК__
					Тъй е.
N	Влизат Уулзи и Кромуел.
	Ха, кардиналът!

	__НОРФЪК__
			И какъв е мрачен!

	__УУЛЗИ__
	Пакетът, Кромуел, стигна ли до краля?

	__КРОМУЕЛ__
	Предадох му го в спалнята, милорд.

	__УУЛЗИ__
	А той отвори ли го?

	__КРОМУЕЛ__
			Да, веднага.
	И още първото писмо прочете
	с угрижен израз: явно бе, че то
	го кара да си мисли. Заповяда
	да се явите тука тази сутрин.

	__УУЛЗИ__
	Облечен ли е вече?

	__КРОМУЕЛ__
			Да, почти.

	__УУЛЗИ__
	Благодаря ти. Остави ме сам!

N	Кромуел излиза.

	__УУЛЗИ__ _(настрани)_
	Не друга, а дукеса Д’Алансон,
	сестрата на французкия владетел,
	ще вземе той! Не някаква си Ана!
	Не някаква Болийн! Не искам аз
	ни Ани, ни Болийни! Тук не стига
	едно приятно личице! Болийн!
	Дано получа само час по-скоро
	писмо от папата! Маркиза Пембрук!

	__НОРФЪК__
	Не е спокоен!

	__СЪФЪК__
			Чул е може би,
	че кралят точи своя гняв за него.

	__СЪРИ__
	Стори го, Боже, остър, както трябва,
	за твойта справедливост!

	__УУЛЗИ__ _(настрани)_
	Камериерка, дъщеря на рицар!
	Слугинята да стане господарка
	на господарката си? Ха! Кралица
	на своята кралица? Тази свещ
	не свети, както трябва. Ще я духна!
	Какво, че я познавам като блага
	и добродетелна, когато зная,
	че лютеранка е и вироглава
	и че не бива да се настани
	в гръдта на своенравния ни крал!
	Освен това и този еретик,
	не, архиеретик, тоз гаден Кранмър
	под кожата му влязъл е и станал
	оракул негов!

	__НОРФЪК__
			Нещо го ядосва!

	__СЪРИ__
	Дано такова е, че да разкъса
	сърдечните му струни!

	__СЪФЪК__
				Кралят! Кралят!

N	Влизат Кралят, четящ списък, и Лъвел.

	__КРАЛЯТ__
	Какво богатство е натрупал само!
	И колко харчи всеки ден при туй!
	Как става се така богат?… Милорди,
	да сте видели скоро кардинала?

	__НОРФЪК__
	Кралю, стояхме тук и дълго време
	го наблюдавахме. Особен смут
	обзел е мозъка му: хапе устни,
	след туй се стряска, спира се, пак тръгва,
	в земята вперва поглед, пръст поставя
	на слепоочие, в гръдта се блъска,
	заглежда се в луната и изобщо
	държа се крайно странно!

	__КРАЛЯТ__
				Да, изглежда
	в ума му има бунт: таз сутрин той
	ми прати плик с държавни документи
	за преглед. И какво открих, сред тях
	попаднало случайно? Таен опис
	на неговите ценности, изреждащ
	съсъди скъпи, драгоценни дрехи,
	покъщнина разкошна; със две думи,
	имущество, което, оценено,
	надхвърля допустимото за всеки
	наш поданик!

	__НОРФЪК__
			Това е Божа воля!
	Благ дух поставил го е сред книжата
	за ваше щастие!

	__КРАЛЯТ__
			Да бях уверен,
	че погледът му рее се в небето,
	прицелен във духовното, аз бих го
	оставил във покой; но се боя,
	че мислите му имат земни цели,
	незаслужаващи да са в обсега
	на неговия ум.

N	Сяда и шепне на Лъвел, който отива към кардинала и му казва нещо.

	__УУЛЗИ__ _(настрани)_
			Прости ми, Боже!…
	Небето да ви прати благодат,
	ваше величество!

	__КРАЛЯТ__
			Добри милорде,
	небесните богатства са тъй много
	в душата ви, че вероятно вие
	в момента правехте им мислен опис.
	Отдаден на занятия духовни,
	знам, вие не намирате миг време
	за земни сметки. Затова безспорно
	ви считам за небрежен домакин,
	но радвам се, че в този недостатък
	сте мой събрат.

	__УУЛЗИ__
			Добри ми господарю,
	от свойто време аз отдавам част
	на светия си дълг; заделям друга
	за таз държавна работа, която
	ми е възложена; освен това
	природата налага и на мен,
	бидейки крехък като всеки смъртен,
	поддържане на силите, което
	изисква час и друг.

	__КРАЛЯТ__
			Отлични думи!

	__УУЛЗИ__
	Да ми помогне Бог да действам тъй, че
	дорде съм жив, да бъдат в мисълта ви
	покриващи се моите дела
	със мойте думи!

	__КРАЛЯТ__
			Втори път отлични!
	А пък добрата дума е сама
	донейде добро дело. И все пак
	едно са думите, делата — друго.
	Баща ми ви обичаше, милорд.
	Той казваше го с думи и с дела
	доказваше. Когато наследих го,
	аз също ви обикнах и не само
	задачи ви възлагах, от които
	вий имахте облаги, но и режех
	от свойте доходи, за да обсипвам
	със щедрост вас.

	__УУЛЗИ__ _(настрани)_
			Какво ли значи туй?

	__СЪРИ__ _(настрани)_
	Дай Боже, в таз посока да върви!

	__КРАЛЯТ__
	От вас направих пръв човек след краля,
	така ли е? Бих искал да узная
	съгласен ли сте с туй, което казах,
	и ако го признавате, кажете:
	дължите ли ни нещо или не?
	Какво ще отговорите?

	__УУЛЗИ__
				Кралю,
	признавам, че великата ви щедрост
	надхвърляше това, с което можех
	да ви се отплатя. При всички свои
	старания заслугите ми все
	оставаха назад от туй, което
	желаех да извърша, ала бяха
	в крак с туй, което можех. Лични цели
	дотолкова съм имал, господарю,
	доколкото били са те от полза
	за вашата пресвята кралска личност
	и за държавата. На щедростта,
	с която незаслужилият аз
	бях ръсен от ръката ви, не мога
	със друго да отвърна освен само
	със своята признателност, със свойта
	цъфтяща вечно преданост към вас,
	която е растяла и ще расне,
	дорде смъртта, таз зима на живота,
	смрази и нея с мен!

	__КРАЛЯТ__
			Чудесно слово!
	Подобен отговор рисува сам
	добрия поданик. Предаността
	самичка се прославя така, както
	измяната сама си отмъщава
	с безчестие. И мисля, че понеже
	били сте повече от всеки друг
	обсипван от ръката ми със щедрост,
	със обич — от сърцето ми, и с чест —
	от кралската ми мощ, то вие също
	със своите ръце, сърце и сили
	би трябвало по силата на обич,
	надхвърляща дължимото към краля,
	да бъдете към мене по-привързан,
	отколкото към всеки друг.

	__УУЛЗИ__
				Кралю,
	повярвайте ми, винаги съм влагал
	по-малко труд за свойто лично благо,
	отколкото за вашето; че бил съм,
	че съм и че ще бъда… ако ще
	и цялата страна да измени
	на своя дълг към вас, да го изхвърли
	от своята душа; дори да бъдат
	опасностите гъсти, както може
	човек да си представи, и по-страшни
	отколкото могъл би — и тогава
	дългът ми като твърда канара
	сред гневна буря ще възпре напора
	на бесните талази и остане
	непоклатимо ваш!

	__КРАЛЯТ__
			Прекрасна реч!
	Помнете, лордове, това сърце,
	преливащо от вярност, и пред вас
	разкри го той!
N	Подава на Уулзи книжа.
			Прегледайте това!
	А после и това! И подир туй
	вървете да закусите, ако
	не ви се е отвърнала от тях
	охотата за ядене!

N	Излиза, гледайки сурово кардинала, следван от Благородниците, които се усмихват и шепнат помежду си.

	__УУЛЗИ__
	Какво ли значи туй? Какво внезапно
	така го е ядосало? С какво
	заслужил съм гнева му? Тъй сърдито
	изгледа ме на тръгване, че сякаш
	с очите си ме стриваше на прах!
	Така лъвът със грозна ярост гледа
	ловеца, който го е наранил,
	в мига, преди да скочи… Ще прегледам
	тоз лист, във който, страх ме е, се крие
	причината за всичко… Да, така е!
	Загубен съм! Това е моят опис!
	Да, списъкът на всичките богатства,
	които съм натрупал с тайна цел
	да си спечеля папската тиара
	и заплатя на свойте хора в Рим!
	О, глупава небрежност! Ах, нещастник!
	Кой дявол ме накара сам да мушна
	тоз лист-издайник в плика, който бях
	предназначил за краля? Дали няма
	лекарство, средство, нещо, със което
	да го изтрия някак от ума му?
	Вбесило го е, зная, но май виждам
	и начин, който — стига да успея —
	ще ме спаси, макар… Какво е туй?
	„До негово светейшество“? О, Боже,
	писмото ми до папата със всичко,
	съдържащо се в него? Значи край!
	Достигнал най-високата си точка
	във светлия зенит на свойта власт,
	стремително започвам да се спускам
	към залеза. Подобно метеор
	във мрака ще проблесна и изчезна
	завинаги!

N	Влизат отново Норфък, Съфък, Съри и Лорд-камерхерът.

	__НОРФЪК__
	Лорд-кардинале, кралят ви нарежда
	да предадете в нашите ръце
	Големия печат и незабавно
	да се преместите във Ашърхаус,
	дома на лорда Уинчестър, където
	ще чакате до нова разпоредба
	на негово величество.

	__УУЛЗИ__
				Минутка!
	Къде са пълномощните ви? С думи
	такава важна заповед не може
	да бъде предявена!

	__СЪФЪК__
			Кой ще дръзне
	на тях да се опълчи, щом те идат
	от кралските уста?

	__УУЛЗИ__
			Додето имам
	единствено нескритата ви радост
	и голите ви думи, аз ще дръзна
	на тях да се опълча, драги мои
	усърдни господа! Сега разбирам,
	изпитах ви: излети сте били
	от долния метал на завистта!
	И как припряно припкате след мойто
	нещастие, като че ли от него
	се храните! С каква усърдна спешност
	участвате в провала ми! Добре,
	вървете по ненавистния път
	на злобата — с предлози християнски
	снабдени сте безспорно и след време
	ще имате награди съответни.
	Печатът, който със такава грубост
	вий искате от мене, ми е връчен
	от краля ни, стоящ над мен и вас,
	собственолично. Той ми даде с него
	повеля да го пазя и използвам
	със съответните му сан и длъжност
	за цял живот; и потвърди това
	с формални документи. Кой ще дръзне
	от мене да го вземе?

	__СЪРИ__
			Кралят, който
	ви го е дал!

	__УУЛЗИ__
			Тогава где е той?

	__СЪРИ__
	Ти, нагли попе, си предател долен!

	__УУЛЗИ__
	Ти, нагли Съри, скоро ще си кажеш,
	че щяло е за теб да е добре
	езика си да си отсякъл вместо
	да си изрекъл туй!

	__СЪРИ__
			От жад за власт
	ти, дяволе във алени одежди,
	лиши от моя тъст, лорд Бъкингам,
	страната ни и хвърли я в жалейка!
	Ако поставим на везните всички
	глави на братята ти кардинали
	със твойта вкупом, няма да надтегнат
	едничък негов косъм! Интригант!
	Ти прати ме в Ирландия, далече
	от краля и от тез, които биха
	пожалили нещастника, от тебе
	оклеветен, когато твоя святост
	го причести — във милосърден дух —
	със брадвата!

	__УУЛЗИ__
			Това и всичко друго,
	с което този бръщолевещ лорд
	могъл би да очерни мойто име,
	е клевета! Дук Бъкингам получи
	заслужена присъда от закона
	и за това, че неговата смърт
	не съм желал от лична неприязън,
	свидетелстват високият му съд
	и низкото му дело!… Ако бях
	любител на словата, драги лорде,
	аз бих ти казал, че на теб еднакво
	са чужди чест и честност и че аз
	по преданост към краля бих излязъл
	на състезание и с по-добри
	от Съри и от всички, на които
	се нравиш ти, безумецо!

	__СЪРИ__
				Кълна се,
	ако не те закриляше туй расо,
	ти, попе, вече щеше да усещаш
	във тялото си меча ми! Милорди,
	ще слушате ли дълго тези хули
	от някакъв безродник! Ако ние
	понасяме да ни измъчва тъй
	един парцал червено кадифе,
	то сбогом ранг! Ще ни захлупи той
	като врабчета с попската си шапка!

	__УУЛЗИ__
	За тебе всяка благост е отрова!

	__СЪРИ__
	Аз тая благост, със която ти
	насилствено заграби, кардинале,
	богатствата на цялата страна;
	аз тая благост, със която писа
	писма до своя папа срещу краля,
	ще я направя, щом ме предизвикваш,
	на всички достояние! Лорд Норфък,
	във името на общото ни благо,
	на стария си род, на всички знатни,
	сега обидени и унижени,
	на нашите деца, които утре
	без герб ще бъдат, ако жив е тоя,
	бъдете тъй добър и дайте гласност
	на точките от списъка, във който
	са сбрани греховете му!… Ти, попе,
	ще ми подскочиш по-високо даже,
	отколкото когато звън църковен
	те е заварвал сутрин във леглото
	със някое слугинче чернооко!

	__УУЛЗИ__
	Как бих презрял тогова, да не бях
	обвързан от духа на милостта!

	__НОРФЪК__
	Тез точки са у краля, но аз зная,
	че са ужасно черни.

	__УУЛЗИ__
			Тъй по-ясно
	сред тях ще блесне моята невинност,
	щом той ме чуе!

	__СЪРИ__
			Не храни надежда!
	Аз точно помня няколко от тях
	и ако щом ги чуеш, пламнал в срам,
	възкликнеш: „Виноват съм!“, ще покажеш
	известна честност!

	__УУЛЗИ__
			Почвайте, милорд!
	На всички обвинения ще дам
	достоен отговор. А се червя
	от туй, че виждам благородник, който
	е без обноски!

	__СЪРИ__
			По-добре без тях,
	но със глава! Започваме тогава.
	Най-първо: вий, без знание на краля,
	издействахте да станете легат
	на папата и накърнихте с туй
	правата на епископите.

	__НОРФЪК__
				После,
	писмата си до Рим и до князете
	започвахте със „Ego et Rex meus“*24,
	[*24 _„Ego et Rex meus“_ (лат.) — аз и моят крал.]
	като с това изтъквахте, че кралят
	е ваш слуга.

	__СЪФЪК__
			Освен това, изпратен
	при императора като посланик,
	без знание на краля и Съвета,
	изнесохте Големия печат
	във Фландрия.

	__СЪРИ__
			И пратихте писмо,
	с което на Грегорио Касадо,
	без волята на краля и Съвета,
	се даваха права съюз да сключва
	със град Ферара*25.
	[*25 _Ферара_ — цветущ по онова време град в Италия, на р. По.]

	__СЪФЪК__
			И от суета
	накарахте на кралските монети
	да изсекат свещената ви шапка!

	__СЪРИ__
	И пратихте във Рим огромна сума
	(как сбрана, да го каже съвестта ви!),
	за да проправи пътя ви към слава
	във ущърб на държавата ни! Има
	и други точки, но са толкоз грозни,
	че повече не ща да си мърся
	устата с тях!

	__ЛОРД-КАМЕРХЕРЪТ__
			Милорд, не е добре
	да тъпчем падналия. Туй, което
	извършил е, е ясно на закона
	и нека той наказва го, не вие!
	Сърцето ми се свива да го гледам
	така смален!

	__СЪРИ__
			Простено да му бъде!

	__СЪФЪК__
	Затуй ви известявам, кардинале,
	че волята на краля ни — понеже
	простъпките, извършени от вас
	като легат на папата, поддадат
	в обсега на статута „praemunire“*26 —
	[*26 _„… статута praemunire…“_ — статутът „за предпазването“, целящ ограничаването на папското влияние в Англия, предвиждал обявяване извън закона и изземане имуществата на провинения.]
	е: срещу вас да се подпише указ,
	със който се лишавате от всички
	земи, дворци и движими имоти
	и сам оставате извън закона.
	Това ми е възложено.

	__НОРФЪК__
				И тъй
	оставяме ви да решите как
	по-мъдро ще живеете. За туй, че
	отказвате на нас да предадете
	Големия печат, безспорно кралят
	ще ви благодари. Така че сбогом,
	добри ни — но не много — кардинале!

N	Излизат всички освен Уулзи.

	__УУЛЗИ__
	И сбогом на не многото добро,
	което сте ми искали! И още
	едно печално, дълго-дълго сбогом
	на теб, величие! Това е то
	съдбата на човека: днес покарва
	листенца от надежда; утре, цъфнал,
	във цвят от почести потъва цял;
	а вдругиден студ свива смъртоносен
	и тъкмо той — наивникът! — си мисли,
	че славата му зрее, изведнъж
	захапва го във корена и ей го
	загинал като мене! Така, както
	децата лете плуват със мехури,
	аз плувах не едно, не две лета,
	без дъно под краката си да имам,
	в море от слава; и във миг под мене
	надутият мехур на гордостта ми
	се пукна най-подир и ме остави,
	сломен от труд старик, на произвола
	на бурните вълни, които скоро
	ще сключат над главата ми ръце!
	Суетен блясък, краткотрайна слава,
	дълбоко ненавиждам ви. Усещам
	сърцето си отворено за пръв път.
	О, колко е нещастен този, който
	зависи от променчивата милост
	на принцовете! В тясното пространство
	между усмивката, която той
	жадува да съзре върху лика им,
	и бързия им гняв за него има
	страдания и гърчове, по-лоши
	от удар с нож и от родилна болка;
	а падне ли, то пада без надежда
	вдън ада като Луцифер*27!
	[*27 _Луцифер_ (библ.) — Луцифер бил най-чистият от ангелите, който въстанал срещу Бога и бил хвърлен в дъното на ада.]
N	Влиза Кромуел. Той се спира смутен.
				Е, казвай!
	Какво ти става, Кромуел?

	__КРОМУЕЛ__
				Господарю,
	не мога да говоря!…

	__УУЛЗИ__
				Удивен
	от моята беда? Нима е чудно,
	че големците могат да залязват?
	Щом плачеш, то наистина съм значи
	пропаднал, Кромуел!

	__КРОМУЕЛ__
			Как сте, ваша милост?

	__УУЛЗИ__
	Добре съм, Кромуел. Чувствам се за пръв път
	наистина щастлив. Сега се зная
	и в себе си изпитвам мир, по-ценен
	от всички мирски почести. Да, кралят
	ме изцери и аз съм му дълбоко
	признателен: от тези рамена —
	огъващи се стълбове — той смъкна
	товар огромен, който би могъл
	да потопи цял флот. Туй страшно бреме
	на почестите, Кромуел, тоз товар
	е преголям за който се надява
	да зърне рая!

	__КРОМУЕЛ__
			Радвам се, милорд,
	че полза сте извлекли от бедите.

	__УУЛЗИ__
	Надявам се, че съм. Сега се чувствам
	така душевно силен, че ще мога
	да понеса по-много и по-страшни
	нещастия от тез, които мойте
	страхливи неприятели ще дръзнат
	да ми измислят! Но какви, да чуем,
	са твойте вести?

	__КРОМУЕЛ__
			Първата от тях е
	гневът на краля!

	__УУЛЗИ__
			Да го пази Бог!

	__КРОМУЕЛ__
	А втората, милорд, е във това, че
	сър Томас Мор*28 е назначен лорд-канцлер
	[*28 _Томас Мор_ — става дума за прочутия хуманист, автор на „Утопия“, който противно на пожеланието на Уулзи завършил на ешафода, защото се противопоставил на развода с Катерина и не приел обявяването на Хенри за глава на английската църква.]
	на ваше място.

	__УУЛЗИ__
			Малко е внезапно,
	но той е учен мъж. Дано за дълго
	опази се във милостта на краля
	и съди справедливо и по съвест,
	та, свършил пътя си, да спи във гроб,
	оплакван от сираците, които
	закрилял е*29. А друго?
	[*29 _„… сираците закрилял е“_ — лорд-канцлерът бил покровител на малолетните сираци в страната.]

	__КРОМУЕЛ__
				Туй, че Кранмър
	се е завърнал, радостно посрещнат,
	и бил е назначен архиепископ
	Кентърбърийски.

	__УУЛЗИ__
			Виж, това е новост!

	__КРОМУЕЛ__
	И най-подир това, че лейди Ана,
	с която кралят тайно е венчан
	от доста време, се е появила
	в одежди на кралица тази сутрин,
	отивайки на черква. Лондон цял
	говори за това кога и где
	ще бъде коронясването.

	__УУЛЗИ__
				В нея
	бе тежестта, която ме повлече
	към дъното. Ах, кралят ме излъга!
	Заради таз жена аз чест и слава
	завинаги загубих, драги Кромуел!
	От днеска слънцето не ще огрява
	шпалири покрай мен, не ще злати
	гъмжило от велможи, взрени жадно
	за моята усмивка. Тръгвай, Кромуел!
	Не стой със мен, човека във немилост,
	без право да ти бъде господар!
	Върви при краля ни (да няма залез
	сияйното му слънце!), аз му казах
	за твойта вярност — той ще те издигне.
	Недей страни от него, драги Кромуел,
	използувай момента и мисли
	за свойта безопасност!

	__КРОМУЕЛ__
				Ваша светлост,
	нима ме карате да ви напусна,
	вас — толкоз честния, така добрия?…
	Свидетели бъдете вий, чиито
	сърца не са железни, с колко болка
	оставя Кромуел своя господар!
	Ще има кралят моите услуги,
	но моите молитви ще са ваши
	завинаги, завинаги!

	__УУЛЗИ__
				О, Кромуел,
	не смятах, че във свойте злополуки
	сълзица ще пророня, ала ти
	със чистата си вярност ме превръщаш
	във хленчеща женичка! Да избършем
	очите си и чуй от мене, Кромуел:
	когато ме забравят — а това
	ще бъде скоро — и заспя във хладен,
	безчувствен мрамор, покрай който никой
	не ще изрича името ми, ти
	кажи, че Уулзи, че един, узнал
	какво е славата, измерил лично
	дълбоките и плитките места
	в морето на честта, ти е посочил
	във своето крушение път верен,
	по който да изплаваш, който той
	пропуснал е. Отбележи си, Кромуел,
	какво погуби твоя господар!
	Отблъсвай честолюбието, Кромуел,
	заклевам те! Ако за този грях
	Бог хвърли свойте ангели във ада,
	как би могъл човекът — образ Божи —
	да преуспее с него? В обичта си
	поставяй себе си на сетно място!
	Обичай, който мрази те! Със честност
	човек постига повече, повярвай,
	отколкото с измами. Мир проси
	и злобните езици ще замлъкнат!
	Не се плаши да съдиш справедливо
	и нека целите ти да съвпадат
	със целите на твоята страна,
	на Бога и на правдата! И, Кромуел,
	ако тогава паднеш, ще си паднал
	със смърт на мъченик*30. Служи на краля!
	[*30 _„… със смърт на мъченик“_ — след като получил титлата граф Есекс и станал лорд-канцлер на страната, Кромуел изпаднал в немилост и през 1540 г. бил обезглавен.]
	Сега ме отведи във мойте стаи
	и опиши до пени всяко нещо,
	намиращо се в тях. На краля то е.
	Туй расо тук и чистата ми съвест
	пред Бога са едничкото, което
	е моя собственост. О, Кромуел, Кромуел,
	да бях на Бога служил с половина
	от туй усърдие, с което служих
	на краля си, той нямаше на старост
	да ме остави гол сред зверовете!

	__КРОМУЕЛ__
	Търпение, милорд!

	__УУЛЗИ__
			О, аз го имам.
	Напускайте ме, дворцови блага —
	на двор по-висш надявам се сега!

N	Излизат.


>	Четвърто действие
>>	Първа сцена

N	Улица в Уестминстър.
N	Влизат — от разни страни — двамата Благородници.

	__ПЪРВИ БЛАГОРОДНИК__
	Отново добра среща!

	__ВТОРИ БЛАГОРОДНИК__
			И на вас!

	__ПЪРВИ БЛАГОРОДНИК__
	Дошли сте, за да видите навярно
	как лейди Ана ще напусне храма
	след коронацията?

	__ВТОРИ БЛАГОРОДНИК__
			Да, за туй.
	А пък преди се срещнахме, когато
	лорд Бъкингам излезе от съда.

	__ПЪРВИ БЛАГОРОДНИК__
	Да, да. Но оня случай беше тъжен,
	а този радва всички.

	__ВТОРИ БЛАГОРОДНИК__
			Да, така е.
	Народът, вярвам, дал е ярък израз
	на своята привързаност (която,
	да му дадем дължимото, е склонен
	да проявява винаги) със много
	забави, представления и танци.

	__ПЪРВИ БЛАГОРОДНИК__
	Невиждани до днес, а и приети,
	повярвайте ми, с по-голяма радост
	от всякога.

	__ВТОРИ БЛАГОРОДНИК__
			А мога ли да зная
	какво съдържа този дълъг свитък
	в ръката ви?

	__ПЪРВИ БЛАГОРОДНИК__
			Това са имената
	на тез, които според обичая
	са предявили своите права
	за разни длъжности във тържеството.
	Като върховен сенешал*31 ще мине
	[*31 _Сенешал_ — в оригинала High Steward — лорд, който ръководи тържествените церемонии в двора.]
	дук Съфък, а дук Норфък ще върви
	във качество на лорд-маршал след него.
	Останалите можете и сам
	да видите в тоз лист.

	__ВТОРИ БЛАГОРОДНИК__
			Благодаря ви.
	Ако не знаех обичая, щях
	да го използвам. Но кажете, сър:
	какво е станало със Катерина,
	принцесата вдовица? Как е тя?

	__ПЪРВИ БЛАГОРОДНИК__
	Добре, ще ви разкажа и за нея:
	Кентърбърийският архиепископ
	е заседавал със мнозина мъдри
	духовници от неговия орден
	в Дънстейбъл, на шест мили от Амптхил,
	където беше въдворена тя.
	Била е викана да се яви
	пред тях неколкократно, но напразно;
	и за обида на съда, и още
	поради туй, че кралят ни бил мъчен
	от угризения на съвестта,
	църковните отци са го развели
	и обявили брака му със нея
	за недействителен, подир което
	са я изпратили във Кимболтон
	и там е заболяла.

	__ВТОРИ БЛАГОРОДНИК__
			О, горката!
N	Тръбен звук.
	Елате тук! Кралицата пристига!
N	Звук на обои. Влиза шествието на коронацията в следния ред:
N	1. Тръбачи, свирещи живо.
N	2. Двама Съдии.
N	3. Лорд-кардиналът с двама Служители, които носят пред него боздугана, и торбата с канцеларския печат.
N	4. Хористи и Свирачи.
N	5. Кметът на Лондон с жезъл в ръка, следван от върховния Глашатай, с наметка, украсена с гербове, и позлатена корона на главата.
N	6. Маркиз Дорсет*32 със златен скиптър в ръка и златна корона заедно със Съри с графска коронка и държащ сребърен жезъл, украсен с гълъб; и двамата носят огърлици от S-образни брънки.
	[*32 _Маркиз Дорсет_ — фигурира само в шествието, но не се появява другаде в пиесата.]
N	7. Съфък, в церемониална роба и с корона, държащ в качеството си на върховен сенешал дълъг бял жезъл; до него върви Норфък с маршалски жезъл и също с коронка на главата; и двамата носят огърлици като описаните.
N	8. Носилка с балдахин, носена от четирима от Бароните на петте пристанища*33, на която седи Ана Болийн, вече кралица, в церемониална одежда с корона и спусната коса, украсена с перли; от двете й страни вървят Епископът на Лондон и Гардинър.
	[*33 _„… четирима от бароните на петте пристанища…“_ — става дума за петте главни пристанища на Канала — Довър, Хейстингз, Хайт, Ромни и Сандуич.]
N	9. Зад тях — старата дукеса Норфък с диадема от златни цветя, която държи шлейфа на кралицата.
N	10. Няколко Благородни дами, увенчани със златни обръчи без цветя.
N	Тържественото шествие бавно прекосява, спазвайки ред и чинност, сцената. Тържествен тръбен звук.

	__ВТОРИ БЛАГОРОДНИК__
	Великолепно шествие, ей Богу!
	Онез ги знам. Но кой е оня там
	със скиптъра в ръката?

	__ПЪРВИ БЛАГОРОДНИК__
				Маркиз Дорсет.
	А другият със жезъла — граф Съри.

	__ВТОРИ БЛАГОРОДНИК__
	Чудесен благородник! А това е
	дук Съфък сигурно?

	__ПЪРВИ БЛАГОРОДНИК__
			Да, той е, в длъжност
	на главен сенешал!

	__ВТОРИ БЛАГОРОДНИК__
			А тоз до него
	навярно е дук Норфък?

	__ПЪРВИ БЛАГОРОДНИК__
				Да!

	__ВТОРИ БЛАГОРОДНИК__ _(гледайки кралицата)_
				О, чудо!
	Да те закриля Бог! Тъй дивна прелест
	до днеска не съм виждал!… Честна дума,
	това е ангел, сър! Кълна се, кралят
	когато я прегърне, ще прегръща
	богатствата на Индия! Със право
	е имал угризения.

	__ПЪРВИ БЛАГОРОДНИК__
			А тези,
	които носят почетния навес,
	са четири барона от петте
	пристанища.

	__ВТОРИ БЛАГОРОДНИК__
			Блазе им и блазе
	на всички тез, които са край нея!
	Оназ, която й поддържа шлейфа,
	е май че старата и благородна
	дукеса Норфък?

	__ПЪРВИ БЛАГОРОДНИК__
			Точно тя е сър.
	А другите са до една графини.

	__ВТОРИ БЛАГОРОДНИК__
	Личи им по коронките. Какви
	звезди наистина!

	__ПЪРВИ БЛАГОРОДНИК__
			Да, да, звезди,
	и често падащи!

	__ВТОРИ БЛАГОРОДНИК__
			По-тихо, сър!

N	Последните от шествието излизат. Звучен тръбен звук.
N	Влиза Трети благородник.

	__ПЪРВИ БЛАГОРОДНИК__
	Здравейте, сър! Добре сте сгорещен.
	Де бяхте?

	__ТРЕТИ БЛАГОРОДНИК__
			Във абатството, където
	от хора няма где игла да пуснеш!
	Направо задуших се от вонята
	на радостта им!

	__ВТОРИ БЛАГОРОДНИК__
			А дали видяхте
	самата церемония?

	__ТРЕТИ БЛАГОРОДНИК__
			О, да!
	Видях я най-подробно.

	__ПЪРВИ БЛАГОРОДНИК__
				И как беше?

	__ТРЕТИ БЛАГОРОДНИК__
	Чудесна!

	__ВТОРИ БЛАГОРОДНИК__
			Опишете ни я, моля!

	__ТРЕТИ БЛАГОРОДНИК__
	Ще се опитам. Щом като доведе
	кралицата до мястото, което
	за нея бе приготвено пред хора,
	блестящата река от благородни
	сановници и дами се оттегли
	на разстояние и я остави
	да си отдъхне час във царствен трон,
	открила за очите на тълпата
	неземната си хубост. Честна дума,
	жена с такава дивна красота
	до мъж за пръв път ляга! И когато
	народът я видя отблизо, храмът
	изпълни се със страшен рев, какъвто
	във буря правят вантите на кораб,
	могъщ и многогласен: шапки, дрехи —
	дори и камизоли! — полетяха
	във въздуха! Лицата им да бяха
	по-слабо прикрепени, днес те щяха
	да бъдат и без тях! Такава радост
	за пръв път виждах! Бременни с кореми
	в последна седмица, като онези
	машини за разбиване стени
	от старо време, блъскаха тълпата
	и си проправяха през нея път.
	Не можеха мъжете да познаят
	жените си в гъмжилото, тъй всичко
	в едно се бе споило!

	__ВТОРИ БЛАГОРОДНИК__
			Е? И после?

	__ТРЕТИ БЛАГОРОДНИК__
	Кралицата се вдигна и със скромна
	походка приближи се към олтара,
	където, коленичила, възнесе,
	като светица, с поглед към небето,
	молитва Богу. После се изправи
	и поклони на хората. След туй
	Кентърбърийският архиепископ
	помаза я със миро, увенча я
	с короната на Едуард Блажени*34
	[*34 _Едуард Блажени_ (ок. 1002–1066) — бил последният англосаксонски крал. Прочут със своята набожност, той бил възведен в ранг на светец през 1161 г.]
	и й подаде царствения скиптър
	и гълъба, и другите предмети,
	подир което хорът, придружен
	от първите свирачи на страната,
	изпя „Те, Deum“-а*35. И тя пое
	[*35 _„Te Deum“_ (лат.) — „Тебе, Боже…“ — първите думи на прочутия католически химн.]
	със същата тържественост и блясък
	обратно към двореца „Йорк“, където
	ще е гощавката.

	__ПЪРВИ БЛАГОРОДНИК__
			Не бива, сър,
	да го наричате „двореца Йорк“.
	Откакто падна кардиналът, той
	е собственост на краля и се казва
	поновому „Хуайт хол“*36.
	[*36 _Хуайт хол_ — букв. „Бял дом“. Понастоящем седалище на английското правителство.]

	__ТРЕТИ БЛАГОРОДНИК__
				Аз зная туй,
	ала промяната е тъй отскоро,
	че още не съм свикнал.

	__ВТОРИ БЛАГОРОДНИК__
				Кои бяха
	двамината епископи отляво
	и дясно на кралицата ни?

	__ТРЕТИ БЛАГОРОДНИК__
				Стоксли
	и Гардинър. Последният — епископ
	на Уинчестър и секретар доскоро
	на краля ни; а първият — на Лондон.

	__ВТОРИ БЛАГОРОДНИК__
	За Уинчестърския съм чул да казват,
	че не обичал нашия добър
	архиепископ Кранмър.

	__ТРЕТИ БЛАГОРОДНИК__
			Туй се знае,
	но спорът между тях е още тлеещ,
	а Кранмър има, ако той избухне,
	добър приятел, който ще е с него.

	__ВТОРИ БЛАГОРОДНИК__
	И кой е той — да чуем!

	__ТРЕТИ БЛАГОРОДНИК__
			Томас Кромуел,
	човек, когото кралят уважава,
	и истински приятел. Той е вече
	началник на Елмазната палата*37
	[*37 _Елмазната палата_ — е съдържала кралските украшения и трапезни сервизи.]
	и даже член на Тайния съвет.

	__ВТОРИ БЛАГОРОДНИК__
	И още ще напредва.

	__ТРЕТИ БЛАГОРОДНИК__
			Несъмнено.
	Но хайде с мен, любезни господа!
	Отивам в двора, а пък имам толкоз
	влияние, че да поканя там
	двамина гости. Пътем ще ви кажа
	и повече!

	__ПЪРВИ И ВТОРИ БЛАГОРОДНИК__
			С голяма радост, сър!

N	Излизат.


>>	Втора сцена

N	В Кимболтон.
N	Грифит и Пейшънс въвеждат Катерина, вече в дрехи на вдовстваща принцеса и болна.

	__ГРИФИТ__
	Госпожо, как сте?

	__КАТЕРИНА__
			Смъртно болна, Грифит.
	Нозете си усещам като клони,
	огънати от плод, които искат
	да снемат свойто бреме. Дай ми стол!
	Така… Сега ми поолекна, Грифит,
	като ме водеше, не ми ли каза,
	че кардиналът Уулзи, тоз любимец
	на славата, предал е Богу дух?

	__ГРИФИТ__
	Да, казах ви го, лейди, но помислих,
	че, в скръб потънала, не сте ме чули.

	__КАТЕРИНА__
	Кажи ми, драги Грифит, как умрял е?
	Ако добре, то може за добро
	да ме е изпреварил; тъй ще имам
	отде да взимам пример.

	__ГРИФИТ__
				Чух, че щом
	неумолимият Нортъмбърланд
	го задържал във Йорк и го повел
	като заподозрян, когото чака
	разследване, той заболял внезапно
	тъй тежко, че на мулето не можел
	да се крепи.

	__КАТЕРИНА__
			О, бедният!

	__ГРИФИТ__
				Накрая
	на няколко почивки стигнал Лестър,
	отседнал във абатството и там,
	почтително, посрещнат от абата
	и благите му братя, казал тъй:
	„Достопочтени отче, един старец,
	разбит от бурите на обществото,
	желае тук да сложи морни кости —
	дари му милосърдно педя пръст!“
	Полегнал и не станал. Болестта му
	изострила се още и три нощи
	след тази първа, вечерта към осем —
	час, който бил предсказал за смъртта си, —
	разплакан, каещ се, във чисти мисли
	и съзерцание предал обратно
	на тоя свят суетности и слава,
	а на небето — по-добрата част
	от себе си. И тъй заспал във мир.

	__КАТЕРИНА__
	И тъй да спи! И нека не му тегне,
	което е извършил! Но все пак
	аз бих желала, Грифит, да ти кажа,
	какъв човек бе той; и ти говоря
	във дух на милосърдие: той беше
	човек с безкрайна гордост, постоянно
	жадуващ да се мери със князете.
	С интриги съумя да завладее
	държавата, търгуваше открито
	с духовни санове и тъй направи,
	че неговата дума бе закон.
	Пред краля ни говореше лъжи,
	двуличен в мислите, в словата двойствен
	и милостив единствено към тези,
	които бе намислил да съсипе.
	Словата му големи бяха, както
	голям бе той на времето, и нищо
	оказаха се после, както той
	сега е нищо. В личния живот
	бе с долна плът и долен даде пример
	на цялото духовенство!

	__ГРИФИТ__
				Госпожо,
	ний лошите дела дълбаем в бронз,
	добрите пишем с пръчка във водата.
	Ще позволите ли да кажа нещо
	във негова защита?

	__КАТЕРИНА__
			Казвай, Грифит.
	Била бих злобна инак!

	__ГРИФИТ__
			Кардиналът,
	макар от скромен род, е бил безспорно
	от люлката предназначен за слава.
	Той беше богослов дълбок и зрял,
	със убеждаващи език и мисъл.
	Към който бе му враг, той беше твърд,
	но със приятелите — мек и топъл.
	Да, беше алчен — и това е грях! —
	ала и щедър и затуй говорят
	близнаците разсадници на мъдрост
	във Ипсуич и във Оксфорд*38, от които
	[*38 _„… близнаците… във Ипсуич и във Оксфорд…“_ — става дума за два прочути университета, основани от Уулзи.]
	единият порути се със него,
	защото не жела да надживее
	добрия, който беше го издигнал;
	а другият, макар и незавършен,
	е тъй прочут и раснещ, че ще носи
	прославата на своя основател
	по целия ни християнски свят
	завинаги. Провалът го отрупа
	със щастие, защото в него той,
	прозрял във себе си, получи дар
	блаженството да се почувства дребен
	и си спечели по-голяма чест
	от таз, която тоя свят ни дава,
	умирайки смирен и в страх от Бога.

	__КАТЕРИНА__
	За след смъртта си не желая други
	хвалители на земния ми път,
	които да опазват мойта памет
	от тление, освен един правдив
	и честен летописец като Грифит.
	Със своята умереност ти, друже,
	накара ме да почета следсмъртно
	тоз, който приживе ми бе омразен.
	Мир на праха му! Пейшънс*39, твойто име
	[*39 _Пейшънс_ — името на английски означава „търпение“.]
	припомня ми, че длъжни сме да храним
	търпение към ближните. По-ниско
	ме постави! Не ще те мъча дълго.
	Добри ми Грифит, нареди да свирят
	онази скръбна музика, която
	преди нарекох свой надгробен звън,
	така че да потъна във блажено
	предчувствие за другата, която
	очаква ме там, горе!

N	Тъжна и тържествена музика.

	__ГРИФИТ__
				Вече спи.
	Добро девойче, нека постоим
	спокойно тук, за да не я събудим.
	Полека, Пейшънс!

N	Видение: влизат бавно шест Духа в бели роби с лаврови венци, златни маски на лицата и лаврови или палмови вейки в ръце. Те се покланят на спящата Катерина и танцуват. В определен момент на танца първите два държат над главата й малък венец, докато останалите четири правят почтителни поклони. След това първите два предават венеца на следващите два, които, повтаряйки фигурата, също го надвесват над главата на спящата, след което предават венеца на последната двойка, която потретя описаното движение. В този миг, сякаш вдъхновена свише, Катерина дава в съня си признаци на радост и вдига ръце към небето. Духовете изчезват, отнасяйки със себе си венеца. Музиката продължава.

	__КАТЕРИНА__
	Къде сте, мирни духове? Нима
	оставяте ме в мъката сама?

	__ГРИФИТ__
	Госпожо, тука сме!

	__КАТЕРИНА__
			Не викам вас.
	Додето спях, не влезе ли тук някой?

	__ГРИФИТ__
	Не, никой не е влизал.

	__КАТЕРИНА__
				Как не е?
	Не се ли появи сега един
	рой благи ангели с лица-слънца,
	излъчващи сияния над мен,
	които ме поканиха на пир?
	Те вечно щастие ми обещаха
	и носеха венци, които аз
	не заслужавам още, но навярно
	ще ги заслужа!

	__ГРИФИТ__
			Радвам се, госпожо,
	че сте видели толкоз хубав сън.

	__КАТЕРИНА__
	Кажете на свирачите да спрат!
	Зле свирят и ме дразнят.

N	Музиката прекъсва.

	__ПЕЙШЪНС__
				Боже мой,
	не виждате ли колко нейна милост
	се промени? Ликът й се изостри
	и колко стана бледа и съвсем
	студена като пръст! О, вижте само
	очите й!

	__ГРИФИТ__
		Отива си! Девойко,
	моли се бързо!

	__ПЕЙШЪНС__
			Господи, помилуй!

N	Влиза Пратеник.

	__ПРАТЕНИКЪТ__
	Госпожо, вън…

	__КАТЕРИНА__
			Простако недодялан,
	не заслужаваме ли други титли?

	__ГРИФИТ__
	Не знаеш ли, че трудно се разделя
	със сана си, та тъй говориш с нея?
	Веднага на колене!

	__ПРАТЕНИКЪТ__
			Умолявам
	ваше величество да ми прости!
	Бях груб, понеже бързах. Вънка чака
	човек на краля, пратен да ви види.

	__КАТЕРИНА__
	Пусни го, Грифит, а пък тоя тук
	не искам да го гледам!
N	Пратеникът излиза. Влиза Капуциус.
			Господине,
	ако добре ви виждам, вие сте
	посланикът на император Карл,
	великия ми племенник, и май че
	Капуциус на име?

	__КАПУЦИУС__
			Той самият
	и ваш слуга, мадам!

	__КАТЕРИНА__
			Любезни сър,
	откак със вас за пръв път се видяхме,
	за мене положение и титла
	се измениха много. Но кажете,
	какво ви носи тук?

	__КАПУЦИУС__
			Дългът ми, първо,
	на ваш служител, а подир това
	заповедта на краля, който силно
	опечален от туй, че сте нездрава,
	ме прати със привети и с поръка
	да ви предам най-искрена утеха
	от негова страна.

	__КАТЕРИНА__
			О, драги сър,
	уви, утехата му иде късно,
	като помилване подир дръвника.
	Навреме дадено това лекарство,
	ми би помогнало, ала сега
	за мене тук утеха няма друга
	освен молитвите. А как е кралят?

	__КАПУЦИУС__
	Добре, мадам.

	__КАТЕРИНА__
			И винаги така
	добре да е, когато бъдем — аз
	сред червеи, а бедното ми име —
	прокудено от кралството му!… Пейшънс,
	изпратихте ли онова писмо,
	което продиктувах ви?

	__ПЕЙШЪНС__
			Не, лейди.

N	Дава писмото на Катерина.

	__КАТЕРИНА__
	Сър, моля ви да отнесете туй
	на негово величество.

	__КАПУЦИУС__
				Госпожо,
	със най-голяма радост!

	__КАТЕРИНА__
			В него аз
	застъпвам се за младата отливка
	на нашата любов, за дъщеря му*40 —
	[*40 _„… за дъщеря му…“_ — става дума за бъдещата кралица Мария Кървавата (1553–1558).]
	небето да й ръсне благодат! —
	с молба да я възпита в строги нрави
	(тя млада е и скромна, тъй че, вярвам,
	ще ги попие) и поне донейде
	заради майка й да я обича,
	която го обичаше, небето
	свидетел й е колко! Освен туй
	отправям му молба добър да бъде
	към моите прислужнички, които
	ми бяха верни в радост и във скръб
	и сред които няма ни една
	достойна да не е (а пък сега
	не бих излъгала*41), да, свръхдостойна
	[*41 _„… сега не бих излъгала…“_ — защото лъжата в предсмъртните минути била смятана за най-тежък грях.]
	със свойта скромност и добри обноски
	за мъж добър и даже благородник.
	И техните мъже ще са щастливи,
	да бъде сигурен! На трето място
	аз моля го, на моите слуги —
	те бедни са, но въпреки това
	не ме напуснаха — да изплати,
	каквото им дължа, и още нещо,
	за да ме помнят винаги с добро.
	Ако ми бяха дали небесата
	живот и средства, другояче с тях
	се бих сбогувала! Това съдържа
	писмото ми. И, драги господине,
	заклевам ви в най-скъпото за вас,
	ако желаете да имат мир
	душите на умрелите, бъдете
	добър към тез нещастни същества;
	за Бога, ходатайствайте пред краля
	да не отхвърля туй последно мое
	желание!

	__КАПУЦИУС__
			Кълна се във небето,
	не го ли сторя, да не съм човек!

	__КАТЕРИНА__
	Благодаря ви, честни господине,
	и моля ви, смирено припомнете
	на негово величество за мен!
	Кажете му, че неговото бреме
	напуска тоя свят. И нека знае,
	че съм го благославяла в смъртта си,
	защото тъй ще бъде. Моят поглед
	тъмнее вече… Сбогом, господине!
	Прощавай, Грифит! Пейшънс, стой до мен,
	не ме оставяй!… Трябва да полегна.
	Викни жените! Щом умра, момиче,
	отдайте ми заслужената почит:
	с момински цветове ме посипете,
	за да личи, че съм била до гроб
	съпруга целомъдрена. И нека
	ме балсамират и изложат. После,
	макар и не кралица, нека бъда
	погребана с обреди на кралица
	и кралска дъщеря… Не мога вече.

N	Всички излизат, като я извеждат.


>	Пето действие
>>	Първа сцена

N	Лондон. Галерия в кралския дворец.
N	Влизат — от разни страни — Гардинър, предшествуван от Паж с факел, и Лъвел.

	__ГАРДИНЪР__
	Удари ли един?

	__ПАЖЪТ__
			Удари, сър.

	__ГАРДИНЪР__
	Това са часове, определени
	за нуждите на нашата природа,
	а не за забавления; за отдих
	и крепък сън, а ние ги хабим…
	Здравейте, уважаеми сър Томас!
	Къде така във този нощен час?

	__ЛЪВЕЛ__
	От краля ли пристигате, милорд?

	__ГАРДИНЪР__
	От него точно, сър. И го оставих
	с дук Съфък да играят на примеро*42.
	[*42 _Примеро_ — игра на карти от Шекспирово време.]

	__ЛЪВЕЛ__
	Аз трябва непременно да го видя,
	преди да си е легнал. Извинете!

	__ГАРДИНЪР__
	Почакайте, сър Томас! Какво има?
	Май бързате? Ако не съм нахален,
	кажете ми причината! Делата,
	които като призраци сноват
	във полунощен час, са по-тревожни
	от дневните.

	__ЛЪВЕЛ__
			С вас тъй сме близки, сър,
	че бих ви казал тайна по-голяма
	от тази тук: кралицата се мъчи
	във тежко раждане и може би
	ще свърши с мъките.

	__ГАРДИНЪР__
			Аз моля Бога
	плодът да бъде жив; а виж, дървото
	отскубнато бих искал да го видя,
	любезни ми сър Томас.

	__ЛЪВЕЛ__
			Аз бих рекъл
	„амин!“ на туй, но съвестта ми казва,
	че тя е мила и че заслужава
	по-светли пожелания.

	__ГАРДИНЪР__
			Сър, сър,
	послушайте ме! Ние двама с вас
	еднакво мислим. Зная ви набожен
	и ще ви кажа: вярвайте ми, няма
	добро да видим — знайте го от мен! —
	додето Кранмър, Кромуел — тези две
	маши в ръцете й — и тя самата
	не бъдат в гроба!

	__ЛЪВЕЛ__
			Но това са, сър,
	двамината най-видни във страната:
	за Кромуел е известно, че освен
	пазител на Елмазната палата
	е Страж на свитъците*43, а отскоро
	[*43 _Страж на свитъците_ — титла на главния пазител на кралските архиви.]
	и кралски секретар; при туй на път
	към нови почести в туй наше време.
	Архиепископът е също влязъл
	под кожата на краля — кой ще каже
	и дума против него?

	__ГАРДИНЪР__
			Има, има,
	които ще я кажат! Аз самият
	съм казвал свойто мнение за него.
	И мога да ви кажа, сър: днес точно
	доказах пред Съвета — тъй като,
	уверен съм в това, внушавах вяра, —
	че той е черен архиеретик
	и чума, заразяваща страната!
	Разпалени, веднага те разкриха
	това на краля, който тъй се вслуша
	в словата ни, че в кралската си грижа,
	предвиждайки бедите за страната,
	изтъкнати му ясно, заповяда
	архиепископът да бъде утре
	извикан пред Съвета. Той, сър Томас,
	е плевел, който трябва да изскубнем!…
	Но аз ви бавя много. Лека нощ!

	__ЛЪВЕЛ__
	Вам също, сър! На вашите услуги!

N	Гардинър и Пажът излизат.
N	Влизат Кралят и Съфък.

	__КРАЛЯТ__
	Не искам вече да играя, Чарлз.
	Умът ми е във друго. По-добър сте.

	__СЪФЪК__
	До днес, кралю, не съм ви побеждавал.

	__КРАЛЯТ__
	Да, рядко се е случвало и знайте,
	че няма да успеете, когато
	внимавам във играта. Казвай, Лъвел,
	кралицата ни как е?

	__ЛЪВЕЛ__
			Не можах
	да й говоря лично, но предадох
	на нейната прислужница това,
	което ми заръчахте, и тя
	се върна със смирена благодарност
	от вашата съпруга и със просба
	да молите Всевишния за нея.

	__КРАЛЯТ__
	Какво говориш? Да го моля? Как?
	Нима е вече почнало?

	__ЛЪВЕЛ__
			Да, сър.
	Прислужницата каза, че вървяло
	с ужасни болки, всяка от които
	била направо смърт!

	__КРАЛЯТ__
			О, бедна моя!

	__СЪФЪК__
	Да й помогне Бог благополучно
	да се освободи и ви зарадва
	със здрав наследник!

	__КРАЛЯТ__
			Вече е среднощ —
	отивайте да спите и спомнете
	в молитвите си бедната кралица!
	Бих искал да съм сам. Тежат ми мисли,
	неискащи присъствие на други.

	__СЪФЪК__
	Спокойна нощ, кралю! И ще се моля
	за нашата кралица.

	__КРАЛЯТ__
				И на вас
	спокойна, драги Чарлз!
N	Влиза Дени.
				Е? Казвай, Дени!

	__ДЕНИ__
	Кралю, по ваша заповед доведох
	архиепископа.

	__КРАЛЯТ__
			Ха! Кентърбъри?

	__ДЕНИ__
	Да, него, господарю.

	__КРАЛЯТ__
			Де е той?

	__ДЕНИ__
	Тук. Чака да го викнете.

	__КРАЛЯТ__
				Да влезе!

N	Дени излиза.

	__ЛЪВЕЛ__ _(настрани)_
	Това ще е във връзка с туй, което
	говореше епископът. Навреме
	пристигнах тук.

N	Влиза отново Дени, водейки Кранмър.

	__КРАЛЯТ__
			Вий там, освободете
	галерията!
N	Лъвел се забавя.
			Чувате ли? Ха!
	Махнете се веднага! Я ги гледай!

N	Лъвел и Дени излизат.

	__КРАНМЪР__ _(настрани)_
	Страхувам се. Защо се мръщи тъй?
	Познавам този негов мрачен израз.
	Не ще е на добро!

	__КРАЛЯТ__
			Навярно, сър,
	желаете да чуете защо
	съм ви повикал?

	__КРАНМЪР__ _(коленичи)_
			Моят дълг очаква
	да чуе волята на своя крал.

	__КРАЛЯТ__ _(повдига го)_
	Станете, драги лорде Кентърбъри!
	Добре ще е да се разтъпчем малко.
	Елате, имам новости за вас.
	Подайте ми ръка! О, драги мой,
	повярвайте ми, много ми е трудно
	да ви го кажа, да, и неприятно,
	но няма как… За мое най-голямо
	неудоволствие от доста хора
	чух тежки и повтарям го, да, тежки
	оплаквания срещу вас, които,
	обсъдени, принудиха Съвета
	и мен самия да ви призовем
	пред него тая сутрин. И понеже
	вий няма да успеете — безспорно —
	да се оневините, без по точки
	да се разгледат многото въпроси,
	които искат отговор, ще трябва
	да се въоръжите с търпеливост
	и временно смените своя дом
	със Тауър. Вий член сте на Съвета
	и туй налага се, защото никой
	свидетел инак няма да посмее
	да бъде срещу вас.

	__КРАНМЪР__ _(коленичи отново)_
			Благодаря ви.
	Приветствам тази хубава възможност
	да ме пресеете и отделите
	зърно от плява в моите дела,
	защото знам, че в таз страна, уви,
	съм повече от всеки друг мишена
	за злостните клеветници!

	__КРАЛЯТ__
				Стани,
	мой драги Кентърбъри! Твойта честност
	и неподкупност пуснали са корен
	във мене. Дай ръката си, вдигни се!
	Ела да се разходим! Боже мой,
	какъв човек си ти? Не те разбирам!
	Ще молиш — мислех — да те съпоставя
	със твойте обвинители, така че,
	чул истината, да не те подлагам
	на други мъки.

	__КРАНМЪР__
			Славни господарю,
	мой щит са мойте искреност и честност.
	Загубя ли ги, сам ще тържествувам
	със своите противници, когато
	се проваля; защото, какво струвам,
	лишен от тях? Не се боя от нищо,
	което против мене би могъл
	да каже някой.

	__КРАЛЯТ__
			А не си ли чувал
	за свойто положение? Ти имаш
	противници не малки и не малко,
	и съответни по размер и брой
	ще са интригите им, а пък знаем,
	уви, в съда невинаги надвива
	оназ страна, която е правдива.
	Поквареният ум ще си намери
	покварени езици да говорят
	под клетва срещу тебе. Тез неща
	са ставали и стават. Силни хора
	ти имаш против себе си и силна
	е тяхната ненавист. Или мислиш,
	че може да си по-щастлив (във съд
	с лъжесвидетели — за туй говоря),
	отколкото когато бил е жив
	на този свят порочен Оня, чийто
	служител си? Не си играй! Ти взимаш
	за плитко трапче бездната и сам
	обричаш се на смърт!

	__КРАНМЪР__
			Невинността ми
	предава се на Бога и на вас:
	закриляйте я, иначе съм паднал
	във хитрата им клопка.

	__КРАЛЯТ__
			Не унивай!
	Те могат да надвият само с наше
	съгласие. Така че успокой се,
	яви се тази сутрин пред Съвета
	и ако те с нападките си стигнат
	дотам, че да поискат да те пратят
	във Кулата, използвай всеки довод
	срещу това и със каквато сила
	изисква случаят. Ако ударят
	молбите ти о камък, покажи им
	тоз пръстен тука и се позови
	на краля си… Нещастникът! Той плаче.
	О, вярвам, честен е! Чистосърдечен,
	какъвто няма втори в мойто кралство,
	кълна се в Богородица!… Върви
	и изпълни съвета ми!
N	Кранмър излиза.
				Сълзите
	му задушават думите.

N	Влиза Възрастна дама, следвана от Лъвел.

	__ПРИДВОРЕН__ _(отвън)_
				Назад!

	__ДАМАТА__
	Кой? Аз назад? Вестта, която нося,
	допуска всяка дързост! Господарю,
	рой ангели със радостни криле
	да осенят главата ти!

	__КРАЛЯТ__
			Отгатвам
	вестта ти по вида ти. Казвай „да“
	и прибави „момче“!

	__ДАМАТА__
			Да, да, детенце,
	и то какво чудесно! Небесата
	да го благословят за днес и утре!
	Момиче е, но обещава много
	момчета подир себе си*44! Кралю,
	[*44 _„… но обещава много… подир себе си…“_ — несбъдването на това предсказание струвало живота на Ана Болийн. Но новороденото станало най-великата кралица на Англия.]
	кралицата желае да ви види
	и запознае с новото човече.
	Прилича ви тъй, както си приличат
	череша и череша!

	__КРАЛЯТ__
			Лъвел!

	__ЛЪВЕЛ__
				Сир?

	__КРАЛЯТ__
	Отивам при кралицата ни. Дай й
	стотина марки!

N	Излиза.

	__ДАМАТА__
			Как? Стотина марки?
	Пресвята Богородице, това е
	награда за последния слуга!
	Ще ми изръси повече или
	от мрънкане ще му скъся живота!
	Затуй ли му разправях, че била му
	приличала? Ако не ми плати,
	ще си оттегля думите, ей Богу!
	Отивам подир него да кова
	желязото, додето е горещо!

N	Излизат.


>>	Втора сцена

N	Пред залата на Съвета.
N	Влизат Кранмър, Пристави, Пажове и други, чакащи пред вратата.

	__КРАНМЪР__
	Навреме съм, надявам се, макар че
	човекът, който дойде да ме вика,
	ми казваше да бързам… Ха! Как може?
	Затворено!… Хей! Кой е тука? Ти
	не ме ли знаеш?

N	Влиза Вратарят.

	__ВРАТАРЯТ__
			Знам ви, но не мога
	да ви помогна с нищо, сър.

	__КРАНМЪР__
				Защо?

	__ВРАТАРЯТ__
	Ще трябва ваша милост да почака,
	додето ви извикат.

	__КРАНМЪР__
			Значи тъй…

N	Влиза Доктор Бътс.

	__БЪТС__ _(настрани)_
	Това е издевателство! Добре че
	попаднах тук. Веднага ще отида
	при краля да му кажа!

	__КРАНМЪР__ _(настрани)_
				Това беше
	Бътс, лекарят на краля. Той ми хвърли,
	минавайки, такъв загрижен поглед!
	Не дай си Боже да направи гласен
	тоз мой позор и срам! Не се съмнявам,
	на враговете ми това е дело
	(дано ги Бог обърне към доброто,
	аз зло не съм им сторил); те го правят,
	за да сломят достойнството ми. Инак
	защо ще карат члена на Съвета
	да чака пред вратата им с момчета,
	лакеи и слуги? Но тъй да бъде —
	търпение!

N	На един прозорец горе се показват Кралят и Бътс.

	__БЪТС__
	Ще ви покажа, господарю, гледка…

	__КРАЛЯТ__
	Къде? Каква?

	__БЪТС__
			Каквато ваша светлост
	не вярвам да сте виждали до днес.

	__КРАЛЯТ__
	По дявола, показвай!

	__БЪТС__
				Погледнете!
	Лорд Кентърбъри в новия му ранг:
	с осанка важна, чакащ пред вратата
	в компания на пажове, лакеи
	и пристави!

	__КРАЛЯТ__
			Ха! Вярно че е той!
	Така ли се почитат помежду си?
	Добре е, че един стои над тях!
	Надявах се, че имат, щом не съвест,
	поне приличие, за да не карат
	един човек със неговите ранг
	и близост до престола ни да чака,
	додето те решат да го извикат
	като момче със млинчета! Ей Богу,
	това е низост. Бътс! Да ги оставим!
	Ще си говорим пак!

N	Той и Бътс се скриват зад завеската. Кранмър и слугите остават встрани.


>>	Трета сцена

N	Залата на Съвета. Внасят голяма маса и столове и ги поставят под кралския трон.
N	Влизат Лорд-канцлерът, Съфък, Норфък, Съри, Лорд-камерхерът, Гардинър и Вратарят. Лорд-канцлерът сяда вляво на горния край на масата; останалите заемат места от двете му страни; Кромуел сяда на долния край на масата в качеството на секретар; едно кресло до лорд-канцлера, предназначено за Кентърбърийския архиепископ, остава празно.

	__ЛОРД-КАНЦЛЕРЪТ__
	Оповестете, лорде секретар,
	защо сме се събрали!

	__КРОМУЕЛ__
			Главна точка
	на заседанието е въпросът
	за лорда Кентърбъри, господа.

	__ГАРДИНЪР__
	Той знае ли?

	__КРОМУЕЛ__
			Да, сър.

	__НОРФЪК__
				Кой чака там?

	__ВРАТАРЯТ__
	Отвън ли, ваша милост?

	__ГАРДИНЪР__
				Да, отвън.

	__ВРАТАРЯТ__
	Лорд Кентърбъри. И стои отдавна
	на ваше разпореждане, милорди.

	__ЛОРД-КАНЦЛЕРЪТ__
	Пусни го!

	__ВРАТАРЯТ__ _(към Кранмър)_
			Ваша милост, вече може
	да влезете!

N	Кранмър се приближава към масата на Съвета.

	__ЛОРД-КАНЦЛЕРЪТ__
	Повярвайте, милорд, скърбя дълбоко,
	че трябва в тоз Съвет да гледам празно
	креслото ви. Но всички сме човеци
	със свойте слабости и плът, подвластна
	на страстите — малцина между нас
	са ангели; поради тази слабост
	и липса на разсъдък вие, който
	би трябвало да бъдете наставник
	за всички нас, извършихте простъпка,
	и то голяма — първо срещу краля,
	след туй срещу закона — със това, че
	натъпкахте страната с капелани,
	насаждащи учения, които
	по наше сведение са различни
	от истинното и като такива
	са ереси, способни да докарат
	разруха гибелна, ако не бъдат
	изправени навреме.

	__ГАРДИНЪР__
			И то с твърдост,
	защото, лордове, онез, които
	обяздват непокорните жребци,
	не ги потупват с длан, ами им стягат
	муцуните с юзда и ги бодат
	със шпори във корема, докато
	не ги превият. Ако ний, нехайни
	или неискащи да накърним
	от детско състрадание честта
	на някого, оставим тази болест
	да се разраства, то тогава сбогом
	на всякакво лечение! А сетне
	какви ще бъдат следствията: смут,
	метежи, общ провал, тъй както ярко
	свидетелства безрадостният пример
	от Северна Германия, за който
	с прискърбие ний спомняме си всички*45.
	[*45 _„… пример от Северна Германия… всички“_ — тези думи се отнасят до селските въстания, възглавявани от Томас Мюнцер в Саксония (1524) или до анабаптистките бунтове в Мюнстер (1535).]

	__КРАНМЪР__
	Почтени лордове, дотук във свойте
	живот и дейност аз съм се старал,
	и то с немалко труд, да правя тъй, че
	учението ми и строгостта
	на мойта власт да следват неотклонно
	един и същи път; и цел за мене
	бе винаги доброто. Няма друг
	на тоя свят (говоря с чиста съвест)
	да мрази и преследва като мене
	във службата и в съвестта си всички
	рушители на вътрешния мир.
	Дай Боже кралят ни да среща само
	тъй верни нему! Ала тез, които
	се хранят със ненавист и със завист,
	не се боят да хапят най-добрите.
	Аз моля ваши милости във хода
	на тоз процес да бъде позволено
	на мойте обвинители (които
	и да са те) в лицето да ми хвърлят
	каквито имат доводи!

	__СЪФЪК__
				Милорд,
	това е невъзможно. Вий сте член
	на Висшия съвет и кой ще смее
	да хвърли обвинение към вас?

	__ГАРДИНЪР__
	И тъй като очакват ни дела
	от по-голяма важност, с вас ще трябва
	да бъдем кратки. Волята на краля,
	приета и от нас, е вие, сър,
	за по-добрия ход на тоз процес
	от днес да бъдете изпратен в Тауър.
	Към частното лице, каквото там
	ще бъдете, мнозина ще посмеят
	да хвърлят обвинения и мисля,
	че трудно ще се справите със тях!

	__КРАНМЪР__
	Благодаря ви, лорде Уинчестър.
	Вий винаги били сте мой приятел
	и тъй сте милостив, че срещу мен
	ще бъдете съдебен заседател
	и съдия навярно. Знам целта ви:
	да ме погубите! А по` подхожда
	на божия служител любовта,
	отколкото тщеславието, сър.
	Към себе си възвръщайте със благост
	душите заблудени и недейте
	отблъсква никоя! А в туй, че чист
	след вашите нападки ще остана,
	съмнения аз, вярвайте ми, имам
	не повече, отколкото задръжки
	вий имате, когато всекидневно
	творите зло. И повече бих казал,
	но почитта към сана ви ме спира!

	__ГАРДИНЪР__
	Милорде, вий сте явен еретик!
	За който ви познава е безспорно,
	че слабост крие се под тези ваши
	усуквания!

	__КРОМУЕЛ__
			Лорде Уинчестър,
	прощавайте, но вий сте твърде остър.
	Към тъй високи личности, макар и
	да са се провинили, вие трябва
	да спазвате учтивост зарад туй,
	което са били. Жесток е, който
	потиска падналия.

	__ГАРДИНЪР__
			Извинете,
	почтени лорде секретар, но вам
	от всички тук най-малко се полага
	да казвате това.

	__КРОМУЕЛ__
			Защо, милорд?

	__ГАРДИНЪР__
	Защото зная, че сте покровител
	на тази нова секта! Да, вий също
	сте под съмнение!

	__КРОМУЕЛ__
			Кой, аз?

	__ГАРДИНЪР__
				Да, вие!

	__КРОМУЕЛ__
	Бих искал вий да сте наполовина
	тъй честен като мен! Тогаз народът
	с молитви би ви срещал, не със страх.

	__ГАРДИНЪР__
	Ще помня тези нагли ваши думи!

	__КРОМУЕЛ__
	И своя нагъл начин на живот
	помнете също!

	__ЛОРД-КАНЦЛЕРЪТ__
			Туй е вече много!
	Прекъсвайте!

	__ГАРДИНЪР__
			Аз свърших!

	__КРОМУЕЛ__
				И аз също!

	__ЛОРД-КАНЦЛЕРЪТ__
	Сега за вас, милорд. Решено бе,
	по мое мнение единодушно,
	да бъдете отведен и затворен
	във Тауър до по-нова разпоредба
	на негово величество. Милорди,
	съгласни ли сте всички с туй?

	__ВСИЧКИ__
				Съгласни!

	__КРАНМЪР__
	Милорди, няма ли по-мека мярка
	от пращането в Тауър?

	__ГАРДИНЪР__
				Как по-мека?
	Какво сте чакали? Какъв досадник?
	Да се повикат стражите!

N	Влизат Стражи.

	__КРАНМЪР__
				За мен?
	Нима като изменник ще ме водят?

	__ГАРДИНЪР__
	Вземете го и го предайте в Тауър!

	__КРАНМЪР__
	Постойте, господа! Аз имам още
	две думи да ви кажа. Вижте туй!
N	Показва им кралския пръстен.
	По силата на този пръстен аз
	изтеглям справедливото си дело
	от ноктите ви, съдници без милост,
	и го предавам в благите ръце
	на краля, наш върховен господар!

	__ЛОРД-КАНЦЛЕРЪТ__
	Милорди, този пръстен е на краля!

	__СЪРИ__
	Не е подправен!

	__СЪФЪК__
			Честна дума, той е!
	Аз казах ви, че ако търколим
	тоз тежък камък, той ще изпомачка
	самите нас!

	__НОРФЪК__
			Допускате ли вие,
	че кралят ни ще позволи да падне
	и косъм от главата му?

	__ЛОРД-КАНЦЛЕРЪТ__
				Сега
	това е ясно. Колко ли цени пък
	самата му глава! Да можех някак
	да се измъкна чист!

	__КРОМУЕЛ__
			Умът ми каза,
	че ако сбирате оттук и там
	мълви и клюки срещу тоз човек,
	чиято честност само Сатаната
	и неговите ученици мразят,
	вий огъня раздухвате, от който
	ще изгорите. Ха сега се дръжте!

N	Влиза Кралят. Той изглежда сърдито членовете на Съвета и сяда.

	__ГАРДИНЪР__
	Могъщи господарю, колко много
	признателност дължим на небесата
	затуй, че са ни дали крал не само
	добър и мъдър, но и тъй дълбоко
	благочестив: крал, който вижда свойта
	най-първа гордост в святата ни църква
	и с цел да подчертае своя дълг
	и уважение към нея, ето,
	дошъл е да участва самолично
	във спора й със тоз голям престъпник.

	__КРАЛЯТ__
	Вий винаги били сте първи майстор
	в импровизираните комплименти,
	епископе на Уинчестър, но знайте,
	че тука днес дошъл съм не да слушам
	ласкателства, които са за мен
	прозрачни твърде много, за да скрият
	вината ви. Не ще ти се поддам!
	Като домашно кученце въртиш ти
	езика си, дано ми се харесаш,
	но лъжеш се във мене — аз те зная:
	по нрав си ти жесток и кръвожаден!…
N	Към Кранмър.
	Седни, добри човече! И да видим
	дали най-гордият и дързък тука
	ще има смелост да те пипне с пръст!
	Кълна се, по-добре ще е за него
	да е умрял, наместо да помисли
	за миг, че туй кресло не ти подхожда!

	__СЪРИ__
	Угодно ли ви е…

	__КРАЛЯТ__
			Не, сър, не ми е
	угодно никак! Мислих си, че имам
	в Съвета си разумни, мъдри хора,
	но тук не виждам ни един такъв!
	Или прилично беше, господа,
	да карате тоз благ, добър човек —
	а между вас малцина заслужават
	туй звание! — тоз честен мъж да чака
	пред вашата врата като въшливо
	хлапе за всичко! Него, който — срам! —
	по сан и произход е равен вам!
	Нима във свойта заповед съм казал
	дотам да се забравите? Аз право
	ви дадох да го съдите, но както
	съветник съди се, а не лакей!
	Тук има, виждам, някои, които —
	при туй от злоба, не от справедливост —
	без жал го биха пратили на смърт,
	ако възможност имаха, каквато,
	додето жив съм, няма да получат!

	__ЛОРД-КАНЦЛЕРЪТ__
	Велики господарю, разрешете
	на моя слаб език да защити
	присъстващите тук. Ако решихме
	да бъде той затворен, туй бе само
	защото искахме чрез съд законен
	да го очистим пред света, а не —
	повярвайте на честната ми дума —
	от лична злоба, сигурен съм в туй!

	__КРАЛЯТ__
	Добре, добре! Срещнете го тогава,
	с любов и почит! Той ги заслужава.
	За тоз човек бих казал само туй:
	че ако може крал да е длъжник
	към поданик, то аз за верността му
	и безупречната му служба съм
	такъв към него! Тъй че, господа,
	без много приказки го прегърнете,
	разкайте се и се сдобрете с него!
	Към теб, лорд Кентърбъри, имам дребна
	молба, която няма да отхвърлиш,
	надявам се: едно чудесно малко
	момиченце очаква да получи
	свето кръщение. Бъди му кръстник!

	__КРАНМЪР__
	Най-славният владетел би се радвал
	на тази чест. С какво съм я заслужил
	аз, бедният ви поданик?

	__КРАЛЯТ__
				Не бой се,
	ще си спестиш кръщелните лъжички —
	със теб ще бъдат две заможни дами:
	дукеса Норфък и маркиза Дорсет.
	Лорд Уинчестър, отново ви приканвам
	да го прегърнете!

	__ГАРДИНЪР__
			Със чиста радост
	и братска обич, сър.

	__КРАНМЪР__
			Небето вижда
	как ценни са за мене тези думи!

	__КРАЛЯТ__
	Тез радостни сълзи, добри човече,
	издават твойто искрено сърце.
	Със право, виждам, хората говорят:
	„Към Кентърбъри проявиш ли злоба,
	приятел ще го имаш чак до гроба!“
	Но да побързаме. Нетърпелив съм
	да видя християнче това бебе…
	и радостен, че ви сплотих в едно.
	Ако остане спойката ви здрава,
	аз сила ще спечеля, вие — слава!

N	Излизат.


>>	Четвърта сцена

N	В двора на кралския дворец.
N	Шум на тълпа зад сцената. Влизат Вратарят и неговият Помощник.

	__ВРАТАРЯТ__
	Стига сте си драли гърлата, негодници! Това не ви е арена за мечки! Затворете си устата, простаци невъзпитани!

	__ГЛАС__ _(отвън)_
	Господин вратар, аз съм от двореца! Чака ме кухнята!

	__ВРАТАРЯТ__
	Чака те бесилката, разбойнико! И ще увиснеш на нея! Къде се намираш, че си се разкряскал така!… _(Към Помощника.)_ Донеси ми дузина тояги, ама по-яки, и от чепатите — това какво са? Клечки някакви! — да им почеша кратуните аз! Кръщение искали да гледат! Пиво и банички ви се искат на вас, нехранимайковци!

	__ПОМОЩНИКЪТ__
	Спокойно, сър! Не можем ги разпръсна
	освен с топовни изстрели. По-лесно
	ще ги накараме да се успят
	на утрото на майския ни празник*46!
	[*46 _„… на майския ни празник“_ — на този голям английски празник хората излизали на улиците преди изгрев-слънце.]
	Не се поместват — все едно да искаш
	да мръднеш „Свети Павел“*47 от площада!
	[*47 _„Свети Павел“_ става дума за катедралата на Лондон.]

	__ВРАТАРЯТ__
	И как нахлуха, дявол да ги вземе?

	__ПОМОЩНИКЪТ__
	Отде да зная! Как нахлува прилив?
	Каквото човек може да направи
	с трифутова тояга (вижте само
	какво ми е останало от нея!),
	направих го!

	__ВРАТАРЯТ__
			Не си направил нищо!

	__ПОМОЩНИКЪТ__
	Не съм Самсон*48, ни Колбранд, ни сър Гай*49
	[*48 _Самсон_ (библ.) — прочут със своята сила вожд на еврейското племе, който, пленен от филистимляните, изкъртил и отнесъл до близката планина вратата на града, в който бил затворен.]
	[*49 _„… ни Колбранд, ни сър Гай…“_ — в рицарските романси бил описван двубоят между Гай Уорикски и датския гигант Колбранд, в който Гай излиза победител.]
	да ги кося, но честна дума, сър,
	ако една глава, добра за удар —
	на мъж или жена, на млад и стар,
	на рогоносец или рогосложец,
	пропуснал съм, да не опитам вече
	говежда рибица, а от това
	за мене, Бога ми, по-лошо няма!

	__ГЛАС__ _(отвън)_
	Чувайте, господин вратарю!

	__ВРАТАРЯТ__
	Ще ти чуя ей сегичка един вратарски по врата!… Ти дръж затворено!

	__ПОМОЩНИКЪТ__
	Ама натискат, какво да правя?

	__ВРАТАРЯТ__
	Какво ли? Да трепеш на дузини! Това да правиш! Тук да не е Мурфийлд*50, та да гледат парада! Или сме докарали в двореца някакъв индианец с голяма бухалка, та жените се трупат толкова? Господи помилуй, какъв бардак от блудство, какво натискане пада! Християнин да не съм, ако това кръщелниче не докара хиляди нови! Бащи, кръстници, всички са тук!
	[*50 _Мурфийлд_ — поле, разположено северно от Лондон, на което се правели военните упражнения и паради.]

	__ПОМОЩНИКЪТ__
	Толкова повече лъжички ще паднат, сър! До вратата има един, медникар трябва да е, с нос, червен като мангал*51, и духа от всяка ноздра по десет горещника!… Съседите му все едно, че са на екватора — не им трябва друг пъкъл за греховете! Три пъти го праснах по тиквата тоя огнен змей и той три пъти блъвна из носа си срещу мене! И още стои, не мърда, като бомбарда, готов да даде залп към нас! Една малоумна галантеристка до него така се развряка по мене, задето съм бил запалил този пожар, че й хвръкна чучулката от главата. Веднаж цапнах нея вместо метеора, тя викна: „Бият!“ и видях как четиридесетина здравеняци с тояги, надеждата на „Странд“*52, дето тя живее, тичаха отдалеч да й помогнат. Те върху мене, аз не отстъпвам, завърза се ръкопашен бой. Не им се давах, но когато една шайка момчетии зад тях ме обсипа с градушка от камъни, бях принуден да прибера честта си в ножницата и да се оттегля. Дяволът ги водеше, сигурен съм!
	[*51 _„… медникар… с нос червен като мангал…“_ — медникарите били известни като пияници.]
	[*52 _„Странд“_ — многолюдна улица по времето на крал Джеймз I.]

	__ВРАТАРЯТ__
	Това са същите момчета, дето реват в театрите и се бият за една набита ябълка и които никоя публика не може да търпи освен сганта на Тауър Хил и паплачта на Лайм хаус*53, техни лика-прилика. Натиках неколцина от тях в дранголника и те ще ми поиграят там три дни, вън от десерта на площада, дето ще им го сервират накрая двамина с камшици!
	[*53 _„… Тауър Хил… Лаймхаус…“_ — Тауър Хил, където бил най-прочутият ешафод, събирал низките слоеве на лондонското население. Лаймхаус бил пристанищната част на града, също прочута с грубите си обитатели.]

N	Влиза Лорд-канцлерът.

	__ЛОРД-КАНЦЛЕРЪТ__
	О, Боже Господи, каква тълпа!
	И продължава да нараства, сякаш
	тук има панаир! Къде са тези
	ленивци, дето трябваше да пазят?…
	Добре сте си изпълнили дълга!
	Таз паплач от предградието трябва
	да са ви все приятели! Сега
	как мислите, че дамите ще минат
	оттука след кръщавката?

	__ВРАТАРЯТ__
				Милорд,
	човеци сме и онова, което
	възможно беше, без да им дадем
	да ни разкъсат, сторихме го. Цяла
	войска не би ги спряла!

	__ЛОРД-КАНЦЛЕРЪТ__
				Ако кралят
	ме смъмри за това, ще ви поставя
	във пранги и отрупам с тежки глоби
	за вашето нехайство! Мързеливци —
	поставени да пазят, а седят
	край дамаджаните и се наливат!
N	Тръбен звук.
	Ха, чухте ли? Процесията иде!
	Вървете да отворите широка
	пътека, за да минат, инак, знайте,
	ще ви намеря в „Маршалси“*54 квартира
	[*54 _„Маршалси“_ — известен затвор в лондонския квартал „Сатърк“.]
	за два-три месеца!

	__ВРАТАРЯТ__
			Сторете място!
	Пътека за принцесата!

	__ПОМОЩНИКЪТ__
				Ей ти,
	дингил, дръпни се, да не те помилвам
	по тиквата!

	__ВРАТАРЯТ__
			Ти, в шаяка, веднага
	пусни се от решетката или
	ще изхвърчиш над нея!

N	Излизат.


>>	Пета сцена

N	В кралския дворец.
N	Влизат, свирейки, Тръбачи; след тях двама Градски съветници, Кметът на града, Главният глашатай, Кранмър, Норфък с маршалския жезъл, Съфък, двама Благородници, носещи големи купи с триножници за кръщелни дарове; след тях други четирима Благородници, носещи балдахин, под който върви с кръщелничето в ръце кръстницата — Дукеса Норфък, чийто шлейф е носен от Дама; следват втората кръстница — Маркиза Дорсет, и други знатни Дами. Шествието прави кръг по сцената и спира.

	__ГЛАШАТАЯТ__
	О, висши небеса, дарете в безкрайната си щедрост дълги дни и безмерно щастие на великата и могъща принцеса на Англия Елизабет!

N	Тръбен звук Влиза Кралят, следван от Свита.

	__КРАНМЪР__ _(коленичи)_
	За вас и нашата добра кралица
	тез две достойни кръстници и аз
	тъй молим се: каквито благодати
	небето пази, за да одарява
	родители със тях, да ги изсипе
	над вас чрез тази мъничка принцеса!

	__КРАЛЯТ__
	Архиепископе, благодаря ви!
	А как я кръстихте?

	__КРАНМЪР__
			Елизабет.

	__КРАЛЯТ__
				Станете!
N	Целува детето.
	Благословията ми с таз целувка
	вземи, дете! Небето милосърдно
	да те закриля винаги!

	__КРАНМЪР__
				Амин!

	__КРАЛЯТ__
	Почтени кръстници, вий бяхте щедри
	до разточителство. Благодаря ви
	от все сърце; и туй ще ви повтори
	и тази лейди, като проговори
	достатъчно английски!

	__КРАНМЪР__
				Господарю,
	изслушайте ме, тъй като небето
	ми казва: говори!… И нека никой
	ласкателство не търси в мойте думи,
	защото подир време ще се види,
	че верни са били: таз кралска рожба,
	макар и още в люлка, обещава
	за Англия безброй блага, които
	след време ще съзреят. Тя ще бъде
	(макар че тук малцина ще го видят)
	прекрасен пример за безчет крале,
	съвременници нейни, че и техни
	наследници. На Савската царица*55
	[*55 _Савската царица_ (библ.) — Балкида, царица на Саба, смаяла дори цар Соломон със своята мъдрост.]
	тя няма да отстъпва по ламтеж
	към мъдрост и добро; и даже всички
	достойнства дивни, от които нявга
	е бил изваян този образец
	на царствена владетелка, ще бъдат
	във нея удвоени. И затуй,
	закърмена от истината чиста,
	съветвана от помисли набожни,
	тя срещана ще бъде с благослов
	от свойте поданици и със страх —
	от своите противници, които
	глави ще свеждат като бита нива
	пред нейното могъщество. И с нея
	ще расне благоденствието, тъй че
	през нейното царуване тук всеки
	спокойно ще се храни под лозата,
	която сам садил е, и ще пее
	към своите съседи песни мирни
	и весели. Ще бъде славен Бог
	по верен начин и край нея всички
	от нея ще се учат да вървят
	по пътя на честта и само с чест
	величие ще искат да добиват,
	а не със знатна кръв. И този мир
	не ще угасне с нея, да, защото
	подобно девствената птица Феникс —
	която, щом умре, от пепелта си
	поражда свой наследник, не по-малко
	достоен за възхита — и тя също,
	когато Бог при себе си я вземе,
	ще предаде достойнствата си дивни
	на едного*56, когото тоя свят
	[*56 _„… на едного…“_ — след дългото славословие на Елизабет I следва възхвалата й към наследилия я на трона Джеймз I.]
	ще види от свещената й пепел
	да се възнася в небосвода горе,
	досущ светило, ясно като свойта
	предшественица и скрепено също
	тъй здраво като нея. Любовта,
	обилието, силата, мирът
	и истината — дотогаз слуги
	на туй детенце — негови ще станат
	и ще увият ствола му подобно
	на къдрава лоза. И вредом, гдето
	сияе това слънце, ще сияят
	честта и името му и ще раждат
	държави нови*57. Той могъщи клони
	[*57 _„… държави нови“_ — може би намек за колонията Вирджиния в Северна Америка, която през 1612 г. получила от Джеймз I нова конституция.]
	като планински кедър ще разпери
	нашир и длъж и неговата слава
	децата на децата ни ще видят
	и ще отправят свойта благодарност
	към Господа!

	__КРАЛЯТ__
			Говориш чудеса!

	__КРАНМЪР__
	За щастие на Англия ще има
	тя много дни и ни един не ще е
	неувенчан с добро. О, ако можех
	дотук да зная само! Но и тя
	ще трябва да умре: светците горе
	очакват я. И лилийна девица
	във гроба си ще слезе тя, така че
	цял свят с дълбока скръб ще я оплаче.

	__КРАЛЯТ__
	Архиепископе, за първи път
	се чувствам мъж. Преди това щастливче
	не бях направил нищо. Това твое
	пророчество дотолкоз ме възрадва,
	че щом духът ми иде на небето,
	навярно ще поискам там отгоре
	да видя какво прави мойто чедо
	и ще възславя Вишния!… И тъй,
	благодаря на всички ви, на вас,
	достойни кмете, и на всички ваши
	съветници. Оказахте ми чест
	със своето присъствие и аз
	ще ви докажа свойта благодарност.
	Да тръгваме! Кралицата желае
	да ви благодари — ей Богу, инак
	ще заболее! И не искам никой
	да работи на този светъл ден.
	Това хлапе издало е повеля
	да бъде смятан делникът неделя!

N	Излизат.


>	Епилог

	На бас ловим се, нашата пиеса
	не може всекиму да се хареса.
	Онез, които са платили тук,
	за да прохъркат някой час и друг,
	събудени от нашите фанфари,
	ще нарекат похватите ни стари
	и тъй нататък. Други пък, дошли
	да видят сценки с подигравки зли
	над градския живот и гръмогласно
	да викат: „Духовито!“, и тях, ясно,
	не сме задоволили. И тогаз
	какво остава ни? — се питам аз.
	Една надежда само: във доброто
	тълкуване на дамите, защото
	те — знайно е — са пълни с добрина,
	пък ние им показахме една
	на тях подобна! А с усмивка блага
	те срещнат ли играта ни, веднага
	и господата ще ни уважат,
	понеже неучтиво е мъжът
	на съдник строг премного да се прави,
	щом драмата на дамата се нрави!
