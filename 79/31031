P>
E>
	Четох някъде, че в императорския дворец във Византия имало дърво от злато с изкуствени птици, които пеели…
E$

	Това не е страна за старци. Млади
	прегърнати. И птици. И дървета.
	Те пеят и умират. Водопади
	от сьомга и скумрия в три морета.
	И всичко живо сипе със наслади
	летата дълги, по земята шета,
	сред звуци чувствени, сред нежен шум
	не иска паметниците на вечен ум.

	Човекът остарял е жалко нещо,
	балтон в парцали. Със една утеха —
	душата му да хвали най-горещо
	парцалите по смъртната си дреха,
	да пляска с длани, да възпява вещо
	днес онова, що вчера й отнеха.
	Затуй отплувах аз във тоя свят
	за към Византион, светия град.

	О, мъдреци, в огньовете свещени,
	застанали като в мозайка златна,
	елате в кръг, учете, вдъхновени,
	душата ми на песен благодатна,
	че тя със страст завързана за мене,
	сама не знае свойта страст обратна.
	Глътнете я, та да изчезне тя
	в измисления трик на вечността.

	Веднъж извън природата, аз няма
	да търся образците й телесни,
	а само там, в старинната измама,
	в златарите със пръстите чудесии,
	на императорите гордостта голяма,
	от златен клон, която пее песни,
	насред Византион, светия град,
	за минало и ново в тоя свят.
@@	1927
P$
