P>
	Ти си бедняк без нищичко навеки,
	напомняш камък, без гнездо в студа.
	Ти си прокажен, теб те гони всеки,
	ти с кречетало бродиш из града.

	Ти също като вятър, който плаче,
	едва прикриваш голата си плът,
	А простичките дрехи на сираче
	за теб с прекрасни цветове блестят.

	Като зародиш плах и слаб си ти,
	когато той едва е жив и стене
	между притискащите го колене —
	та първия си дъх да защити.

	Ти като пролетен дъждец си беден,
	блажено падащ върху някой град;
	напомняш плаха жажда на последен
	злочест затворник, вън от тоя свят;
	приличаш на болник, от радост бледен,
	когато легне настрани, на цвете
	край релси, клюмнало под ветровете,
	на длан в сълзи… Така си беден ти.

	Пред теб какво са птиците сиротни,
	какво е някой пес, от глад терзан,
	какво е да се луташ сред самотни
	и хванати от някого животни,
	забравени в коварния капан?

	Пред теб какво са нищите, които
	са из приюти — и пред тях си слаб.
	Те мелници не са за много жито,
	а малки камъни за малко хляб.

	Ти — най-дълбок, лишен и от прехрана;
	ти — просяк с тайнствен образ и очи;
	ти — розата на бедността желана;
	ти — непрестанната промяна
	на злато в слънчеви лъчи.

	Ти — без родина възжелана
	ни тук оставяш сам-сами.
	Пред тежестта ти всяка нужда спира.
	Ти стенеш в бури. Ти си като лира,
	която свирещите ще сломи.
@@	1903
P$
