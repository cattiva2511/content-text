	[* Оригиналното заглавие на пиесата е _„The Life and Death of King John“_ — „Животът и смъртта на крал Джон“. Повечето от действащите в нея лица са исторически: крал Джон (Йоан Безземни) — царувал от 1199 до 1216 г. — бил по-малък син на Хенри II и се възкачил на английския престол след смъртта на по-големия си брат крал Ричард I Лъвското сърце, потъпквайки правата на Артур, син на Джефри, следващия по старшинство подир Ричард, син на Хенри II. Като наследник на рода Плантадженет, Джон владял ред области на днешна Франция.
	Към тях под влиянието на вдовицата на Джефри — Констанс, представяйки се за защитник на правата на Артур, се стремял френският крал Филип II (1180–1223), който заедно със своя дофин Луи — бъдещия Луи VIII — успял да прогони англичаните от континента. В резултат на религиозно-политическия конфликт между Джон и папа Инокентий III, последният упълномощил Филип да свали Джон от престола. През 1213 г. Джон отстъпил и се признал за васал на Рим. Причините за смъртта му — три години по-късно — са неясни.
	Филип Фокънбридж (Бастардът) бил наистина незаконен син на Ричард Лъвското сърце. Историческо лице е и Хубърт де Бург, който бил натоварен да ослепи пленения Артур, но не изпълнил заповедта. Не се знае дали 15-годишният Артур е бил убит, или наистина е загинал при опит за бягство. Принцеса Бланш била дъщеря на сестрата на Джон, Елинор, и краля на Кастилия Алфонс VIII. В лицето на Австрийския ерцхерцог Шекспир е слял две исторически личности: Австрийския ерцхерцог, който държал в плен Ричард Лъвското сърце през 1199 г., и лиможкия граф Видомар, който го ранил смъртно шест години по-късно. Вторият от тях е бил убит от Бастарда същата година.]

>
#	Действащи лица

	__КРАЛ ДЖОН__ — крал на Англия
	__ПРИНЦ ХЕНРИ__ — син на крал Джон
	__АРТУР__ — бретански принц, племенник на крал Джон
	__ГРАФ ЕСЕКС__, __ГРАФ ПЕМБРУК__, __ГРАФ СОЛЗБЪРИ__, __ЛОРД БИГОТ__ — английски благородници
	__РОБЪРТ ФОКЪНБРИДЖ__ — син на сър Робърт Фокънбридж
	__БАСТАРДЪТ ФИЛИП__ — негов брат; незаконен син на крал Ричард Лъвското сърце
	__ХЮБЪРТ__ — гражданин на Анжер
	__ДЖЕЙМС ГЪРНИ__ — слуга на лейди Фокънбридж
	__ПИТЪР ОТ ПЪМФРЕТ__ — мним пророк
	__КРАЛ ФИЛИП__ — владетел на Франция
	__ДОФИНЪТ ЛУИ__ — син на крал Филип
	__АВСТРИЙСКИЯТ ЕРЦХЕРЦОГ__
	__КАРДИНАЛ ПАНДУЛФ__ — папски легат
	__ГРАФ МЕЛЮН__ — френски благородник
	__ШАТИЙОН__ — френски посланик
	__КРАЛИЦА ЕЛИНОР__ — майка на крал Джон
	__КОНСТАНС__ — майка на Артур
	__БЛАНШ__ — испанска принцеса; племенница на крал Джон
	__ЛЕЙДИ ФОКЪНБРИДЖ__ — вдовица на сър Робърт Фокънбридж
	Лордове, Шериф, Глашатаи, Офицери, Войници, Мъчители, Пратеници, Слуги

	_Място на действието:_ Англия и Франция


>	Първо действие
>>	Първа сцена

N	Англия. В двореца на крал Джон. Влизат Крал Джон, Кралица Елинор, Пембрук, Есекс, Солзбъри и други; освен тях Шатийон.

	__КРАЛ ДЖОН__
	Е, Шатийон, какво от нас желае
	французкият ни брат?

	__ШАТИЙОН__
			Това след поздрав
	французкият владетел заявява
	на самозвания английски крал…

	__КРАЛИЦА ЕЛИНОР__
	„На самозвания“ — добро начало!

	__КРАЛ ДЖОН__
	Мълчете, драга майко! Да го чуем!

	__ШАТИЙОН__
	Крал Филип със правата на Артур
	Плантадженет*1, сина на Джефри, твоя
	[*1 _Плантадженет_ — така се наричала английската кралска династия, основана през 1154 г. от Хенри II и завършила през 1399 г. с детронирането на Ричард II. По време на царуването на Плантадженетите английското кралство включвало обширни земи в днешна Франция. Два клона на този род са семействата Ланкастър и Йорк, които после водят помежду си прочутата „война на двете рози“.]
	покоен брат, желае да му върнеш
	тоз остров с областите Поатие,
	Ирландия, Анжу, Турен и Мен*2,
	[*2 _Поатие… Анжу, Турен, Мен_ — графства в днешна Франция.]
	като положиш меча, с който властваш
	над гореизброените земи,
	в ръката на Артур, законен крал.

	__КРАЛ ДЖОН__
	Какво ще следва, ако му откажем?

	__ШАТИЙОН__
	Война жестока и кръвопролитна,
	която със принуда ще му върне
	с принуда присвоените права!

	__КРАЛ ДЖОН__
	Ний имаме за него кръв за кръв,
	принуда за принуда. Тъй кажи му!

	__ШАТИЙОН__
	Тогава той чрез мене обявява
	война на Англия — последна степен
	на мойте пълномощия пред вас.

	__КРАЛ ДЖОН__
	Приемаме войната му. Върви!
	Като светкавица лети към него,
	защото той, миг след като те види,
	ще чуе гръмотевичния тътен
	на нашите оръдия. Пътувай
	и, протръбил гнева ни във слуха му,
	стани самият ти поличба страшна
	за вашето крушение!… Лорд Пембрук,
	разпоредете се да се изпрати
	с конвой и почит!… Сбогом, Шатийон!

N	Шатийон и Пембрук излизат.

	__КРАЛИЦА ЕЛИНОР__
	Видя ли, синко! Казвах ли ти аз,
	че тая пакостна жена Констанс
	не ще миряса, докато не вдигне
	не Франция — цял свят, за да наложи
	над Англия правата на сина си?
	Със преговори можеше да бъде
	спокойно уредено туй, което
	две мощни кралства днес ще предоставят
	на изхода от кървавия сблъсък.

	__КРАЛ ДЖОН__
	Правата ми и силата са с нас!

	__КРАЛИЦА ЕЛИНОР__
	Добре че силата ти по е силна,
	отколкото правата ти, че инак
	сме зле и двамата! Но туй, което
	гласът на съвестта ми ти шепти,
	ще знаем само Господ, аз и ти!

N	Влиза Шериф*.
	[* _Шериф_ — върховен чиновник, натоварен с поддържане на реда, изпълнителната власт и т.н.]

	__ЕСЕКС__
	Кралю, до вашия върховен съд
	дошъл е от провинцията спор,
	от който по-заплетен не съм срещал.
	Да пусна ли страните?

	__КРАЛ ДЖОН__
			Нека влязат!…
	Абатствата и черквите ще плащат
	военните ни разходи.
N	Влизат Робърт Фокънбридж и Бастардът.
			Ти кой си?

	__БАСТАРДЪТ__
	Дворянин, верен поданик на трона,
	роден в Нортхамптъншир и първи син —
	по моему — на Робърт Фокънбридж,
	войник, когото в рицарство въздигна
	за храбростта му щедрата десница
	на Лъвското сърце.

	__КРАЛ ДЖОН__
			А кой си ти?

	__РОБЪРТ__
	Аз син съм и наследник с пълно право
	на този същи Робърт Фокънбридж.

	__КРАЛ ДЖОН__
	Как може той да му е първи син,
	а ти — наследник? Трябва да не сте
	от съща майка!

	__БАСТАРДЪТ__
			Майката е съща —
	това е всеизвестно, господарю;
	и от един баща сме според мен,
	но за последното ще ви отправя
	към Бога и към майка си. Аз лично
	съмнявам се в това, тъй както прав е
	да се съмнява всеки син на смъртна.

	__КРАЛИЦА ЕЛИНОР__
	Простако недодялан, засрами се!
	С туй свое подозрение ти хвърляш
	петно върху честта на свойта майка!

	__БАСТАРДЪТ__
	Кой, аз, мадам? Та то не ползва мен!
	Не аз, а моят брат я обвинява
	и прав ако излезе, ще ме мине
	с петстотин фунта ежегоден доход!
	Опазил Бог честта й и земите,
	които ми се падат!

	__КРАЛ ДЖОН__
			Прям език!
	А той защо, макар по-млад от тебе,
	оспорва твойто право на наследство?

	__БАСТАРДЪТ__
	Не знам защо освен за да го вземе!
	Веднъж ми каза, че съм чуждо семе,
	и туй дали съм по закон заченат
	на съвестта на майка си оставям,
	ала дали заченат съм добре —
	хвала на който ме е майсторил! —
	по тоз въпрос вий сам, кралю, съдете,
	като сравните моите черти
	със неговите. Ако татко Робърт
	ни е направил двамата и брат ми
	в лицето има прилика със него,
	благодаря ти, татко, на колене,
	че своя лик не си предал на мене!

	__КРАЛ ДЖОН__
	Какъв безумец ни е пратил Господ!

	__КРАЛИЦА ЕЛИНОР__
	Прилича ми на Лъвското сърце
	в лицето и във говора. Я виж го,
	не ти ли спомня едрият му ръст
	телосложението на сина ми?

	__КРАЛ ДЖОН__
	Огледах го отвред — същински Ричард!…
	Сега да чуем тебе: с какво право
	посягаш към наследството на брат си?

	__БАСТАРДЪТ__
	С това едничко, че е наследил
	профила на баща ми. Със едно
	полулице като на грош изтрит,
	лице той има да ми иска цяло
	наследство бащино. Един сив грош
	на стойност петстотин годишни фунта!

	__РОБЪРТ__
	Кралю, когато бил е жив баща ми,
	използвал го е брат ви много често…

	__БАСТАРДЪТ__
	С туй няма да ми вземеш ти земите —
	как майка ми използвал е, разказвай!

	__РОБЪРТ__
	… и във Германия веднъж го пратил
	като посланик, за да преговаря
	със императора по твърде важни
	въпроси на онези времена.
	Във негово отсъствие крал Ричард
	отседнал у дома му и, червя се
	да ви разправям как е преуспял,
	но истината е, че, както чул съм
	с ушите си баща ми да го казва,
	безбройни мили по море и суша
	разделяли са двамата съпрузи,
	когато този весел господин
	е бил заченат. Той на смъртно ложе
	със завещание на мен остави
	земите си и твърдо се закле,
	издъхвайки, че тоя веселяк
	е син на майка ми, но не и негов;
	защото, ако бил е, то света
	е трябвало да е видял предсрочно
	с петнайсет седмици. Затуй, кралю,
	да ми дадеш земите му те моля
	в съгласие със бащината воля!

	__КРАЛ ДЖОН__
	Според закона брат ти е законен:
	жената на баща ти е била
	във брак, когато той се е родил,
	и тя виновна е, ако била е
	невярна нему, ала таз опасност
	приема, женейки се, всеки мъж.
	Нима могъл би брат ми, ако той
	наистина е вложил труд в тогова,
	да се наложи, в случай че би искал
	да бъде той признат за негов син?
	Против цял свят баща ти отстоял би
	правата си над туй теле, родено
	от неговата крава. И така
	ни брат ми би могъл да го получи,
	макар да би бил негов, ни баща му
	от него би могъл да се откаже,
	дори да би бил чужд; затуй, при все че
	синът на майка ни е породил
	наследник за баща ти, тоз наследник
	ще вземе твойте бащини земи.

	__РОБЪРТ__
	И на баща ми волята нима
	без мощ е от наследство да лиши
	тоз син на друг?

	__БАСТАРДЪТ__
			Да, както според мене
	била е тя без мощ да го зачене!

	__КРАЛИЦА ЕЛИНОР__
	Какво би искал: да си Фокънбридж
	и да владееш своето наследство
	с характера и образа на брат си
	или да бъдеш знаен като син
	на Лъвското сърце и да владееш
	тоз облик свой без нито длан земя?

	__БАСТАРДЪТ__
	Госпожо, ако бяхме си сменили
	със брат ми външностите и сега
	бях с неговите лик и тяло, тоест
	със тези на нещастния сър Робърт,
	и имах две тръстики за нозе
	и препарирани змиорки вместо
	тез две ръце и лик тъй сух и тънък,
	че да не мога с роза зад ухо
	да се разходя, без да чуя: „Вижте,
	монетка от три фартинга с крака*4!“,
	[*4 _„… три фартинга с крака!“_ — по Шекспирово време монетката от три фартинга (фартинг = 1/4 пени) се отличавала от другите дребни монети по това, че на нея зад ухото на кралица Елизабет имало една роза.]
	да, ако бях такъв и бяха мои
	земите на сър Робърт, срещу туй,
	от място да не мръдна, ако в миг
	не бих му върнал всичко до чифлик —
	не ща да сменям мъжкия си лик
	за тази мутра на меланхолик!

	__КРАЛИЦА ЕЛИНОР__
	Харесваш ми! Готов ли си веднага
	наследството си да прехвърлиш нему
	и тръгнеш с мен? От днес войник съм аз
	и походът към Франция ме чака!

	__БАСТАРДЪТ__
	Аз грабвам своя жребий, а ти, братко,
	наследството вземи, да ти е сладко!
	Макар петстотин фунта да ти дава,
	не струваш пени с муцуна такава!…
	Мадам, ще ви последвам и в смъртта!

	__КРАЛИЦА ЕЛИНОР__
	Не, по-добре да ме предшестваш в нея!

	__БАСТАРДЪТ__
	На село главните минават първи!

	__КРАЛ ДЖОН__
	А как се казваш?

	__БАСТАРДЪТ__
			Филип, господарю.
	А после вместо презиме: „синът на…“
	Изобщо тя ще бъде една мътна!

	__КРАЛ ДЖОН__
	От днес ще носиш името, младежо,
	на оногова, чийто образ носиш.
	Коленичи пред мен и занапред
	бъди сър Ричард и Плантадженет!

	__БАСТАРДЪТ__
	Ръка подай ми, полубратко мой,
	и всеки да поеме пътя свой —
	получихме от своите бащи:
	аз — висша чест; земя богата — ти.
	Когато са ме правили, добре че
	старикът Фокънбридж е бил далече!

	__КРАЛИЦА ЕЛИНОР__
	Плантадженетът чувства се! Помни,
	че отсега съм твоя баба, Ричард!

	__БАСТАРДЪТ__
	Признавам, че не е по правилата,
	но щом не пускат, влизаш през мазето;
	когато пипнеш нещо в тъмнината,
	щом в джоба ти е, няма „Как е взето?“.
	Успехът оправдава всеки начин
	и аз съм аз, макар и извънбрачен!

	__КРАЛ ДЖОН__
	Пътувай, Фокънбридж! Ти взе, което
	ти беше, чифликчийо, на сърцето —
	един безземлен рицар съумя
	богат да те направи със земя!…
	Да тръгваме! Към Франция, мадам!
	И тебе, Ричард, слава чака там!

	__БАСТАРДЪТ__
	Прощавай, братко, и щастлив живот,
	понеже си на честно ложе плод!
N	Излизат всички освен него.
	Издигнах се на педя чест във ранга,
	но нямам педя пасбище в полето…
	Но нищо, затова пък вече мога
	от всяка Пол и да направя „лейди“.
	„Добър ви ден, сър Ричард!“ — „Здрасти, драги!“ —
	и ако Джордж е, ще му кажа „Питър“,
	защото всеки новоблагородник,
	известно е, забравя имената —
	да ги запомня, би било проява
	на близост, неподхождаща за него
	при новия му ранг! Да си представим:
	поканил съм в дома си на обяд
	изтънчен пътешественик и той
	изважда зъбочистка и се чопли
	във тон със модата, а моя милост,
	натъпкал рицарския си стомах,
	си смуква тъй, по нашенски, зъбите
	и почва, пооблегнал се на лакът:
	— Любезни господине, дали бихте…
	И отговорът, като във буквара,
	пристига бърз: — Но, драги господине,
	за мене ще е радост… — На което
	се отговаря: — Радостта е моя!…
	И тъй, додето се установи
	чия е тя и гостът дорде схване
	какво го питам, и ме поразходи
	из разни Алпи, разни Апенини
	и разни реки По, все по и по
	ни става ясно, че не ще е зле
	да се постави нещо за вечеря…
	И тоз изискан начин на живот е
	необходим, за който се стреми
	нагоре като мен, защото, щом
	не спазваш формите му на учтивост,
	не си законен син на своя век;
	пък аз и без това съм незаконен,
	и то не само за това, че имам
	издаващи ме реч, обноски, герб*5,
	[*5 _„… герб…“_ — върху герба на незаконните синове на благородниците хералдичният знак бивал пресечен от черна черта.]
	но и защото чувствам неохота
	да храня свойте ближни със яда
	на сладкото ласкателство — изкуство,
	което, без да искам сам да мамя,
	за да не бъда мамен сам, все пак
	ще трябва да изуча, тъй като
	постлан е с него пътят ми нагоре…
	Ала каква е тази пощальонка
	във дрехи за езда? Нима си няма
	съпруг, за да надува рог пред нея?
N	Влизат Лейди Фокънбридж и Джеймс Гърни.
	Как? Майка ми?… Здравейте, мила майко!
	Какво ви носи тук с такава спешност?

	__ЛЕЙДИ ФОКЪНБРИДЖ__
	Къде е тоз негодник, брат ти, който
	честта ми погнал е като ловец?

	__БАСТАРДЪТ__
	Кой? Брат ми Робърт? Великанът Колбранд*6?
	[*6 _Великанът Колбранд_ — гигант-датчанин от популярен английски рицарски роман.]
	Синът могъщ на стария сър Робърт?
	За него ли ме питате, мадам?

	__ЛЕЙДИ ФОКЪНБРИДЖ__
	За него, да, нахални момчурляко!
	Какво „сър Робърт“? За какво намекваш?
	Ти негов син си, както е и той!

	__БАСТАРДЪТ__
	Бъди добър, излез за малко, Джеймс!

	__ГЪРНИ__
	Ще чакам вънка, господарю Филип!

	__БАСТАРДЪТ__
	На баба си ще викаш „Филип“ вече!
	За тебе има новости, Джеймс Гърни!
N	Гърни излиза.
	Не съм аз син на стария сър Робърт.
	Той, майко, би могъл да изяде
	дела си в мен навръх Разпети петък,
	без грях да стори! Бедният сър Робърт
	май мъчно би могъл да ме направи —
	ний знаем с тебе колко е бил майстор.
	Така че на кого дължа туй тяло?
	Сър Робърт, майчице, не е помагал,
	когато се е ваял тоя крак!

	__ЛЕЙДИ ФОКЪНБРИДЖ__
	Нима си в съзаклятие със брат си
	и ти, във чийто личен интерес е
	да браниш мойта чест? Как смееш тъй
	да хвърляш кал по майка си, селяко!

	__БАСТАРДЪТ__
	Не, рицар, рицар! Като Базилиско*7!
	[*7 _Базилиско_ — име на самохвалко, твърдящ, че е рицар, от трагедията на Томас Кид „Солиман и Перседа“.]
	Сам кралят с меча си ме посвети!
	Сър Робърт не е вече мой баща.
	Отрекох се от него и от всичко:
	земя, законност и фамилно име!
	Затуй кажи ми: кой е мой баща?
	Дано е мъж на място! Кой е, казвай!

	__ЛЕЙДИ ФОКЪНБРИДЖ__
	Нима си се отрекъл от рода
	на Фокънбридж?

	__БАСТАРДЪТ__
			Като от Сатаната!

	__ЛЕЙДИ ФОКЪНБРИДЖ__
	Тогава ще ти кажа: твой баща е
	самият Ричард Лъвското сърце.
	Подир обсада пламенна и дълга
	аз пуснах го в леглото на мъжа си.
	Не ме съди ти, плод на моя грях,
	че на такава мощ не удържах!

	__БАСТАРДЪТ__
	Заклевам се във светлината, майко,
	да трябваше сега да ме зачеваш,
	не бих поискал никой друг баща!
	На тоя свят известни грехове
	простими са и твоят е от тях:
	не е бил той роден от лека мисъл —
	налагало се е да отдадеш
	сърцето си като васалска дан
	на всемогъщата любов у оня,
	с чиято несравнима мъжка сила
	лъвът не е успял да се пребори,
	за да опази своето сърце
	от кралската му хватка*8! За тоз, който
	[*8 _„… лъвът… от кралската му хватка!“_ — според легендата прозвището на Ричард I произлязло от това, че той изял сърцето на един лъв, което бил изтръгнал с гола ръка през гърлото на звяра.]
	сърца на лъвове с ръка изтръгва,
	са лесна плячка женските сърца!
	Благодаря ти, майко, че такъв
	баща аз имам със сърце на лъв!
	Тоз, който те осъди, с таз му реч
	във ада ще го прати моят меч!
	Ела да чуеш от рода на Ричард,
	че да му кажеш „не“ било би грях.
	И ако някои това отричат,
	лъжци са те и аз не съм от тях!

N	Излизат.


>	Второ действие
>>	Първа сцена

N	Франция. Пред вратите на Анжер.
N	Влизат — от една страна — Крал Филип, Дофинът Луи, Констанс, Артур и Свита; от друга — Австрийският ерцхерцог с Войската си.

	__КРАЛ ФИЛИП__
	Приветствам те, Австрийски ерцхерцоже!…
	Артур, великият предтеча твой,
	крал Ричард, който със ръка изтръгна
	сърцето на лъва и в Палестина
	сражава се за гроба на Христа,
	загина от десницата на този
	безстрашен рицар тук*9. За да заглади
	[*9 _„… на този… рицар тук виж.“_ — за Австрийския ерцхерцог.]
	греха си пред потомството му, той
	откликна се на нашата покана
	и дойде пред стените на Анжер
	с готовност да развее свойто знаме
	срещу престъпния ти чичо Джон,
	лишил те от английската корона.
	Приветствай го с прегръдка и любов!

	__АРТУР__
	Бог нека ви прости смъртта на Ричард,
	понеже давате живот на тези,
	които са израснали от него,
	като простирате крило желязно
	над техните права. Ръка безсилна
	подавам ви, но от сърце е тя.
	Добре дошъл, владетелю австрийски,
	пред град Анжер!

	__ДОФИНЪТ__
			О, благородна кръв,
	кой няма да закриля твойто право!

	__ЕРЦХЕРЦОГЪТ__
	С горещия печат на таз целувка
	по детската ти буза аз скрепявам
	обета си, че няма да си ида,
	дорде Анжер и френските земи,
	които твои са, не станат твои;
	и този остров, който, блед от гордост,
	отритва с крак ревящите талази
	и прави свойто племе недостъпно
	за напада на другите държави,
	дорде таз Англия, тоз бастион,
	отвсякъде опасан с воден ров,
	тоз край на Запада не те приеме,
	момчето ми, за повелител свой!
	До този ден, повтарям ти, дете,
	за дом и свои няма да помисля!

	__КОНСТАНС__
	Синът ми слаб е, но вземете мойта
	признателност на майка и вдовица,
	додето помощта ви го направи
	способен за по-щедра благодарност!

	__ЕРЦХЕРЦОГЪТ__
	Небето награждава тез, които
	сражават се за толкоз право дело!

	__КРАЛ ФИЛИП__
	На работа тогаз! Да се насочат
	оръдията в челото на този
	упорстващ град! Най-опитните нека
	определят позиции и прицел!
	Ний кралските си кости тук ще сложим,
	до главния площад ще газим в кръв,
	но туй момче ще встъпи във града си!

	__КОНСТАНС__
	Изчакайте да се завърне първо
	посланикът ви! Може Шатийон
	да е добил с мир в Англия правата,
	които с бой тук искаме да вземем.
	Тогава ще се каем за кръвта,
	пролята тук от нашата припряност.

N	Влиза Шатийон.

	__КРАЛ ФИЛИП__
	О, чудеса! Госпожо, той самият
	явява се по ваша воля сякаш!
	Докладвай, Шатийон, какви слова
	ни носиш от английския владетел?
	Спокойно те очакваме. Приказвай!

	__ШАТИЙОН__
	Тогаз вдигнете своята войска
	от тази жалка цел и я гответе
	за сблъсък по-значителен! Крал Джон,
	ядосан от законния ви иск,
	събра войски и тъй като аз бях
	забавен от враждебни ветрове,
	успя със тях на френската земя
	да стъпне едновременно със мене.
	Войската му е мощна, с бодър дух
	и бързо се придвижва към Анжер.
	Със него са и неговата майка,
	която — съща Ата*10 — го насъсква
	[*10 _Ата_ (мит.) — дъщеря на Зевс, олицетворение на безумната ярост и на раздора.]
	към стръв и кръв; и внучката й Бланш,
	принцеса на Испания; и още
	един нахален извънбрачен син
	на бившия им крал; и с него всички
	неуталожени, припрени, буйни
	безумци на страната, доброволци
	с момински личица и змейска ярост,
	превърнали наследствени земи
	в доспехи и оръжие, с надежда
	богатства нови да спечелят тук.
	Накратко, флотът им е тук пренесъл
	такъв отбор от храбреци, какъвто
	до днес не се е носел по вълните
	за страх на християнския ни свят!
N	Барабанен бой.
	Зловещите им барабани правят
	безсмислен по-подробния доклад.
	За бой или за преговори вече
	те тука са. Гответе се и вие!

	__КРАЛ ФИЛИП__
	Ах, колко ненадейна е за нас
	таз тяхна скорост!

	__ЕРЦХЕРЦОГЪТ__
			Колкото е тя
	по-ненадейна, толкоз по сме длъжни
	да им дадем решителен отпор!
	В опасностите смелостта расте.
	Готови сме за тях. Да дойдат само!

N	Влизат Крал Джон, Бастардът, Кралица Елинор, принцеса Бланш, Пембрук и други.

	__КРАЛ ДЖОН__
	Кралю французки, в мир ще бъдем с теб,
	ако допуснеш с мир да влезем в свойте
	наследствени земи. Ако ли не,
	да отлети мирът към небесата,
	додето ний, бич Божи, не накажем
	надменните, прогонили го горе!

	__КРАЛ ФИЛИП__
	Кралю английски, с мир ще ти отвърнем,
	ако оттеглиш своята войска
	във Англия, за да живее мирно
	във нейните предели. Ний желаем
	добро на Англия и зарад нея
	под тези тежки брони леем пот.
	Би трябвало туй бреме да е твое,
	но ти обичаш Англия тъй малко,
	че подкопа законната й власт,
	унаследяването й прекъсна,
	лиши от чест невръстния й принц,
	с насилие безсрамно оскверни
	девствеността на нейната корона!
	Виж в туй дете лика на брат си Джефри:
	тоз поглед, тези вежди са от него;
	във сбито съдържание то носи
	голямото, изчезнало със брат ти,
	и Времето със своето перо
	ще го разгърне във обширен том
	и ще повтори Джефри. Джефри беше
	твой старши брат, а тоз е негов син.
	Принадлежеше Англия на Джефри
	и значи днес във името Господне
	тя негова е. Как ще се наричаш
	ти „крал“, когато жива кръв тупти
	във слепоочията, за които
	предназначен е кралският венец?

	__КРАЛ ДЖОН__
	А от кого си натоварен ти,
	кралю французки, да ми искаш сметка?

	__КРАЛ ФИЛИП__
	От съдника върховен, който вдъхва
	във всяко същество със земна власт
	добрата склонност да не позволява
	потъпкване на правдата. От Бога
	за страж на тоз отрок определен съм
	и с Божия подкрепа ще накажа
	неправдата, извършена над него.

	__КРАЛ ДЖОН__
	Ти присвояваш си властта на Бога!

	__КРАЛ ФИЛИП__
	Не, щом е, за да смажа едного,
	виновен в присвояване!

	__КРАЛИЦА ЕЛИНОР__
				Така ли?
	И кой е той, французино? Да чуем!

	__КОНСТАНС__
	Аз нека й го кажа!… Твоят син!

	__КРАЛИЦА ЕЛИНОР__
	Мълчи, нахалнице! Ти свойто пале —
	кой знае от кого! — за трона готвиш,
	защото ти се властва над света!

	__КОНСТАНС__
	Аз вярна бях на твоя син, тъй както
	ти на мъжа си, и това момче
	прилича повече по вид на Джефри,
	отколкото на тебе по характер
	прилича Джон, а вие двама с него
	приличате си като Сатаната
	и майка му! „Кой знае от кого“!
	Баща му — във душата си кълна се —
	не е заченат честно като него
	и как ще бъде с майка като теб!

	__КРАЛИЦА ЕЛИНОР__
	Отлична майка имаш ти, момче —
	да черни татко ти!

	__КОНСТАНС__
			И славна баба —
	да черни свойто внуче!

	__ЕРЦХЕРЦОГЪТ__
				Тишина!

	__БАСТАРДЪТ__
	Да чуем глашатая!

	__ЕРЦХЕРЦОГЪТ__
			Кой е тоя?

	__БАСТАРДЪТ__
	Тоз, който тази лъвска кожа твоя*11
	[*11 _„… лъвска кожа твоя…“_ — Австрийският ерцхерцог носи лъвска кожа върху бронята си — трофей, взет от убития от него Ричард.]
	ще одере, ако те срещне в битка!
	Аз знам те, ти си от онези зайци,
	които храбро дърпат за брадата
	умрели лъвове. И пак ти казвам,
	тоз лъвски косъм твой ще го ощавя,
	да пукна тук, ако не го направя!

	__БЛАНШ__
	Стояла е таз кожа по-добре
	на дръзналия да я одере!

	__БАСТАРДЪТ__
	А тоз прилича на осел, навлякъл
	одежда лъвска, сякаш е Херакъл!…
	Но аз ще смъкна чуждата ти кожа
	и твоята до синьо ще наложа!

	__ЕРЦХЕРЦОГЪТ__
	Какъв е тоя самохвалко, който
	слуха ни заглушава с празна реч?…
	Кралю, решавайте какво да правим!

	__КРАЛ ФИЛИП__
	Жените и глумците да прекъснат
	престрелките си! И така, крал Джон:
	приканвам те с правата на Артур
	да предадеш в ръцете ми властта
	над Англия, Ирландия, Анжу,
	Турен и Мен!

	__КРАЛ ДЖОН__
			Живота си по-скоро!
	Извиквам те на бой, кралю французки
	Артур Бретански, приеми властта ми
	и повече от мене ще получиш,
	отколкото когато и да е
	ще ти спечели тоя плашльо френски!
	Послушай ме!

	__КРАЛИЦА ЕЛИНОР__
			При баба си ела!

	__КОНСТАНС__
	Послушай бабка си, детенце мило!
	Ти дай й свойто кралство, а пък тя
	ще ти даде черешки и смокинки!
	Каква добричка баба!

	__АРТУР__
				Стига, майко!
	Защо не съм умрял! Не заслужавам
	така да се разправяте за мен!

	__КРАЛИЦА ЕЛИНОР__
	От срам за майка си горкото плаче!

	__КОНСТАНС__
	Вий засрамете се! Това, че вие
	ограбихте го, не — че аз го срамя,
	изтръгва от очите му тез перли,
	които ще подкупят небесата.
	Да, тези броенички от кристал
	от Бога ще измолят за сина ми
	възстановяване и мъст над вас!

	__КРАЛИЦА ЕЛИНОР__
	Ти клеветиш небето и земята!

	__КОНСТАНС__
	Не, ти скверниш земята и небето!
	Клеветница била съм! Ти и син ти
	лишихте от владения, права
	и кралска титла твоя старши внук,
	това отроче прелестно, чието
	единствено нещастие си ти,
	защото твойте грехове небето
	наказва в него, тъй като е само
	от второто коляно на тоз твой
	порочен скут!

	__КРАЛ ДЖОН__
			Мълчи, безумна жено!

	__КОНСТАНС__
	Това единствено ще кажа още:
	че тя не само дето е виновна
	да бъде той наказан, но е още —
	чрез своя грях — оръдие на Бога,
	с което тоз далечен неин кълн
	измъчван е за нейната греховност!
	Вина пред Господа и негов бич
	това е тя за моето детенце,
	наказано за нея и чрез нея,
	дано я тръшне чумата, дано!

	__КРАЛИЦА ЕЛИНОР__
	Писклива кавгаджийко, ти ще млъкнеш,
	когато видиш волята на Ричард,
	зачеркваща правата на сина ти!

	__КОНСТАНС__
	Ха, волята на Ричард! Твойта воля —
	това ще видя! Твойта грозна воля
	на злобна баба! Нея ще покажеш!

	__КРАЛ ФИЛИП__
	Мадам, млъкнете или запазете
	умереност! Не подобава нам
	да поощряваме подобна свада.
	Тръбачът нека съзове веднага
	анжерците на крепостния зид!
	Да ги изслушаме кого признават
	за свой владетел — Джон или Артур!

N	Тръбен звук.
N	Горе, на стената, се появява Хюбърт.

	__ХЮБЪРТ__
	Кой вика ни на градските стени?

	__КРАЛ ФИЛИП__
	Крал Филип Френски за Артур Английски!

	__КРАЛ ДЖОН__
	Крал Джон Английски, сам, от свое име!
	Анжерски наши поданици…

	__КРАЛ ФИЛИП__
				Драги
	анжерски поданици на Артур,
	за разговор поканихме ви тук…

	__КРАЛ ДЖОН__
	… по наше искане. И затова
	изслушайте нас първи! Тези пъстри
	французки знамена, развети нагло
	пред погледа на мирния ви град,
	са тук дошли, за да ви носят гибел.
	Топове френски, заредени с ярост,
	прицелени са вече, за да блъвнат
	железен гняв по вашите стени.
	Очите на града ви виждат ясно
	завършените вече подготовки
	за кървава обсада и жестока
	разправа с вас. Ако не бяхме ние,
	тез спящи камъни, които стягат
	града ви като пояс, щяха вече
	под страшния им оръдеен огън
	да са изскочили от свойте древни
	гнезда от хоросан и да са дали
	възможност на врага да хлуйне кървав
	върху покоя ви. Но щом видяха
	нас, вашия монарх законен, който
	със бърз и крайно труден марш доведох
	пред вашите врати войска, способна
	да защити от всяка драскотина
	заплашените бузи на града ви,
	французите, изплашени, приеха
	да преговарят и сега наместо
	снаряди огнени, с които щяха
	да хвърлят в треска вашите стени,
	те думи ще ви пратят в димен облак,
	за да измамят вашите сърца.
	Не им се доверявайте, анжерци,
	а приютете своя крал, чиято
	войска след дългия усилен поход
	нуждае се от отдих в крепостта ви!

	__КРАЛ ФИЛИП__
	Решавайте, щом чуете и мен!
	Десницата ми, дала Богу клетва
	да брани правото на тоз, когото
	поела е, представя ви, анжерци,
	Артур Плантадженет, законен крал
	на тоз човек и господар на всичко
	принадлежащо му, защото той
	е син на по-големия му брат.
	Зарад потъпканите му права
	ний тъпчем днес тревата пред града ви
	и ваши неприятели сме само
	доколкото да защитим това
	ограбено дете ни задължава
	гостоприемството. И затова
	дълга си изплатете вий на този
	невръстен принц, комуто го дължите,
	и нашата войска за вас ще бъде
	безвредна като мечка със намордник:
	топовете си ние ще принудим
	да изхабят към облаците леки
	страхотния си гняв и без повреда
	по мечове и шлемове ще върнем
	на домовете й таз буйна кръв,
	с която дойдохме да ви залеем,
	а вас и близките ви ще оставим
	в спокойствие и мир. Но ако вие
	отминете във пристъп на безумство
	туй наше предложение, помнете,
	че колкото и древен да е този
	ваш объл зид, той няма да ви скрие
	от нашите носители на смърт,
	пък ако ще във грубия му обръч
	да се натъпчат всички англичани
	и техните военни дисциплини!
	И тъй: ще ни признае ли градът ви
	за крал от името на тоз, чиято
	корона отстояваме, или,
	отприщили гнева си, с горда крачка
	да вземем своето през локви кръв?

	__ХЮБЪРТ__
	Ний поданици сме на този, който
	е крал на Англия. Анжер е негов.

	__КРАЛ ДЖОН__
	Тогава отворете ми да вляза!

	__ХЮБЪРТ__
	Не можем да го сторим. Този, който
	докаже тук, че е английски крал,
	ще има верността ни. Дотогава
	градът ни е залостен за света.

	__КРАЛ ДЖОН__
	Не ви ли стига таз корона тук?
	Свидетели ако ви трябват още,
	тез трийсет хиляди английски знатни…

	__БАСТАРДЪТ__
	Законни или не.

	__КРАЛ ДЖОН__
	… ще потвърдят с кръвта си мойта титла!

	__КРАЛ ФИЛИП__
	И също толкова французки знатни…

	__БАСТАРДЪТ__
	Със незаконните.

	__КРАЛ ФИЛИП__
	… обратното пред вас ще отстоят!

	__ХЮБЪРТ__
	Додето спорят вашите права,
	града си и от двама ви ще пазим
	във полза на по-правия от вас.

	__КРАЛ ДЖОН__
	Тогава Бог да бъде милосърден
	към бедните души, които днес,
	преди да падне вечерната влага,
	към вечното си жилище ще литнат
	във спора за английския престол!

	__КРАЛ ФИЛИП__
	Така да е! Французи, по конете!

	__БАСТАРДЪТ__
	О, свети Георги*12, изтърбушил змея
	[*12 Свети Георги е бил патрон на Англия.]
	и оттогава яхащ над вратите
	на кръчмите, предай ми две-три хватки!
N	Към Ерцхерцога.
	Хей, ти, ако се случа някой ден
	в бърлогата ти с твоята лъвица,
	ще те направя лъв с рога на вол
	за показ по стъгдите!

	__ЕРЦХЕРЦОГЪТ__
			Млъквай там!

	__БАСТАРДЪТ__
	О, лъвски рев! От страх съм жив едвам!

	__КРАЛ ДЖОН__
	Към хълма горе, гдето най-изгодно
	ще разположим всички свои части!

	__БАСТАРДЪТ__
	Тогава бързо, за да стигнем първи!

	__КРАЛ ФИЛИП__
	… А другите на другата могила —
	и Бог, и правото да бъдат с нас!

N	Излизат.
N	След няколко схватки към вратите на града се приближава френски глашатай, предшестван от Тръбачи.

	__ФРЕНСКИЯТ ГЛАШАТАЙ__
	Анжерски граждани, на крепостта си
	вратите отворете и пуснете
	да мине дукът на Бретан, Артур,
	защото чрез ръката на крал Филип
	той днес направи тъй, че горки сълзи
	ще лее скоро не една злочеста
	английска майка, чийто син прострян е
	по гръб на туй поле; и не една
	вдовица клета, чийто мъж притиска
	в прегръдка хладна кървавата пръст.
	Победата, почти безкръвна, пърха
	над веселите френски знамена
	и тук наблизо нашите войски
	строени са да влязат във града ви
	с тържествен марш и обявят за крал —
	на Англия и ваш — Артур Бретански!

N	Влиза Английски глашатай, предшестван от Тръбачи.

	__АНГЛИЙСКИЯТ ГЛАШАТАЙ__
	Възрадвайте се, граждани анжерски,
	и поздравете със камбанен звън
	Джон, крал на Англия и ваш, когото
	тоз жарък ден с победа увенча!
	Бойците му, преди в сребристи брони,
	пристигат, позлатени с френска кръв;
	от шлемовете им едно перце
	не е отсечено от френски меч
	и всяко знаме връща се в ръката,
	развяла го в началото на боя!
	След малко, като весели ловци
	с ръце във кръв подир успешна хайка*13,
	[*13 _„… ръце във кръв… хайка…“_ — потапянето на ръцете в кръвта на убития едър дивеч било част от английския ловен обред.]
	английските войници ще са тука.
	Вратите си отваряйте за тях!

	__ХЮБЪРТ__
	Вестители, от кулите си ние
	видяхме как се сблъскаха и как
	оттеглиха се двете ви войски,
	чиято равностойност бе такава,
	че затрудни най-опитния съдник:
	и двете си заплащаха достойно
	за удар с удар, за отпор с отпор,
	за кърви с кърви и за смърт със смърт;
	еднакво силни бяха и затуй
	ги уважаваме еднакво силно
	и докато едната не надвие,
	от двете своя град ще пазим ние.

N	Влизат — от противоположни страни — Крал Джон и Крал Филип с Войските си.

	__КРАЛ ДЖОН__
	Кралю французки, имаш ли в запас
	излишна кръв, и нея да ти пуснем?
	Ще може ли да потече спокойно
	реката на правата ни, която,
	заприщиш ли я, ще излезе мощна
	от бреговете си и ще залее
	и твойте граници, щом ти не искаш
	да пуснеш сребърните й води
	свободно да струят към океана?

	__КРАЛ ФИЛИП__
	Кралю английски, в тоя жарък изпит
	ти даде не по-малко кръв от нас,
	а май и повече, и аз кълна се
	в десницата, владееща земите
	под туй небе, че няма да сваля
	тоз меч, заради правдата измъкнат,
	неповалил те или неприбавил
	към списъка на падналите в боя
	украсата на кралското си име!

	__БАСТАРДЪТ__
	Величества, какви височини
	достига вашият ламтеж за слава,
	щом кипне благородната ви кръв!
	Смъртта набива в гнилата си челюст
	войнишки мечове наместо зъби,
	за да пирува със човешка плът
	във тези спорове между монарси…
	Ала защо се маят, какво чакат?
	Владетели, викнете: „Без пощада!“
	Назад, еднакво силни господари,
	към росното от кръв поле и нека
	разгромът на единия дари
	покой за другия! А дотогаз
	рев, удари и смърт, и кръв, и бяс!

	__КРАЛ ДЖОН__
	Чия страна ще вземете, анжерци?

	__КРАЛ ФИЛИП__
	Кого от нас признавате за крал?

	__ХЮБЪРТ__
	Английския, когато го узнаем.

	__КРАЛ ФИЛИП__
	Узнайте го във нас, които браним
	правата му!

	__КРАЛ ДЖОН__
			Не, в нас, които браним
	правата си без никакъв посредник,
	самостоятелен и необвързан
	законен крал на себе си и ваш!

	__ХЮБЪРТ__
	По-висша власт ни повелява друго
	и докато въпросът е висящ,
	ний свойте колебания ще пазим
	заключени зад градските врати,
	васали на страха си, докато
	тоз страх не бъде смъкнат и прогонен
	от крал с безспорна, несъмнена титла.

	__БАСТАРДЪТ__
	Ей Богу, тез негодници анжерски
	се гаврят с вас, крале! Като в театър
	седят си горе и се забавляват
	да зяпат — сочейки ту тоз, ту оня —
	трагическото зрелище, което
	със пот и кръв играете за тях.
	Послушайте съвета ми: като
	въстаналите срещу Рим юдеи*14,
	[*14 _„… въстаналите срещу Рим юдеи…“_ — през 70 г. пр.н.е. при обсадата на Ерусалим от римския император Тит двете враждуващи помежду си юдейски групировки се обединили против общия враг.]
	забравили за своите раздори,
	със общи сили нападнете този
	надменен град. От изток и от запад,
	французи, англичани, прицелете
	топовете си, пълни до гърлата,
	в стените му и стреляйте, додето
	не рухнат кремъчните им ребра.
	Аз бих ги шибал с огън тези кранти,
	додето не останат да стърчат
	сред съсипиите голи като въздух!
	След туй отново разделете сили,
	разединете свойте знамена
	и чело срещу чело, насочете
	железни копия едни към други;
	и нека избере тогаз Фортуна
	единия от вас за свой любимец
	и със целувка да даде на него
	победата във кървавия ден!
	Е, как намирате тоз луд съвет,
	крале могъщи? Няма ли той вкус
	на тънко политическо изкуство?

	__КРАЛ ДЖОН__
	Харесва ми, кълна се в небосвода!
	Кралю на Франция, да се сплотим ли,
	за да съсипем този град, а после
	във битка помежду си да решим
	чие владение ще бъде той?

	__БАСТАРДЪТ__
	И ако крал си не на име само,
	то, оскърбен дълбоко като нас
	от неговата дързост, обърни се
	със свойта артилерия към него,
	тъй както ний със свойта ще направим
	А щом съсипете го, помежду си
	възобновете споровете стари
	и в битката да удря кой де свари!

	__КРАЛ ФИЛИП__
	Добре. Отде ще действувате вие?

	__КРАЛ ДЖОН__
	От запад ний ще пращаме разруха
	в сърцето на града!

	__ЕРЦХЕРЦОГЪТ__
			А ний — от север!

	__КРАЛ ФИЛИП__
	А ний от юг ще го залеем с огън!

	__БАСТАРДЪТ__ _(настрани)_
	Добре намислено! От юг и север
	австрийци и французи едни други
	ще се обстрелват… Почвайте! Кураж!

	__ХЮБЪРТ__
	Изслушайте ме, войнствени крале,
	и аз ще ви подскажа мирен способ,
	за двама ви еднакво приемлив,
	по който ще превземете града ни
	и на обречените тука жертви
	ще позволите да умрат в легло.
	Недейте бърза, чуйте ме, крале!

	__КРАЛ ДЖОН__
	Готови сме да слушаме. Приказвай!

	__ХЮБЪРТ__
	Принцеса Бланш Испанска е роднина
	на краля Джон. Дофинът Луи и тя
	напълно си подхождат по години.
	А где младежът жарък би намерил
	красавица, по-прелестна от Бланш?
	Къде мъжът набожен би открил
	съпруга, по-безупречна от Бланш?
	Къде монархът бъдещ би получил
	кралица с по-висока кръв от Бланш?
	По хубост, добродетелност и знатност
	Дофинът съвършен е като нея,
	освен ако несъвършенство туй е,
	че не е тя, понеже и на нея
	не липсва нищо, ако не е липса
	това, че не е той. Със други думи,
	той половината е от един
	перфектен мъж, комуто трябва само
	едно такова чудо като нея,
	за да е цялостен, а тя е също
	една разполовена безупречност,
	която би допълнил той единствен.
	Щом две такива сребърни реки
	се слеят, те прославят бреговете,
	които са ги свързали, и вие,
	крале, ще сте такива брегове,
	ако сберете ги в едно легло.
	Тоз брак ще се окаже по-могъщ
	от вашите оръдия, защото
	Анжер пред него с бързина, каквато
	от нас барутът няма да изтръгне,
	вратите си широко ще разтвори,
	за да ви пусне. А без него, знайте,
	вълните няма да са толкоз глухи,
	ни лъвовете — толкоз горделиви,
	ни планините — толкоз непреклонни,
	смъртта дори не ще е толкоз твърда
	във свойта ярост, колкото ще бъдем
	ний — в нашето решение да браним
	от вас града си!

	__БАСТАРДЪТ__
			Тоя ще успее!
	Изтърси от парцалите й даже
	прогнилите пищяли на Смъртта!
	Добра уста! Изригва планини,
	вълни, скали, морета; и говори
	за лъвове, като че ли девойче
	описва свойте кученца! Ей Богу,
	артилерист навярно го е правил:
	залива те със гръм и дим, и огън!
	И бие със език като с тояга —
	ушите ми поду! Французин даже
	не може да налага със юмруци
	тъй, както тоя с фрази! Дявол взел го!
	Не помня да съм бил тъй блъскан с думи
	откак съм казал „татко“ на бащата
	на моя брат!

	__КРАЛИЦА ЕЛИНОР__
			Недей се бави, сине!
	Благослови съюза им и дай
	на свойта племенница тежка зестра!
	Тоз брачен възел тъй ще укрепи
	некрепкото ти право над престола,
	че пъпката на туй хлапе зелено,
	останала без слънце, ще се сгърчи,
	недала обещания си плод.
	Усещам, че крал Филип е съгласен.
	Виж как си шепнат! Бързо поощри го,
	додето този брак му се усмихва,
	за да не би усърдието в него,
	сега размекнало се под лъха
	на съвестта и ласкавите просби,
	да се втвърди постарому отново!

	__ХЮБЪРТ__
	Защо не отговаряте, крале,
	на изхода, предлаган от града ни?

	__КРАЛ ФИЛИП__
	Да отговори първо този, който
	поиска да говори първи с вас!
	Кралю на Англия, какво ще кажеш?

	__КРАЛ ДЖОН__
	Ако Дофинът твой, присъстващ тук,
	способен е да прочете във тази
	прекрасна книга думата „обичам“,
	ще я получи в кралска подвързия,
	защото Мен, Анжу, Турен, Поатие
	и всички области отсам морето,
	които — с изключение на този
	обсаждан днес от силите ни град —
	покорни са на нашата корона,
	ще увенчаят брачното й ложе,
	за да направят Бланш да не отстъпва
	по почести, отличия и титли
	на ни една принцеса, така както
	съперничи на всякоя от тях
	по хубост, възпитание и кръв.

	__КРАЛ ФИЛИП__
	Какво ще кажеш, синко? Погледни я!

	__ДОФИНЪТ__
	Туй правя, татко, и съглеждам чудо:
	в очите й ликът ми отразен
	е сянка на сина ви, който сам
	е само ваша сянка, и все пак
	таз двойна сянка в дивния й взор
	превръща се във слънце, пред което,
	какъвто съм, наистина съм сянка
	и чувствам се осъден от очите,
	в които тоз мой лик по-хубав скрит е!

N	Той и Бланш си шепнат.

	__БАСТАРДЪТ__
	„Осъден от очите й! Обесен
	на веждите й, смръщени ужасно;
	изкормен от гласеца й чудесен:
	насечен*15 от сърцето й безстрастно.“
	[*15 _„… обесен… изкормен… насечен…“_ — екзекуцията по Шекспирово време се състояла от обесване, изкормване и насичане на части на осъдения.]
	Че в любовта изменник е, признава!
	Такъв да вземе красота такава!

	__БЛАНШ__ _(към Дофина)_
	Това, което вуйчо ми желае,
	за мене е закон. Щом той във вас
	харесва нещо, аз без труд ще мога
	да нагодя към него свойта воля
	или, със прости думи, да накарам
	сърцето си да го приеме лесно.
	Неискреност ще бъде да ви кажа,
	че считам всякоя черта във вас
	достойна за любов, но ви признавам,
	че колкото и да ви съдя строго,
	във вас не виждам нищо за ненавист.

	__КРАЛ ДЖОН__
	Какво ще кажат тези млади хора?
	Вий, племеннице моя?

	__БЛАНШ__
				Аз ще кажа,
	че дълг за мен е винаги да следвам
	повелята на мъдрия ви разум.

	__КРАЛ ДЖОН__
	А вие, принце? Ще ли има място
	за нея във сърцето ви?

	__ДОФИНЪТ__
				Кралю,
	запитайте ме, бих ли аз могъл
	да й попреча да царува в него?

	__КРАЛ ДЖОН__
	Тогаз ти давам с нея Поатие,
	Вексен, Турен, Анжу и Мен с прибавка
	от трийсет хиляди английски марки.
	Кралю французки, ако туй те радва,
	кажи им да се хванат за ръце!

	__КРАЛ ФИЛИП__
	То радва ме дълбоко. Млади хора,
	подайте си ръце!

	__ЕРЦХЕРЦОГЪТ__
			И устни също!
	С такъв печат скрепен бе оня миг,
	когато, помня, станах годеник!

	__КРАЛ ФИЛИП__
	Сега, анжерски граждани, пуснете
	приятелството, свързано от вас,
	да мине през вратите ви, защото
	венчалният обред ще се извърши
	в параклиса „Света Мария“ днес!…
	Не е ли между вас мадам Констанс?
	Знам, няма я, защото инак щеше
	да се опита да осуети
	тоз наш съюз. Кой би могъл да каже
	къде отишла е със своя син?

	__ДОФИНЪТ__
	Измъчена и тъжна се прибра
	във вашата палатка, господарю.

	__КРАЛ ФИЛИП__
	И Бога ми, съюзът ни едва ли
	ще излекува нейната печал!
	Английски братко, как да утешим
	злочестата вдовица? Тук аз дойдох,
	за да закрилям нейните права,
	а ги обърнах, вижда Бог, да служат
	във моя полза!

	__КРАЛ ДЖОН__
			Ще загладим всичко,
	като направим малкия Артур
	бретански дук, граф Ричмонд и владетел
	на този хубав и заможен град.
	Пратете някого да я покани
	за церемониите! Убеден съм,
	че ако не успеем да изпълним
	желанието й докрай, поне
	донякъде ще я задоволим,
	така че да прекъсне свойте жалби.
	Да тръгваме без губене на време
	към този непредвиден мирен празник!

N	Излизат всички освен Бастарда.

	__БАСТАРДЪТ__
	Безумен свят! Безумни господари!
	Безумни съглашателства! Понеже
	Артур би трябвало да вземе всичко,
	Джон с радост му отстъпи част от него,
	а Филип, на когото съвестта
	бе стегнала доспехите за бой,
	когото само милост и набожност
	довели бяха на това поле
	като войник Господен, даде слух
	на тази съблазнителка, на тази
	лукава дяволка, която влиза
	под кожата ни и ни подстрекава
	да сменяме решения и тъпчем
	поети задължения; която
	налага свойта власт над всичко живо:
	монарси, просяци, младежи, старци;
	която лъже бедните моми
	да си дадат едничкото богатство
	на нея, на таз сводница, на тази
	измамница, наречена Изгода!
	Защото тя, Изгодата, подобно
	пълнежа, скрит във топката за кегли*16,
	[*16 _„… пълнежа, скрит във топката за кегли…“_ — топките за кегли по онова време имали ексцентрична тежест, която правела по-сложно движението им.]
	отбива хода на света ни, който
	е поначало уравновесен,
	за да върви по равното направо,
	и би вървял така, ако не беше
	таз лична полза, таз Изгода мръсна
	налята в него, да го отклонява
	от всяка безпристрастност, справедливост,
	от честните му цели и посоки!
	Да, таз Изгода, таз двулична, мазна
	развратница и сводница, привлече
	окото на безволния французин
	и го отби от честната война
	и твърдо обещаната закрила
	към недостойния и подъл мир!
	Ала защо така съм се заял
	със нейна милост? Не ли за това, че
	не ми се е усмихнала до днеска?
	Да, сърдя й се не защото бих
	отдръпнал длан, ако би рекла тя
	да пусне в нея някое от свойте
	звънтящи ангелчета*17; а защото
	[*17 _„… ангелчета…“_ — златни монети от онова време, носещи образа на архангел Михаил, убиващ змея; стойност 10 шилинга.]
	ядосвам се като отминат просяк,
	юмрук размахващ в яд към богаташа.
	Но тъй да е! Додето съм без грош,
	богатството пръв грях ще назовавам;
	забогатея ли, порок по-лош
	от нямането няма да признавам.
	Пред теб щом кралски клетви губят сила,
	богиня ми бъди, Изгодо мила!

N	Излиза.


>>	Втора сцена

N	В палатката на Крал Филип.
N	Влизат Констанс, Артур и Солзбъри.

	__КОНСТАНС__
	Венчават ги? Мир сключват? Дружба правят?
	Спояват подъл род със подъл род?
	Луи ще има Бланш, а Бланш — земите?
	Не е възможно! Тъй ти се е счуло!
	Не си разбрал добре! Поразмисли
	и повтори това, което каза!
	Не може да е вярно! Не ти вярвам!
	Повярвай, не ти вярвам: твойте думи
	са думи на обикновен човек,
	а срещу тях аз имам кралска клетва
	в обратното! И знай, ще те накажат,
	задето ме уплаши, мен, която
	съм болна и подвластна на страха,
	измъчена и жертва на страха
	вдовица и безсилна пред страха,
	жена най-сетне, склонна към страха;
	така че колкото след миг да казваш,
	че е било шега, цял ден ще има
	да тръпне и трепери моят дух!
	Защо глава поклащаш с тъжен вид?
	Защо печално гледаш към сина ми?
	Защо ръка поставяш на гръдта си?
	Защо очите ти са пълни с влага,
	досущ като прииждаща река?
	Нима с тез знаци потвърждаваш свойта
	ужасна вест? Не ща да я повтаряш,
	кажи ми само: вярна или не?

	__СОЛЗБЪРИ__
	Тъй вярна, както — чувствам — ви се виждат
	неверни тез, които са причина
	да трябва да повярвате във нея!

	__КОНСТАНС__
	Щом учиш ме да вярвам на скръбта,
	и нея научи да ме убие;
	и нека вяра и живот се сблъскат
	като заклети врагове, които
	взаимно се пронизват във двубой!
	Луи и Бланш сгодени! Сине мой,
	какво ще стане с теб? Джон в дружба с Филип!
	Какво ще стане с мене?… Вън оттук!
	Не мога да понасям твоя образ —
	ти погрозня от грозната си вест!

	__СОЛЗБЪРИ__
	Нима съм сторил зло, като ви казах
	за злото, причинено ви от други?

	__АРТУР__
	Недейте се вълнува, мила майко!

	__КОНСТАНС__
	О, ако ти, мой синко мили, който
	ме убеждаваш да не се вълнувам,
	бе урод безобразен и отблъскващ,
	клеветещ майчината си утроба,
	осеян със брадавици и бенки,
	куц, гърбав, смахнат, мургав и противен,
	тогаз едва ли щях да се вълнувам,
	защото нямаше да те обичам
	такъв, незаслужаващ ни рода си,
	ни кралски трон! Но ти си хубав, сине,
	Природа и Фортуна бяха в сговор
	велик да те направят и сега
	от първата ти имаш тена дивен
	на лилия, кръстосана със роза,
	но втората, развратната Фортуна,
	ти измени, за да прелюбодейства,
	мръсницата, със твоя чичо Джон;
	подкупи тя Французина със злато
	да стъпче твойто право върху трона
	и да постави кралското си име
	на тяхна служба! Сводник стана той
	на тази долна блудница Фортуна
	и нейния любовник-узурпатор!
	Кажи, вестителю, не е ли Филип
	клетвопрестъпник? Ясно заклейми го
	или върви си и ме остави
	сама със мойта скръб!

	__СОЛЗБЪРИ__
				Мадам, без вас
	не мога да се върна при кралете!

	__КОНСТАНС__
	Ще можеш и ще трябва, драги графе.
	Аз няма с теб да дойда. Свойта горест
	на гордост ще науча, тъй като
	скръбта е горда и заставя всеки
	носител свой да й се кланя ниско.
	Ще чакам тук великите крале
	да се сберат пред мен и пред скръбта,
	защото тя е толкова огромна,
	че само твърдата земя издържа
	теглото й. Аз тук ще седна с нея.
N	Сяда на земята.
	Земята — тъй — ще бъде неин трон.
	Крале, пред нея идвайте с поклон!

N	Солзбъри излиза*18.
	[*18 _Солзбъри излиза_ — в съгласие с условностите на елизабетинския театър. Констанс оставала — навярно заедно с Артур — седнала на земята до началото на следващата сцена.]


>	Трето действие
>>	Първа сцена

N	В палатката на Крал Филип, пред Анжер.
N	Констаис и Артур седят на земята. Влизат Крал Джон, Крал Филип, Дофинът Луи, Бланш, Кралица Елинор, Бастардът и Австрийският ерцхерцог.

	__КРАЛ ФИЛИП__
	… Така е, дъще. Този славен ден
	във Франция навек ще се празнува.
	Виж как, за да го стори по-тържествен,
	самото слънце спира своя бяг
	и, същи алхимик, превръща с огън
	в блестящо злато грубата земя.
	Да, ни един годишен кръговрат
	не ще пропусне тоя празник свят!

	__КОНСТАНС__ _(става)_
	Не празник, и не свят, а прокълнат
	ще бъде тоя ден! Какво е сторил,
	та да го вписваме със златни букви
	като годишнина във календара?
	По-хубаво ще е да изличите
	от седмицата този ден, белязан
	с погазване на клетва и позор,
	а ако той не може да изчезне,
	то нека трудните жени се молят
	да не родят на него, за да нямат
	във люлката си уроди; да бъдат
	моряците спокойни във морето
	през всички други дни освен на този
	и сделките, завършващи с провал,
	да бъдат всички сключени на него;
	каквото пръкне се на този ден,
	да свършва зле; дори самата честност
	да прави той безчестна и коварна!

	__КРАЛ ФИЛИП__
	Повярвайте, госпожо, вие няма
	да имате причини да кълнете
	плода на този ден. Не ви ли дадох
	в залог за него кралската си дума?

	__КОНСТАНС__
	Подхлъзнахте ми вий една монета
	със образа на крал, чиято стойност
	при пробата оказа се нищожна!
	Излъгахте ме, метнахте ме вие!
	Тук дойдохте да леете кръвта
	на враговете ни, а вместо туй
	със своята я сляхте против нас!
	Горещата ви войнственост изстина
	във дружба и притворен мир със тях
	и спойката на тази ваша сплав е
	неправдата над мен и моя син.
	Небе, въоръжи се срещу тези
	крале-клетвопрестъпници! О, чуй ме,
	вдовица те зове, съпруг бъди ми!
	Не позволявай този ден да свърши
	във мир и сговор! Още преди залез
	вклини раздора между тези трима
	крале-безчестници! О, чуй ме! Чуй ме!

	__ЕРЦХЕРЦОГЪТ__
	Госпожо, дайте мир на своите чувства!

	__КОНСТАНС__
	Война! Не мир! Не искам мир! Мирът
	война е против мен! Лиможки графе,
	Австрийски ерцхерцоже*19, ти петниш
	[*19 _„Лиможки графе, Австрийски ерцхерцоже…“_ — за тази двойна титла виж общата част на бележките.]
	тоз кървав свой трофей! О, малки, жалки
	нещастнико, пъзливецо, подлецо;
	джудже във смелостта, гигант по низост;
	ужасно силен, щом си на страната
	на силните; смел рицар на Фортуна,
	безстрашен в боя, само щом получиш
	гаранция за сигурност от Нейно
	Изменливо Величество! Ти също
	погази клетвата си и ласкаеш
	великите! О, где ти бе умът,
	глупецо, да размахваш лъвски лапи,
	да тропаш, да се хвалиш, че си мой
	привърженик, закрилник? Страхопъзльо,
	защо ми се кълна с гръмовен глас
	да съм разчитала на твойта сила
	и на звездата ти, а днес минаваш
	към моите неприятели! Нещастник!
	Навлякъл лъвска кожа! Засрами се
	и облечи се в кожа на теле!

	__ЕРЦХЕРЦОГЪТ__
	О, мъж да бе ми казал тези думи!

	__БАСТАРДЪТ__
	И облечи се в кожа на теле!

	__ЕРЦХЕРЦОГЪТ__
	Посмей да го повториш, негодяй!

	__БАСТАРДЪТ__
	И облечи се в кожа на теле!

	__КРАЛ ДЖОН__
	Самозабравяш се. Не ми харесваш!

N	Влиза Кардинал Пандулф.

	__КРАЛ ФИЛИП__
	От Рим дошъл е папският легат!

	__ПАНДУЛФ__
	Привет, миропомазани крале!
	При теб, крал Джон, пристигам аз, Пандулф,
	милански кардинал и тук легат
	на папа Инокентий, да те питам
	във името на святата му власт
	защо така кощунствено отритваш
	светата църква, наша блага майка,
	не позволявайки на Стивън Ленгтън,
	избран от нея за архиепископ
	на Кентърбъри, да заеме свойта
	пастирска длъжност. Отговор от теб
	чрез мен очаква папа Инокентий.

	__КРАЛ ДЖОН__
	Кой земен жител може да разпитва
	един помазан от небето крал?
	А знай, ако все пак потърсим име
	на някой, който да ми дири сметка,
	последното от всички имена,
	най-празното, най-будещото смях
	ще е на папата! Предай му туй
	и прибави от моите уста,
	че в Англия, от нас владяна, никой
	свещеник италиански не ще може
	десятък да събира или други
	църковни такси; и понеже ние
	под Бога сме върховен господар
	на таз страна, сами ще я владеем,
	без чужда помощ. Туй на твоя папа
	ний казваме, отхвърляйки властта
	която той самичък си приписва!

	__КРАЛ ФИЛИП__
	Английски братко, туй е светотатство!

	__КРАЛ ДЖОН__
	Макар че вие заедно със всички
	монарси християнски пред страха
	от папското проклятие, което
	отменя се с пари, сте позволили
	на тоз нахален поп да ви командва
	и срещу злато, земна шлака, смет
	купувате си неговата прошка
	във низки сделки, за които Господ
	ще си оттегли своята от него;
	макар че вие, мамени тъй грубо,
	оставяте се да ви смуче този
	панаирджийски фокусник — аз сам
	пред него няма да прегъна крак
	и който е със него, ми е враг!

	__ПАНДУЛФ__
	Тогаз по силата на тази власт,
	която ми е дадена, ти, Джон,
	си прокълнат от мене и отлъчен;
	и праведен ще бъде всеки, който
	отхвърли своята васалска клетва
	към тебе, еретика; и за чиста,
	заслужила пред църквата и свята
	ще бъде считана оназ ръка,
	която с тайни или явни средства
	отнеме твоя мерзостен живот!

	__КОНСТАНС__
	О, нека с клетвата на Рим римува
	и моята! О, отче кардинале,
	кажи след нея своето „Амин!“,
	защото без неправдите, които
	на мен са сторени, не може никой
	да го кълне със право!

	__ПАНДУЛФ__
			Мойта клетва,
	госпожо, се крепи върху закон.

	__КОНСТАНС__
	И мойта! Щом законът е безсилен
	да отстоява правото, то нека
	законно бъде да се браним с клетви!
	Не може той сина ми да постави
	на неговия трон, понеже който
	седи на трона, властва над закона;
	как тоз закон тогава, сам неправ,
	на мен ще забранява да проклинам?

	__ПАНДУЛФ__
	Кралю на Франция, ако не искаш
	да бъдеш прокълнат, пусни ръката
	на този гнусен архиеретик
	и поведи мощта си против него
	освен ако склони глава пред Рим!

	__КРАЛИЦА ЕЛИНОР__
	Защо си блед, французино? Не пускай
	ръката му!

	__КОНСТАНС__
			О, дяволе, внимавай,
	ако разкае се и му я пусне,
	една душа изпуска твоят ад!

	__ЕРЦХЕРЦОГЪТ__
	Крал Филипе, послушай кардинала!

	__БАСТАРДЪТ__
	И облечи се в кожа на теле!

	__ЕРЦХЕРЦОГЪТ__
	Негоднико, удържам се, защото…

	__БАСТАРДЪТ__
	… широките ти гащи не държат!

	__КРАЛ ДЖОН__
	Какво ще кажете на кардинала,
	кралю на Франция?

	__КОНСТАНС__
			Ще го послуша!
	Какво могъл би да му каже друго!

	__ДОФИНЪТ__
	Мислете, татко: между тези две —
	ужасното проклятие на Рим
	или изгубването на едно
	приятелство със Англия — кое
	ще пренебрегнете?

	__БЛАНШ__
			Гнева на Рим!

	__КОНСТАНС__
	Дофине, дръж се! Дяволът те мами
	чрез тази недокосната невяста!

	__БЛАНШ__
	Не правдата, а нуждата говори
	със тези думи на мадам Констанс!

	__КОНСТАНС__
	О, ако ти признаеш мойта нужда,
	живееща единствено от туй,
	че правдата е мъртва, ще е нужно
	да стигнеш и до извода, че щом
	умре таз нужда, правдата от туй
	ще оживее. Нуждата стъпчи
	и възкреси потъпканата правда!

	__КРАЛ ДЖОН__
	Не ви отвръща. Раздвоен е той.

	__КОНСТАНС__
	От него раздвоил се, отвърни ми!

	__ЕРЦХЕРЦОГЪТ__
	Отмятайте се, инак ще е зле!

	__БАСТАРДЪТ__
	А ти намятай кожа на теле!

	__КРАЛ ФИЛИП__
	Объркан съм! Не знам какво да кажа.

	__ПАНДУЛФ__
	Каквото и да кажеш, по-объркан
	ще бъдеш, знай, когато те отлъчим!

	__КРАЛ ФИЛИП__
	О, поставете се на мое място,
	достопочтени отче, и кажете
	коя страна вий бихте взели сам?
	Тез две десници кралски току-що
	се сплетоха в съюз; тез две души
	се сляха току-що във братска връзка,
	скрепена с най-свещените и твърди
	обети на пречистата ни вяра;
	последните слова, които бяха
	излъхнати от тези две уста,
	говореха за мир, за нежна дружба,
	за обич между двете ни държави,
	а неотдавна — толкоз неотдавна,
	че времето след туй едва ни стигна
	да си измием дланите, та с тях
	да сключим уговорения мир —
	тез две ръце покрити бяха цели
	от баграта на грозното клане,
	повикано от нас да бъде съдник
	при разногласията на двамина
	крале във гняв. Кажете, нима трябва
	те, тъй отскоро свързали се с обич,
	горещата си хватка да разхлабят?
	Да си играем на ези-тура
	със вярата? Да лъжем небесата?
	Да се покажем толкова по детски
	непостоянни, че сега да дръпнем
	ръцете си назад, да се отметнем
	от дадените клетви, на войските
	да изкомандваме да маршируват
	по сватбеното ложе на мира,
	с раздори да набръчкаме лицето
	на искрената близост? Благи отче,
	недейте пожелава туй от нас,
	а милостив открийте, предложете
	път, начин, форма да ви угодим,
	оставайки във дружба помежду си!

	__ПАНДУЛФ__
	Не път — безпътица, не форма — хаос
	е всеки начин, който би изнасял
	на Англичанина! Изтегляй меч
	като войник на свойта Майка-Църква,
	ако не искаш тя да изрече
	със майчинска уста ужасна клетва
	над своя син, виновен в непокорство!
	Повярвай, по-добре е да държиш
	змия за смъртоносното езиче,
	зъл тигър за озъбената паст,
	лъв — по-добре — за ноктестата лапа,
	отколкото тогова — за ръката,
	която още стискаш в знак на дружба!

	__КРАЛ ФИЛИП__
	Ръката си аз мога да отдръпна,
	но не и верността си!

	__ПАНДУЛФ__
			Значи правиш
	от верността си враг на свойта вяра,
	от смут раздиран, противопоставяш
	на слово — слово и на клетва — клетва.
	От двете клетви избери, кралю,
	по-ранната си, тази към небето,
	и меч вдигни за святата ни църква!
	С оназ, която дал си след това,
	ти бил си спрямо себе си предател
	и тя затуй не те обвързва с нищо,
	защото далият греховна клетва
	спасен е от греха, ако след туй
	е праведно това, което върши,
	а него ние вършим преди всичко,
	като не вършим онова, чието
	извършване преследва лоша цел.
	Щом кривнали сме от добрия път,
	намираме го, като кривнем пак
	и тази втора кривда по тоз начин
	превръща се във правда и лъжата
	цери лъжата, както изгорено
	лекуваме, прилагайки горещо.
	Религията учи ни да пазим
	обета си, но ти си дал обет
	против религията (а туй значи:
	против онуй, в което си се клел)
	и искаш да докажеш, че си вярващ,
	като изпълниш този свой обет
	(когато вярата е против него);
	безчестен ти си с тази втора клетва,
	защото се кълнем не за да станем
	клетвопрестъпници — в противен случай
	била би подигравка всяка клетва! —
	а ти със клетвата си вече ставаш
	клетвопрестъпник и ще станеш — дваж,
	ако й бъдеш верен. Затова
	със своя втор обет ти бунт си вдигнал
	против самия себе си и няма
	за тебе изход по-добър от този,
	да тръгнеш срещу грешните съвети,
	въоръжил доброто в своя дух,
	което ний ще подкрепим с молитви,
	ако съгласен си. Ако ли не,
	с проклятия така ще те засипем,
	че ти, безсилен да се отървеш
	от черното им бреме, ще погинеш
	във отчаяние!

	__ЕРЦХЕРЦОГЪТ__
			Веднага! Скъсвай!

	__БАСТАРДЪТ__
	Не си ли млъкнал? Кой ще ти запуши
	устата с една кожа на теле!

	__ДОФИНЪТ__
	Война! Война!

	__БЛАНШ__
			В деня на твойта сватба?
	Против кръвта, с която си венчан?
	Нима със мъртъвци ще правим празник?
	Нима ще съпровождат адски трясък,
	тръби кресливи, барабанен бой
	венчалния ни танц? Съпруже, чуй ме!…
	О, Господи, как ново е за мен
	това „съпруже“!… Зарад тази дума,
	която днес за първи път изричам —
	аз на колене моля те — недей
	воюва с чичо ми!

	__КОНСТАНС__
			На тез колене,
	от много коленичене протрити,
	аз моля те, Дофине, не изменяй
	великата присъда на небето!

	__БЛАНШ__
	Сега ще видя колко ме обичаш!
	Кое могло би в теб да е по-силно
	от името „съпруга“?

	__КОНСТАНС__
			Туй, което
	опора е, на който е опора
	за тебе, драга: неговата чест!
	Луи, честта ти! Твойта чест, Луи!

	__ДОФИНЪТ__
	Учудва ме, че тъй сте бавен, татко,
	когато толкоз нещо ви подтиква!

	__ПАНДУЛФ__
	Ще изрека проклятие над него!

	__КРАЛ ФИЛИП__
	Не ще ви е потребно… Скъсвам с теб,
	кралю на Англия!

	__КОНСТАНС__
	О, славно връщане към дума честна!

	__КРАЛИЦА ЕЛИНОР__
	О, френска променливост всеизвестна!

	__КРАЛ ДЖОН__
	Кралю на Франция, за този час
	след само час горчиво ще се каеш!

	__БАСТАРДЪТ__
	Тогава майстор Време, този дърт
	плешив часовникар, да мери вече
	минутите! Французино, мисли му!

	__БЛАНШ__
	Във кръв е слънцето! Ден светъл, сбогом!
	С коя от тези две войски да бъда?
	Ръка към мене всякоя протяга
	и аз държа и двете, а пък те
	раздалечават се една от друга
	и дърпат ме, разкъсват ме на две!
	За теб не мога да се моля, мъжо;
	разгром да ти желая трябва, чичо;
	успех не бива да ти искам, татко;
	не искам твоята победа, бабо;
	о, който и играч да победи,
	за мене носи загуба играта!

	__ДОФИНЪТ__
	Ела със мен и щастие узнай!

	__БЛАНШ__
	Където то е, там е моят край!

	__КРАЛ ДЖОН__
	Отивай, племеннико, да строиш
	войската ни!
N	Бастардът излиза.
			Французино, във мене
	бушува огън, който би могъл
	единствено да бъде угасен
	със кръв, със кръв, със твойта ценна кръв!

	__КРАЛ ФИЛИП__
	Преди с кръвта ми да го угасиш,
	той теб самия ще превърне в пепел!
	Мисли му, зло ти готви тоя ден!

	__КРАЛ ДЖОН__
	На себе си го казвай, не на мен!

N	Излизат.


>>	Втора сцена

N	Бойното поле край Анжер.
N	Шум на битка. Влиза Бастардът, носещ главата на Ерцхерцога.

	__БАСТАРДЪТ__
	Горещо стана, Бог ми е свидетел!
	Навярно някакъв въздушен демон,
	витаещ горе, сипе жар над нас!…
	Стой тук, австриецо, додето Филип
	си вземе дъх!

N	Влизат Крал Джон, плененият Артур и Хюбърт.

	__КРАЛ ДЖОН__
	Пази момчето, Хюбърт! Филип, бързай:
	нападнали са моята палатка
	и страх ме е, че майка ми е в плен!

	__БАСТАРДЪТ__
	Не бойте се за нея, господарю —
	изтръгнах я от техните ръце.
	Но да вървим, остава още малко,
	за да приключим битката с победа.

N	Всички излизат и след шум на битка и сигнал за отстъпление, се връщат заедно с Кралица Елинор и други Лордове.

	__КРАЛ ДЖОН__ _(към Кралица Елинор)_
	… Така ще бъде. Ваша кралска милост
	остава тук със силен гарнизон.
N	Към Артур.
	Ти, племеннико, не бъди печален:
	обича те горещо твойта баба,
	а чичо ти към теб ще бъде мил
	като баща ти някога, не бой се!

	__АРТУР__
	О, мойта майка ще умре от скръб!

	__КРАЛ ДЖОН__ _(към Бастарда)_
	Ти, родственико, тръгвай и додето
	пристигнем в Англия, добре раздрусал
	кесиите на алчните абати,
	освободи затворените в тях
	звънтящи ангели, за да нахраним
	гладуващите с тлъстото месце
	на мирния живот. И пипай здраво!

	__БАСТАРДЪТ__
	Тамян, камбанен звън и попски книги
	не ще ме спрат, когато ме зоват
	сребро и злато! Тръгвам, драга бабо,
	ще моля Господа (ако изобщо
	се сетя някога да го помоля)
	за скъпоценната ви безопасност.
	Целувам ви ръката!

	__КРАЛИЦА ЕЛИНОР__
			Сбогом, драги!

	__КРАЛ ДЖОН__
	На добър път! Желая ти успех!

N	Бастардът излиза.

	__КРАЛИЦА ЕЛИНОР__
	Ела да поговорим, внуче мое!

N	Отвежда Артур настрана.

	__КРАЛ ДЖОН__
	Ела и ти, да поговорим, Хюбърт!
	Любезни Хюбърт, ний дължим ти много.
	Зад този зид от плът една душа
	в теб вижда своя благ заемодавец,
	чиито заеми възнамерява
	да върне с лихва. В кралската ни памет
	живее доброволната ти клетва,
	високо оценена. Дай ръка!
	Бих искал да ти кажа едно нещо…
	но ще ми се да бъде придружено
	от друга музика. Ей Богу, Хюбърт,
	неловко ми е да ти кажа колко
	високо те ценя и уважавам!

	__ХЮБЪРТ__
	Аз много съм ви длъжен, господарю!

	__КРАЛ ДЖОН__
	Приятелю, причини още нямаш
	да казваш тъй. Но, знай, ще ги получиш.
	Дори да лази времето, часът
	да ти отвърна със добро, ще дойде.
	Бих искал да ти кажа едно нещо…
	но по-нататък! Слънцето сияе
	високо още в ясното небе
	и веселият ден е твърде пълен
	със удоволствия, за да те карам
	да слушаш мойте думи… Виж, ако
	с език железен и уста от бронз
	звучеше полунощният часовник
	сред сънен мрак, и бяхме двама с теб
	във страшно гробище, и беше ти
	от хиляди неправди озлобен;
	или ако мъчителният дух
	на чернозлъчието*20 бе сгъстил
	[*20 _„… дух на чернозлъчието…“_ — според средновековната наука характерът на човека и настроенията му зависели от съотношението на „хуморите“, т.е. на влагите, течностите в тялото, една от които била злъчката. Думата „меланхолия“ означава „черна злъчка“.]
	във твойте съдове кръвта, която,
	струяща с весел гъдел, инак свива
	очите ни и бузите разтегля
	в глупашки смях, сега несъвместим
	със мойте замисли; или ако
	ти можеше да виждаш не с очи,
	да слушаш не с уши, да отговаряш
	не със език, а всичко туй да правиш
	без зрение, без слух, без ясни думи,
	а само с мисълта си, само с нея,
	тогаз, макар сега денят да вперва
	във нас око на квачка, бих прелял
	сърцето си в сърцето ти… Но не,
	не смея да го сторя!… А при туй
	привързан съм към тебе, а и ти —
	усещам го — привързан си към мене…

	__ХЮБЪРТ__
	Тъй силно, че готов съм да извърша,
	каквото наредите ми, дори
	смъртта ми да е свързана със него,
	кълна ви се!

	__КРАЛ ДЖОН__
			Бях сигурен в това!
	Добри ми Хюбърт, скъпи Хюбърт, Хюбърт,
	ти виждаш туй момче. Ще ти призная,
	че то за мене е като змия,
	която ми се пречка във краката,
	където стъпя! Ти си му пазач,
	разбираш ме…

	__ХЮБЪРТ__
			Ще го опазя аз,
	така че няма да ви стори зло!

	__КРАЛ ДЖОН__
	Смърт.

	__ХЮБЪРТ__
		Господарю!

	__КРАЛ ДЖОН__
			Гроб.

	__ХЮБЪРТ__
			Разбрано!

	__КРАЛ ДЖОН__
				Толкоз.
	Олекна ми. Благодаря ти, Хюбърт.
	Сега не искам да ти кажа как
	ще ти се отплатя. Но знай, ще бъде!…
	Войската ще ви пратя, драга майко.

	__КРАЛИЦА ЕЛИНОР__
	Пътувай и бъди благословен!

	__КРАЛ ДЖОН__
	Ти, племеннико, ще заминеш с Хюбърт
	за Англия. На него е известно
	какво към теб предписва му дългът.
	Това е всичко. Към Кале! На път!

N	Излизат.


>>	Трета сцена

N	В палатката на Крал Филип.
N	Влизат Крал Филип, Дофинът Луи, Кардинал Пандулф и Свита.

	__КРАЛ ФИЛИП__
	… Тъй буря яростна в морето пръсва
	платната на обречена армада*21
	[*21 _„… обречена армада…“_ — намек за разгрома на испанската Велика армада от англичаните през 1588 г.]
	и скъсва всяка връзка между тях!

	__ПАНДУЛФ__
	Спокойствие! Ще се оправи всичко!

	__КРАЛ ФИЛИП__
	А как, когато всичко е накриво!
	Не сме ли разгромени и не е ли
	превзет Анжер? Артур не е ли в плен?
	Не паднаха ли толкоз наши близки?
	Или във Англия не се е върнал
	тоз кървав неин крал напук на всички
	препятствия, поставяни от нас?

	__ДОФИНЪТ__
	И укрепил е всичко завладяно.
	Тъй бързи действия с тъй хладен ум,
	тъй трезва сметка с толкова внезапност,
	ей Богу, са безпримерни! Кой друг
	е проявявал майсторство такова?

	__КРАЛ ФИЛИП__
	По-леко бих преглътнал тез хвалби,
	ако не бе без пример и срамът ми!
N	Влиза Констанс.
	Кой иде? Ха! Не тяло, а жив гроб,
	държащ безсмъртния си дух насила
	във своята мъчителна тъмница!
	Госпожо, моля ви, елате с мен!

	__КОНСТАНС__
	Видяхте ли? Това са плодовете
	на вашите съюзи!

	__КРАЛ ФИЛИП__
			Твърдост, драга!
	Търпете, утешете се, Констанс!

	__КОНСТАНС__
	Не, аз отхвърлям всякакви утехи
	освен оназ, която утешава
	завинаги! О, Смърт! Старико Смърт!
	О, гнилоч здравословна, смрад уханна,
	излез от своите бърлоги мрачни,
	ти, страх и ужас за онез, които
	живеят в щастие, и аз, щастлива,
	ще разцелувам грозните ти кости,
	във празните ти орбити ще втикна
	очите си, от червеите твои
	ще си навия пръстени и с пръст
	дъха си ще затъкна, за да стана
	и аз ужасен скелет като теб!
	Ела при мен, о, мой любим жених,
	и в твойта паст озъбена ще видя
	най-сладката усмивка и ще впия
	уста във твоите челюсти! Ела,
	желани мой!

	__КРАЛ ФИЛИП__
			Млъкни, о, бурна скръб!

	__КОНСТАНС__
	Не, няма да замлъкне тя, додето
	за вопли има дъх! О, ако беше
	езикът ми в устата на гърма,
	разтресла бих света със свойта мъка
	и бих събудила тоз грозен скелет,
	нечуващ слабия ми женски глас,
	студен към простите човешки вопли!

	__ПАНДУЛФ__
	Мадам, това е лудост, а не скръб!

	__КОНСТАНС__
	Един духовник тъй да клевети!
	Не съм аз луда: моя е косата,
	която скубя; казвам се Констанс;
	вдовица съм на Джефри и синът ми
	нарича се Артур и е загубен.
	Не съм аз луда. Ще ми се да съм,
	та да забравя себе си! Да бях,
	от колко мъки бих се отървала!
	Изнамери ми проповед, която
	ще ме направи луда, и ще встъпиш
	във сонма на светците, кардинале,
	защото тъй, понеже не съм луда,
	а чувстваща скръбта, умът ми шепне,
	че бих могла да се освободя
	от свойте мъки, като се пронижа
	или обеся! Луда ако бях,
	аз бих забравила за своя син
	или навярно бих го заменила
	със кукла от парцали; но, уви,
	не съм аз луда: твърде, твърде ясно
	усещам свойте мъки поотделно!

	__КРАЛ ФИЛИП__
	Навийте си косите! О, каква
	велика обич проявяват те!
	По тях щом капне сребърна сълза,
	безбройни нишки-дружки се прилепват
	една към друга във единна скръб,
	любовно неразделни, сякаш искат
	да срещнат всички заедно бедата!

	__КОНСТАНС__
	Тръгнете с мен към Англия, кралю!

	__КРАЛ ФИЛИП__
	Навийте си косите!

	__КОНСТАНС__
			Ще го сторя,
	но ако питате защо, то знайте:
	преди, като разплитах ги, възкликнах:
	„Да можех на сина си да дам волност,
	тъй както на косите си я давам!“
	Ала сега ме дразни волността им
	и, ето, оковавам ги отново,
	защото мойто чедо е във плен.
	Ах, отче кардинале, аз ви чух
	да казвате, че горе, на небето,
	ще видим и познаем свойте близки;
	и аз би трябвало — ако е тъй —
	да видя своя мил Артур, защото
	от Каина — най-първото момче*22 —
	[*22 _„… от Каина — най-първото момче…“_ (библ.) — Каин, по-големият от двамата синове на Адам и Ева, бил наистина според Стария завет първата мъжка рожба на човечеството.]
	до най-последното, родено вчера,
	не се е раждало на тоя свят
	такова добродетелно детенце;
	но червеят на мъката сега
	ще разяде чудесната му пъпка,
	румянеца му сладък ще прогони
	и той ще стане мършав като призрак
	и блед и изтощен като болник,
	и ще умре такъв и ще възкръсне
	пак в този вид и щом го срещна в рая,
	ще го отмина, без да го позная,
	и няма значи да го зърна пак!

	__ПАНДУЛФ__
	Греховно уважавате скръбта си!

	__КОНСТАНС__
	Вий казвате го, който сте без син!

	__КРАЛ ФИЛИП__
	И я обичате като сина си!

	__КОНСТАНС__
	Тя в мен запълва неговото място,
	разхожда се навсякъде със мен,
	лежи в леглото му, вида му взима,
	облича се във празните му дрехи,
	повтаря думите му и ми спомня
	за неговите прелестни черти —
	и вий ми казвате „не я обичай!“?
	Напускам ви! Да бяхте скръбни вие,
	аз бих ви утешила по-добре!
	Не, няма да запазя подредена
	косата си, когато моят ум
	е тъй разбъркан! Где си, рожбо моя,
	живот мой, мое всичко на света,
	мой въздух, моя радост и утеха!

N	Излиза.

	__КРАЛ ФИЛИП__
	Боя се от беда. Ще я последвам.

N	Излиза.

	__ДОФИНЪТ__
	Със нищо не ме радва тоя свят.
	Животът ми досажда като разказ,
	повтарян много пъти и ядосващ
	ухото на сънливия слушател.
	Срамът горчив е развалил вкуса
	на тоя сладък свят и той ми носи
	единствено горчивина и срам!

	__ПАНДУЛФ__
	Когато ни напуска тежка болест
	и здравето ни взима връх над нея,
	е пристъпът най-остър. Злите сили
	в тоз миг развихрят цялата си злост.
	Какво загубил си със тоз нещастен,
	загубен ден?

	__ДОФИНЪТ__
			О, всички свои дни
	на щастие и слава!

	__ПАНДУЛФ__
			Ако беше
	спечелен той, наистина те щяха
	да са загубени! Не, не, помни:
	Фортуна гледа ни с най-смръщен поглед,
	когато най обича ни. О, колко
	загубил е крал Джон със туй, което
	той мисли, че спечелил е!… Кажи ми,
	нали скърбиш, че е пленил Артур?

	__ДОФИНЪТ__
	Да, колкото на туй се радва Джон!

	__ПАНДУЛФ__
	Умът ти е горещ като кръвта ти.
	Чуй по-добре какво ще ти разкрия,
	прозрял във бъдното, защото, вярвай,
	дъхът на мойте думи ще издуха
	най-дребната препънка, ръбче, сламка
	от пътя, който, знай, ще изведе
	крака ти до английския престол.
	И тъй: крал Джон държи във плен Артур,
	а докато горещият живот
	играе във кръвта на туй момче,
	обсебилият трона не ще има
	ден, час, минутка на душевен мир.
	Тоз, който е добил със сила власт,
	пак тъй, със сила, трябва да я брани,
	а който върху хлъзгаво е стъпнал,
	не гледа на какво ще се опре.
	Артур ще падне, Джон за да стои,
	и тъй да бъде, щом не може инак!

	__ДОФИНЪТ__
	А аз какво печеля от това?

	__ПАНДУЛФ__
	От името на Бланш — съпруга твоя —
	ще можеш ти да предявиш правата,
	които предявяваше Артур.

	__ДОФИНЪТ__
	За да загубя също като него
	правата си, живота си и всичко?

	__ПАНДУЛФ__
	Как млад си ти във тоя стар живот!
	Джон сам за тебе работи и всичко
	съдейства ти; защото този, който
	сигурността си с честна кръв споява,
	сдобива се със сигурност нечестна
	и кървава. Злодейството на Джон
	ще изстуди сърцата на народа
	и тъй ще намали предаността им,
	че всеки — и най-малък — сгоден случай
	да се нащърби неговата власт
	ще е за хората добре дошъл
	и няма да се случи ни едно
	явление в природата — например
	случаен звездопад, по-силна буря
	и даже само ветровито време, —
	което да не бъде отделено
	от своята естествена причина
	и изтълкувано като поличба,
	знамение, прокоба, знак Господен,
	вопиещ за възмездие над Джон!

	__ДОФИНЪТ__
	А може би той няма да посегне
	на малкия, а ще го хвърли само —
	за сигурност — във някоя тъмница?

	__ПАНДУЛФ__
	Щом чуе Джон, че идете към него,
	ако Артур до този миг е жив,
	след миг ще бъде мъртъв. И тогава
	сърцата на народа ще се дръпнат
	завинаги от краля, ще прегърнат
	промяната, отдето и да иде,
	видели основания за бунт
	във кървавите пръсти на монарха.
	Като че ли го виждам тоя смут,
	започнал вече! А пък, о, какви
	неща се мътят, по-благоприятни
	от тези, за които ти разказах!
	Във Англия бастардът Фокънбридж
	обира църквата и със това
	обижда вярващите. Един само
	отряд французи там би насъбрал
	безбройни англичани, така както
	от стиска сняг, търкулнем ли я, става
	огромна топка. Доблестни Дофине,
	ела със мен при краля: можем много
	да извлечем от този миг, във който
	душите в Англия са недоволни.
	Върви със мен, да накова баща ти!

	__ДОФИНЪТ__
	Здрав довод — дръзко действие. На бой!
	На вас не може да откаже той!

N	Излизат.


>	Четвърто действие
>>	Първа сцена

N	Англия. Стая в замък.
N	Влизат Хюбърт и Мъчители.

	__ХЮБЪРТ__
	Нагорещете свойте железа
	и стойте зад завесата без шум!
	Щом тропна с крак, изскачате и здраво
	завързвате за тоя стол момчето,
	което ще заварите със мен.
	Отивайте! И чакайте нащрек!

	__МЪЧИТЕЛ__
	Дано заповедта ви оправдава
	това деяние.

	__ХЮБЪРТ__
			Напразен страх!
	По-бързо! Изпълнявайте и толкоз!
N	Мъчителите се скриват зад завесата.
	Ела, момченце, да ти кажа нещо!
N	Влиза Артур.

	__АРТУР__
	Здравей, мой драги Хюбърт!

	__ХЮБЪРТ__
				Добро утро,
	мой малки принце!

	__АРТУР__
			Малък, да, пред туй,
	което трябваше да съм по право!…
	Но ти си тъжен!

	__ХЮБЪРТ__
			Бивал съм по-весел.

	__АРТУР__
	О, Боже, според мене аз единствен
	съм прав да бъда тъжен! А си спомням,
	че като бях във Франция, там всички
	младежи в двора бяха страшно мрачни
	от мода само! Бог ми е свидетел,
	на свобода, овчар дори да бях,
	цял ден не бих преставал да съм весел.
	Тук също бих бил весел, да не чувствах,
	че моят чичо ми желае злото.
	Той плаши се от мен, пък аз от него.
	Виновен ли съм, че съм син на Джефри?
	Не съм виновен. О, да можех, Хюбърт,
	твой син да бъда, за да ме обичаш!

	__ХЮБЪРТ__ _(настрани)_
	Това невинно бъбрене, ей Богу,
	ако не го прекъсна, ще събуди
	умрялата ми жалост! Затова
	не бива да се мая, а да действам!

	__АРТУР__
	Не си ли болен, Хюбърт? Толкоз блед си
	Бих искал всъщност да си малко болен,
	за да остана цяла нощ край теб.
	Аз те обичам повече, кълна се,
	отколкото ти — мене, скъпи Хюбърт!

	__ХЮБЪРТ__ _(настрани)_
	Тез думи късат моето сърце!…
	Чети, момче!
N	Показва му лист хартия.
N	Настрани.
			О, глупави сълзи,
	които пъдите от мене мойто
	жестоко намерение! Да действам,
	че, току-виж, от мъжките очи
	изтекла твърдостта ми в женски плач!…
	Какво? Не можеш да го прочетеш?
	Написано е може би неясно?

	__АРТУР__
	О, прекалено ясно, драги Хюбърт,
	за толкоз мрачен смисъл! Нима трябва
	да изгориш очите ми?

	__ХЮБЪРТ__
				Да, трябва.

	__АРТУР__
	И ти ще го извършиш?

	__ХЮБЪРТ__
				Да, момче.

	__АРТУР__
	Ще имаш ли сърце? Когато ти
	лежеше с главобол, аз те превързах
	с най-скъпата си кърпичка (която
	ми бе подарък от една принцеса,
	и тя у теб остана), във ръце
	аз цяла нощ главата ти държах
	и толкоз често, колкото в часа
	минутите се сменят, те запитвах:
	„Минава ли?“, „Не ти ли липсва нещо?“,
	„С какво могъл бих да те облекча?“
	Мнозина синове на прости хора
	на мое място биха си лежали,
	без дума да ти кажат, а пък ти
	принц имаше за свой болногледач!…
	Но ти могъл би и да си помислиш,
	че обичта ми е била преструвка.
	Така да е! Стори ми зло тогава,
	щом Божията воля е такава!…
	О, Господи! Нима ще изгориш
	очите ми, тез същите, които
	към теб не са поглеждали сърдито
	нито веднъж?

	__ХЮБЪРТ__
			Аз клетва съм положил
	и задължен съм да ги изгоря
	с желязо накалено!

	__АРТУР__
			Грозно дело,
	възможно само в тоз железен век!
	Но даже нажеженото желязо,
	до моите очи щом доближиш го,
	ще охлади в невинните ми сълзи
	горещата си ярост, да, дори
	в ръжда ще се разпадне то, затуй че
	е искало да вземе моя взор!
	Нима си по-железен ти от него?
	О, ангел Божи да ми беше казал,
	че моят Хюбърт ще ме ослепи,
	не бих повярвал! Само ти единствен…

	__ХЮБЪРТ__ _(тропва с крак)_
	Излизай!
N	Мъчителите излизат иззад завесата с въжета и железа.
		Изпълнявайте!

	__АРТУР__
				О, Хюбърт!
	Спаси ме, Хюбърт! Ослепявам само
	от изгледа на тези страшни хора!

	__ХЮБЪРТ__
	Подайте ми желязото! По-бързо!
	Вържете го за стола!

	__АРТУР__
			Не, недейте!
	Защо е нужно да сте толкоз груби!
	Аз няма да се боря! Ще мирувам!
	Кажи им да ме пуснат, мили Хюбърт,
	и като агънце ще бъда кротък!
	Ако ме пуснат, няма да крещя
	и да се дърпам, няма да погледна
	с омраза към желязото! О, Хюбърт,
	кажи им да се махнат и на тебе
	прощавам ти, каквото да ми сториш!

	__ХЮБЪРТ__
	Излезте! Оставете ме със него!

	__МЪЧИТЕЛ__
	Доволен съм, че няма да участвам
	във тази работа!

N	Мъчителите излизат.

	__АРТУР__
			О, аз, горкият,
	изгонил съм един приятел значи!
	Под злобен лик добро сърце той крил е.
	Върни го тук, дано със свойта жалост
	пробуди твоята!

	__ХЮБЪРТ__
			Готви се, хайде!

	__АРТУР__
	Нима друг изход няма?

	__ХЮБЪРТ__
				Няма друг.

	__АРТУР__
	О, Боже, да попаднеше сега
	в окото ти мушица, косъм, прах,
	та спомняйки си как е неприятно
	най-лекото докосване до него,
	да осъзнаеш колко е ужасно
	това, което искаш да извършиш!

	__ХЮБЪРТ__
	А обещанието? Хайде, млък!
	Запри езика си!

	__АРТУР__
			И два езика
	са недостатъчни, когато молим
	за двете си очи! Недей ме кара
	да спра езика си! Недей, о, Хюбърт,
	или го отрежи, но пощади
	очите ми, поне да виждам теб!
	На, гледай сам, желязото изстина
	и не желае да ми навреди!

	__ХЮБЪРТ__
	Аз пак ще го загрея!

	__АРТУР__
				Няма как:
	и огънят умря от скръб, задето
	създаден за удобство, бива ползван
	за мъки незаслужени. Виж сам:
	и въгленът е вече потъмнял —
	дъхът на небесата угасил е
	горещия му плам и той, разкаян,
	посипал е главата си със пепел!

	__ХЮБЪРТ__
	Аз мога с дъх да го събудя пак!

	__АРТУР__
	Ако успееш да го сториш, Хюбърт,
	поруменял от срам пред твойто дело,
	той искри във очите ти ще хвърли
	и като куче, карано да хапе,
	ще скочи върху своя насъсквач.
	Което искаш да употребиш,
	отказва да ти служи срещу мен.
	Единствен ти оказа се лишен
	от милостта, която проявяват
	желязото и огънят, прочути
	със своите безмилостни дела!

	__ХЮБЪРТ__
	Живей и гледай! Няма да докосна
	очите ти за всичките богатства
	на твоя чичо; а пък клетва дал съм
	с това желязо да те ослепя
	и знай, че бях решил да го извърша!

	__АРТУР__
	О, виждам своя Хюбърт! Досега
	бе взел чужд образ!

	__ХЮБЪРТ__
			Стига думи! Хайде!
	На тези кучета ще съобщя,
	че ти си мъртъв — да докладват тъй
	на чичо ти. От днеска спи спокойно,
	момчето ми, и знай добре, че Хюбърт
	не ще ти стори зло.

	__АРТУР__
			О, небеса!
	Благодаря ти, Хюбърт!

	__ХЮБЪРТ__
			Тихо! Тръгвай!
	В гнева си твоят чичо е свиреп —
	дано не си изпатя зарад теб!

N	Излизат.


>>	Втора сцена

N	В двореца на Крал Джон.
N	Влизат Крал Джон, Пембрук, Солзбъри и други Лордове.

	__КРАЛ ДЖОН__
	И тъй, за втори път венчан с корона,
	за втори път възлязохме на трона
	и се надяваме, че туй ви радва.

	__ПЕМБРУК__
	Това „за втори път“, ако не беше
	угодно вам, кралю, аз мисля, щеше
	да е с един път в повече. Веднъж
	вий бяхте коронясан и до днеска
	короната не ви е снемал никой,
	народът ви е предан на престола
	и мисъл за промени ни за миг
	не е смутила вашата държава.

	__СОЛЗБЪРИ__
	Затуй да се обличате във власт
	със двойно тържество, един венец
	да кичите, красив и без това,
	да позлатявате медал от злато,
	да ръсите парфюм над теменужки
	и лилии да багрите във бяло,
	да лъскате леда или дъгата
	да надарявате със нови шарки
	и да прибавяте светлик от свещ
	към блясъка на слънцето — това е
	чудачество и скъпо, и излишно.

	__ПЕМБРУК__
	Ако не беше пожелан от вас,
	тоз втор обред навявал би досада
	като изслушване на стара повест
	за втори път в неподходящо време.

	__СОЛЗБЪРИ__
	От туй ликът на нашата известна
	и древна церемония пострада
	и тази новост, както това става
	при смяната на вятъра в платното,
	насочва мислите в нов курс и кара
	да заболее здравия разсъдък,
	прогонва почитта и вред засява
	съмнения във правото, което
	облякло е такава странна дреха.

	__ПЕМБРУК__
	Когато престарават се в труда,
	работниците си спечелват име
	на жадни за печалба; много често,
	за да поправим сторената грешка,
	ний правим втора грешка, по-голяма,
	тъй както става с кръпката, която,
	поставена на скъсаното място,
	наместо да го скрие, го изтъква.

	__СОЛЗБЪРИ__
	Във този смисъл ние, преди още
	да бъдете повторно коронясан,
	ви давахме внимателни съвети,
	но вам угодно бе ухо на тях
	да не дадете и това ни радва,
	защото личните ни воли млъкват
	пред волята на светлия ни крал.

	__КРАЛ ДЖОН__
	За някои причини на това
	повторно коронясване аз вече
	съм ви говорил и ги считам тежки.
	По-късно ще узнаете и други,
	които биха станали по-силни,
	отслабне ли страхът ми. Дотогава
	поискайте ми да поправя всички
	недъзи в кралството и аз охотно
	ще ви изслушам и задоволя.

	__ПЕМБРУК__
	Щом тъй е, аз, посочен да говоря
	като език на всички сбрани тук,
	заради тях и себе си, но главно
	заради кралската ви безопасност,
	която е върховна наша цел,
	ви моля настоятелно: Кралю,
	освободете малкия Артур!
	Защото туй, че той е във тъмница,
	ще поощри мърморещите устни
	на недоволството да ви запитват:
	ако държите с право туй, което
	държите здраво, то защо страхът,
	за който има дума, че вървял
	подир неправдата, ще ви подтиква,
	държейки във затвора своя сродник,
	да го осъждате на неграмотност
	и да отнемате на младостта му
	богатството на рицарските школи?
	За да лишим от този аргумент
	противниците ви, то нека вие
	да сте ни казали да ви измолим
	освобождаването на Артур;
	за себе си ний искаме го само
	доколкото, бидейки вам подвластни,
	и нашето добруване зависи
	от вашето добруване, което
	съветва ви да пуснете момчето!

N	Влиза Хюбърт.

	__КРАЛ ДЖОН__
	Да бъде тъй! Оставям младостта му
	на вашата опека. Казвай, Хюбърт!

N	Отвежда Хюбърт встрани.

	__ПЕМБРУК__
	На тоз човек било е поверено
	злодейството. Заповедта си той
	показал е на мой добър приятел.
	Печатът на греха живее, вижте,
	в очите му! Тоз негов мрачен израз
	говори за дълбок душевен смут.
	Боя се, че извършено е вече
	онуй, с което бил е натоварен!

	__СОЛЗБЪРИ__
	Руменина и бледост се редуват
	по кралското лице като херолди*23,
	[*23 _Херолди_ — глашатаи, парламентьори.]
	кръстосващи пред бой между войските
	на задоволството и гузността.
	Възбудата е тъй узряла в него,
	че — миг, и ще пробие!

	__ПЕМБРУК__
				И от нея
	ще изтече навън като от цирей
	гнойта на страшното детеубийство!

	__КРАЛ ДЖОН__
	Не можем спря ръката на Смъртта.
	Любезни лордове, макар че в нас
	е жива кралската ни благосклонност,
	молбата ви е мъртва; тоз човек
	ми казва, че Артур се е поминал.

	__СОЛЗБЪРИ__
	Предчувствахме, че няма цяр за него.

	__ПЕМБРУК__
	И че смъртта му близка е, бе ясно,
	преди той сам да се почувства болен.
	Но затова ще отговаря някой
	тук долу или горе, на небето!

	__КРАЛ ДЖОН__
	Защо ме стреляте с тъй мрачен поглед
	Нима са ножиците на Съдбата*24
	[*24 _„… ножиците на Съдбата…“_ (мит.) — образ, свързан с този на една от трите парки — Атропа — която прерязвала нишката на човешкия живот.]
	във моите ръце? Нима командвам
	аз пулса на човешкия живот?

	__СОЛЗБЪРИ__
	Това е подло дело и е срам,
	че кралското величие могло е
	да действа по тоз начин! Сбогом, сър!

	__ПЕМБРУК__
	Почакайте, лорд Солзбъри! Ще дойда
	и аз със вас да диря и намеря
	туй малко кралство, на което стана
	наследниче злочестото дете.
	Наместо — бедното! — да притежава
	тоз остров цял, получи то държава
	в размер три крачки. О, ужасно време!
	Но туй не бива тъй да се приеме!
	То скоро ще избухне и тогаз
	вината ще се струпа и над нас!

N	Излиза заедно със Солзбъри и другите Лордове.

	__КРАЛ ДЖОН__
	Горят от гняв. Боя се, че съм сбъркал.
N	Влиза Пратеник.
	Граденото над кръв не трае дълго.
	Живот не се създава върху смърт…
	Ти гледаш страшно. Где е тази багра,
	която помня върху твойте бузи?
	Тъй мрачен небосвод не се избистря
	без яростен порой. Започвай, руквай!
	Какво там мислят? По кой път ще тръгнат
	французите?

	__ПРАТЕНИКЪТ__
			Те тръгнали са вече
	по пътя за насам. Такава сила
	до днес не е набирала държава
	за нападение над чуждо кралство.
	От вас, кралю, урок по бързина
	противникът ни взел е, щом когато
	би трябвало да чуете, че той
	подготвя се, вий чувате, че вече
	е слязъл на брега!

	__КРАЛ ДЖОН__
			А где били са
	шпионите ни? Спали ли са те?
	Или били са до един пияни?
	Как зорката ми майка не е чула,
	че армия такава се набира
	във Франция?

	__ПРАТЕНИКЪТ__
			Слухът й, господарю,
	е пълен с пръст. Почтената ви майка
	на първото число на тоз април
	се е поминала. А, както чух,
	мадам Констанс, от ярост помрачена,
	умряла е три дена преди нея.
	Но туй последното е само слух,
	не зная дали верен, или не.

	__КРАЛ ДЖОН__
	Не бързайте, събития ужасни!
	Почакайте, примирие ми дайте,
	да облаская своите васали!
	Умряла майка ми! Какво ли става
	във нашите земи отвъд ръкава?
	А кой командва таз войска, която —
	разправяш — била слязла на брега ни?

	__ПРАТЕНИКЪТ__
	Дофинът им.

N	Влизат Бастардът и Питър от Пъмфрет*25.
	[*25 _Пъмфрет_ — град в графство Йоркшир, Североизточна Англия.]

	__КРАЛ ДЖОН__
			От лошите ти вести
	ми се замая свят!
N	Към Бастарда.
			Какво говорят
	за твойте действия? Внимавай само,
	не ме тъпчи с беди — и тъй съм пълен!

	__БАСТАРДЪТ__
	Боим ли се да знаем за бедата,
	тя струпва се върху ни непозната!

	__КРАЛ ДЖОН__
	Прости ми, племеннико, бях замаян
	под яростна вълна от лоши вести.
	Сега изплувах, взех отново въздух
	и мога да те чуя. Говори,
	каквото и да носиш на слуха ми!

	__БАСТАРДЪТ__
	Дали с поповете съм пипал здраво,
	събраните пари сами ще кажат;
	но идвайки насам, видях народа,
	обхванат от измислици опасни,
	във плен на слухове, незнаещ сам
	какво го плаши, но изплашен много.
	Доведох ви един човек, когото
	дочух да пее на площада в Пъмфрет
	във груби рими пред стотици хора,
	че „до обяд на Възнесение Боже
	крал Джон короната си ще положи“.

	__КРАЛ ДЖОН__
	Защо така си пеел, шарлатане?

	__ПИТЪР__
	Защото зная, че така ще стане!

	__КРАЛ ДЖОН__
	Води го, Хюбърт! Дръж го във затвора
	и нека до обяд на този ден,
	на който според думите му щял съм
	да се лиша от своята корона,
	увисне на бесилото. Предай го
	и се върни да ти възложа друго!
N	Хюбърт излиза, като отвежда Питър.
N	Към Бастарда.
	Разбра ли кой ни е дошъл на гости?

	__БАСТАРДЪТ__
	Французите — за тях говорят всички.
	Освен това по улиците срещнах
	лорд Бигот и лорд Солзбъри, които
	със огнен поглед, следвани от други,
	се бяха вдигнали да търсят гроба
	на малкия Артур, таз нощ убит
	от ваши хора, както те твърдяха.

	__КРАЛ ДЖОН__
	Отивай, племеннико, и включи се
	във тяхната среда. Аз зная как
	отново ще спечеля обичта им.
	Викни ги тук!

	__БАСТАРДЪТ__
			Отивам!

	__КРАЛ ДЖОН__
				Само бързай!
	Горко ми, ако бъда ненавиждан
	от свойте поданици днес, когато,
	войските си на острова стоварил,
	врагът заплашва мойте градове!
	Меркурий*26 да ти върже на петите
	[*26 _Меркурий_ (мит.) — римски бог на търговците и крадците, съответстващ на Хермес у гърците; вестител на боговете. Изобразяван с крилца на шлема и сандалите.]
	крилцата си! Лети, по-бърз от мисъл,
	и пак тъй бързо се върни при мен!

	__БАСТАРДЪТ__
	Духът на времето ще ме пришпори!

N	Излиза.

	__КРАЛ ДЖОН__
	Слова на млад и пъргав благородник!
	Върви след него, може да му станеш
	потребен като връзка между нас
	и лордовете ми!

	__ПРАТЕНИКЪТ__
			Готов да служа!

N	Излиза.

	__КРАЛ ДЖОН__
				А майка ми я няма!

N	Влиза отново Хюбърт.

	__ХЮБЪРТ__
	Кралю, говори се, че на небето
	таз нощ били видени пет луни —
	четирите стоели неподвижно,
	а петата във кръг около тях
	въртяла се безумно!

	__КРАЛ ДЖОН__
			Пет луни!

	__ХЮБЪРТ__
	По улиците старци и старици
	тълкуват чудото в опасен смисъл.
	Артуровата смърт за миг не слиза
	от техните уста. Глави те клатят
	и нещо си говорят на ухо;
	и който шепне, стиска, който слуша,
	за китката, а оня му отвръща
	с движения на ужас, чело сбърчил
	и завъртял опулени очи.
	Видях един ковач, със чука — тъй, —
	забравил зачервеното желязо
	на наковалнята, да слуша, зяпнал,
	един шивач, изскочил вънка, който
	със ножици и метър във ръка,
	объркал чехлите си в бързината,
	дърдореше, че хиляди французи,
	въоръжени до зъби, стоели
	готови за сражение във Кент*27;
	[*27 _Кент_ — графство в Югоизточна Англия, граничещо с Ламанш.]
	додето го прекъсна трети — мършав,
	немит занаятчия — той пък с новост
	по повод на Артуровата смърт…

	__КРАЛ ДЖОН__
	Защо се мъчиш да ми вдъхнеш страх?
	И все току припомняш ми смъртта му
	Ти с таз ръка уби го. Сто причини
	аз имах да желая гибелта му,
	а ти — да го убиваш — ни една!

	__ХЮБЪРТ__
	Аз — ни една? А кой ми заповяда?

	__КРАЛ ДЖОН__
	Бедата на кралете е, че имат
	служители, наклонни да превръщат
	случайното им хрумване в повеля
	за кървав взлом в дворците на живота*28
	[*28 _„… взлом в дворците на живота…“_ — т.е. убийство. Образ, често срещащ се у Шекспир.]
	във всяко кралско мигване да виждат
	укрита заповед и да тълкуват
	превратно господаря си, когато
	той въси се, защото е в лош миг,
	а не защото е размислял много.

	__ХЮБЪРТ__
	Това са вашите печат и подпис!

	__КРАЛ ДЖОН__
	Уви, при равносметката последна
	между земята и небето тези
	печат и подпис ще ме пратят в ада!
	Как често туй, че са ни под ръка
	оръдия за зло, ни съблазнява
	да сторим това зло! Ако до мене
	не бе се случил ти, един слуга,
	белязан от природата, създаден
	да върши зли дела, за туй убийство
	не бих си и помислил; но когато
	по твойто отвратително лице
	прочетох, че готов си за злодейство
	и че на теб могъл бих да разчитам
	в опасен час, аз само ти подхвърлих
	лек намек за Артуровата смърт,
	а ти, за да спечелиш един крал,
	не трепна пред убийството на принц!…

	__ХЮБЪРТ__
	Милорд!

	__КРАЛ ДЖОН__
	… Ако глава поклатил беше само
	или за малко замълчал, когато
	забулено ти казах мисълта си,
	или ме бе погледнал във очите
	с невярващ поглед, сякаш да поискаш
	да се изкажа по-определено,
	срамът ужасен би сковал тогава
	устата ми и ужасът във тебе
	би породил подобен ужас в мен!
	Но ти без думи схвана мисълта ми,
	без думи сключи договор с греха.
	Да, лесно ти накара най-напред
	сърцето си да одобри, а после
	ръката си след него да извърши
	туй грозно дело, пред чието име
	устата ни се дръпваха във ужас.
	Махни се от очите ми навеки!
	Васалите оставиха ме сам,
	а вражите войски напират вече
	на моите врати; да, даже в тази
	държава моя от месо и кости,
	в туй тяло, в таз страна от плът и дъх
	в междуособица са мойта съвест
	и гибелта на малкия ми сродник!

	__ХЮБЪРТ__
	Въоръжете се против вразите,
	които извън вас са: аз веднага
	ще ви сдобря със вашата душа:
	Артур е жив! Ръката тук пред вас
	е девствена, неопетнена още
	от алените капки на кръвта;
	не се е вмъквала в това сърце
	смразяващата мисъл за убийство
	и вий природата оклеветихте
	за грозната ми външност, под която
	се крие същност мека, неспособна
	да покоси едно невинно детство!

	__КРАЛ ДЖОН__
	Артур е жив? О, бързо намери
	васалите ми и залей с таз вест
	гнева им огнен, за да станат пак
	покорни на обета си към трона!
	Прости обидните слова, с които
	засегнах външността ти: сляп в гнева си,
	с кървясалия взор на яростта
	видях чертите ти далеч по-грозни,
	отколкото са всъщност. Не отвръщай,
	а бързо във работната ми стая
	сърдитите васали доведи!
	Говоря дълго — ти по-бърз бъди!

N	Излизат.


>>	Трета сцена

N	Пред стените на замък.
N	Горе, над стената, се появява Артур.

	__АРТУР__
	Зидът висок е, но ще скоча долу.
	Добра земя, недей ме наранява!
	Малцина тук ме знаят, а за тях
	нарочно предреших се като юнга.
	Ужасно ме е страх, но ще рискувам.
	Ако остана здрав, ще изнамеря
	хиляда начина, за да избягам.
	Смъртта и тъй е сигурна за мен —
	ако не е във бягство, ще е в плен!
N	Скача.
	О, твърди камъни! Не знаех аз,
	че чичовият дух е бил във вас!
	Душата ми, небе, приемай ти!
	Английска пръст, плътта ми приюти!

N	Умира.
N	Влизат Пембрук, Солзбъри и Бигот.

	__СОЛЗБЪРИ__
	Решил съм. Ще отида да го срещна
	в Сент-Едмъндзбъри*29. Трябва да прегърнем
	[*29 _Сент Едмъндзбъри_ (по-нататък само „Бъри“) — град в графство Съфък, Източна Англия.]
	любезното дарение, което
	Съдбата прави ни в тез тежки дни!

	__ПЕМБРУК__
	А кой донесе ви това писмо
	от кардинала?

	__СОЛЗБЪРИ__
			Граф Мелюн, един
	французки благородник, от когото
	узнах в беседа частна, че Дофинът
	към нас бил даже по-добре настроен,
	отколкото личи от туй писмо.

	__БИГОТ__
	Тогава още утре ще го срещнем!

	__СОЛЗБЪРИ__
	По-правилно: „да тръгнем още утре“,
	защото има два дни път до Бъри.

N	Влиза Бастардът.

	__БАСТАРДЪТ__
	За втори път ви поздравявам днес,
	сърдити лордове! Чрез мене кралят
	ви вика да отидете при него.

	__СОЛЗБЪРИ__
	Той сам от верността ни се лиши
	и ний не щем със славната си чест
	да кърпим изтънелия му плащ
	и да вървим покорно след ногата,
	оставяща навред, където мине,
	следи от кръв. Върни се и кажи му,
	че знаем и най-лошото!

	__БАСТАРДЪТ__
				Аз мисля,
	че е добре — каквото и да знаем —
	да сме любезни.

	__СОЛЗБЪРИ__
			Всякоя любезност
	остава няма, щом скръбта говори!

	__БАСТАРДЪТ__
	А според мен не бива да е няма,
	щом няма повод за такава скръб.

	__ПЕМБРУК__
	Гневът най-сетне може да прелее!

	__БАСТАРДЪТ__
	И да удави своя господар!

	__СОЛЗБЪРИ__
	Затворът е пред нас…
N	Вижда тялото на Артур.
			Какво е туй?

	__ПЕМБРУК__
	Смъртта се хвали с дивната си плячка!
	Земята е отказала да скрие
	ужасното злодейство!

	__СОЛЗБЪРИ__
			То самото,
	намразило свирепото си дело,
	го е оставило да вика: мъст!

	__БИГОТ__
	Или разбрало е, че тази прелест
	от кралски род е прекалено ценна
	за влажен гроб във простата земя*30.
	[*30 _„… във простата земя…“_ — тленните останки на кралете не са бивали погребвани в земята, а в каменни гробници.]

	__СОЛЗБЪРИ__
	Какво ще кажете за туй, сър Ричард?
	Да сте видели, чули или чели,
	или помисляли подобно нещо?
	Могли ли сте да си въобразите
	такова зверство? Смогвате ли днес
	да вярвате на своите очи,
	когато то пред вас е? Нима може
	човек да си представи тази гледка,
	ако не я е виждал? О, това е
	върховна точка, апогей, венец,
	перо над коронясания шлем
	на герба на Убийството! Това е
	най-кървавият срам, най-злото зверство,
	най-подлото злодейство, със което
	гневът свиреп и бясното безумство
	изтръгвали са нявга топли сълзи
	от меките очи на Милостта!

	__ПЕМБРУК__
	След него всички минали убийства
	ще срещат снизхождение! И още:
	недостижимо в свойта грозота,
	то святост ще даде на всеки бъден
	несторен грях; пред грозната му гледка
	най-злата кръвнина ще е шега!

	__БАСТАРДЪТ__
	Наистина това е адско дело
	на кървава, покварена ръка,
	ако е действала ръка във него!

	__СОЛЗБЪРИ__
	„Ако“ вий казвате? Ний всички бяхме
	предупредени, че ще стане тъй.
	Това е злодеяние на Хюбърт,
	извършено по заповед на краля…
	чиято власт душата ми отхвърля
	сега, когато, паднал на колене
	пред таз развалинка от детство свято,
	с дихание, по-чисто от тамян,
	над бездиханното му съвършенство
	излъхвам свята клетва: ни за миг
	да не опитвам мирските наслади,
	да не покваря своя дух със радост,
	да не прахосам мъжки сили в леност,
	дорде над таз ръка не засияе
	блаженството на праведната мъст!

	__ПЕМБРУК__ и __БИГОТ__
	Подписваме и ний таз свята клетва!

N	Влиза Хюбърт.

	__ХЮБЪРТ__
	Навсякъде ви търсих, господа!
	Артур е жив и кралят ви очаква!

	__СОЛЗБЪРИ__
	Не се черви и пред смъртта! О, наглост!
	Махни се от очите ни, злодей!

	__ХЮБЪРТ__
	Не съм злодей!

	__СОЛЗБЪРИ__ _(измъква меч)_
			Да ми прости палачът!

	__БАСТАРДЪТ__
	Добре блести, но скрийте го все пак!

	__СОЛЗБЪРИ__
	Преди това в гръдта му ще го скрия!

	__ХЮБЪРТ__
	Назад, лорд Солзбъри! Назад, ви казвам!
	Заклевам се, и моят меч е остър!
	Не се забравяйте, помнете кой сте
	и моля ви, недейте си навлича
	опасността на моята защита,
	че, току-виж, забравил съм и аз
	за вашето достойнство, род и титла!

	__БИГОТ__
	Ще предизвикваш благородник, смрад?

	__ХЮБЪРТ__
	Не, сър, но съм невинен и ще браня
	живота си дори от император!

	__СОЛЗБЪРИ__
	Убиец кървав!

	__ХЮБЪРТ__
			Може би ще стана,
	но досега не съм такъв. Тоз, който
	твърди неистини, е неправдив,
	а който неправдив е, е лъжец!

	__ПЕМБРУК__
	Да го накълцаме!

	__БАСТАРДЪТ__
			Спокойно, казах!

	__СОЛЗБЪРИ__
	Не ми се бъркай, Фокънбридж, защото
	ще те ударя!

	__БАСТАРДЪТ__
			Солзбъри, за тебе
	ще бъде по-добре, ако удариш
	самия дявол! Само се опитай
	да сториш крачка, да намръщиш чело,
	да ме обидиш с дума — и си труп!
	Скрий тоя шиш, че инак, честна дума,
	с пердах ще те накарам да помислиш,
	че дяволът изскочил е от ада!

	__БИГОТ__
	Нима ще вземеш, славни Фокънбридж,
	страната на един проклет убиец?

	__ХЮБЪРТ__
	Не съм такъв!

	__БИГОТ__
			А кой погуби принца?

	__ХЮБЪРТ__
	Час няма, откогато го оставих
	в отлично здраве. С почит и любов
	го обкръжавах аз и ще оплаквам,
	дорде съм жив, ужасната му гибел!

	__СОЛЗБЪРИ__
	Не вярвайте на таз лъжлива влага
	в очите му — и подлостта умее
	да рони сълзи, а пък тоя тук,
	изпечен в нея, може да излива
	реки от жалостивост и невинност!
	Да тръгва с мен тоз, който не понася
	воня на кланица, защото вече
	душата ми задъхва се от смрад!

	__БИГОТ__
	Да тръгваме! Към Бъри! При Дофина!

	__ПЕМБРУК__
	Кажи на краля да ни търси там!

N	Излиза заедно със Солзбъри и Бигот.

	__БАСТАРДЪТ__
	Да, славно време! Знаел ли си ти
	за тази работа? Ако е твоя,
	при цялата безкрайна Божа милост
	ще идеш в ада, Хюбърт!…

	__ХЮБЪРТ__
				Чуйте, сър…

	__БАСТАРДЪТ__
	И ще ти кажа, че във него ти
	ще бъдеш черен като… не, не зная
	с какво да те сравня по чернота…
	като самия Луцифер*31! Да, вярвай,
	[*31 _Луцифер_ (библ.) — така се наричал най-надменният от ангелите, които въстанали срещу Бога; едно от имената на дявола.]
	не ще е имало по-грозен дявол
	от този, в който ти ще се превърнеш,
	ако извършил си това убийство!

	__ХЮБЪРТ__
	В душата си кълна се…

	__БАСТАРДЪТ__
			Ако само
	си дал съгласието си за него,
	умирай в отчаяние! Беси се —
	за твоя врат най-тънкото влакно
	изпредено от задниче на паяк,
	ще е добро; най-крехката тръстика
	ще има сила да те удържи!
	А в случай че желаеш да се давиш,
	гребни с лъжица и водата в нея,
	за теб ще е същински океан,
	достатъчен за гад от твоя вид!
	Съмнявам се дълбоко в теб, помни го!

	__ХЮБЪРТ__
	Ако на дело или само с мисъл
	участвал съм във грозния грабеж,
	лишил това чаровно късче глина
	от сладостния дъх, заключен в него,
	във ада всички мъки да са малко
	за моя грях! Когато го оставих,
	бе жив и здрав!

	__БАСТАРДЪТ__
			Вземи го във ръце!
	Усещам се смутен и заблуден
	във тоз трънлив, осеян с клопки свят!…
	Как вдигна цяла Англия без труд!*32
	[*32 _„… как вдигна цяла Англия без труд!“_ — Артур с правото си на крал на Англия олицетворявал и самата страна.]
	С дъха на тоз нещастен малък принц
	животът и законът на страната
	излитнаха в небето и сега
	оставена е Англия да дърпа
	и ръфа титлата на една власт
	без господар. За тоз оглозган кокал
	Войната, с гръб настръхнал, зъб обелва
	към детските очички на Мира.
	Врази отвън, метежници отвътре
	обединяват сили и подобно
	на врана над умиращо животно
	всеобщата Неразбория чака
	смъртта на узурпираната власт.
	Блазе на тез, чиито плащ и пояс*33
	[*33 _„… чийто плащ и пояс…“_ (библ.) — израз, свързан, изглежда, с текста на псалм 108/19 от Вехтия завет: „Да му бъде то (проклятието) като дреха, с която се облича, и като пояс, с който винаги се опасва.“]
	ще издържат таз буря!… Отнеси го
	и тръгвай с мен. Отиваме при краля.
	Без четни грижи там ще имам аз.
	Небето гледа смръщено над нас.

N	Излизат.


>	Пето действие
>>	Първа сцена

N	В кралския дворец.
N	Влизат Крал Джон и Кардинал Пандулф, придружени от Свита.

	__КРАЛ ДЖОН__ _(дава на Пандулф короната си)_
	Предавам във ръцете ви кръга
	на свойта слава!

	__ПАНДУЛФ__ _(връща на краля короната му)_
			Връщам ви отново
	от името на папата като
	дарение на висшата му власт
	тоз символ на държавна суверенност!

	__КРАЛ ДЖОН__
	Сега съгласно дадената дума
	идете при французите и бързо
	осуетете със властта на Рим
	напредването им, дорде е време!
	Васалните ни лордове са вече
	в открит метеж, а простият народ,
	покорството към краля си забравил,
	във преданост и обич се кълне
	на чужда кръв и чуждоземен скиптър.
	Едничък вие можете да спрете
	това разливане на вредни влаги
	по тялото на нашата държава.
	Побързайте! Такава бурна болест
	изисква спешен цяр, без който може
	да доведе до сигурен разпад!

	__ПАНДУЛФ__
	Раздуха мойта реч тез гневни вихри,
	когато вий отхвърлихте властта
	на Негово Светейшество; и днес,
	понеже се разкайвате, пак тя
	ще пръсне облаците и ще върне
	над вашата страна доброто време.
	В замяна на обета ви към Рим
	аз днес, на Възнесение Христово,
	ще убедя — помнете тази дата! —
	французите да прекратят войната!

N	Излиза.

	__КРАЛ ДЖОН__
	Нима сме Възнесение? Пророкът
	бе казал, че на тоз ден до обяд
	короната си щял съм да положа.
	И ето че за миг това се сбъдна.
	Добре че сторих го по своя воля,
	а не насила, както си представях!

N	Влиза Бастардът.

	__БАСТАРДЪТ__
	Цял Кент е във ръцете на врага,
	като изключим замъка на Довър.
	Дофинът със войската си е бил
	приет във Лондон като чакан гост,
	а лордовете ви търчат към него
	да му предлагат вярната си служба
	и в пълен смут насам-натам се лутат
	малцината донякъде със вас.

	__КРАЛ ДЖОН__
	Нима от лордовете ни един
	не се завърна, след като узнаха,
	че малкият Артур не е убит?

	__БАСТАРДЪТ__
	Трупа му те намериха захвърлен
	като ковчеже празно, от което
	ръка проклета беше похитила
	сияещия накит на живота.

	__КРАЛ ДЖОН__
	А Хюбърт ме измами, че бил жив!

	__БАСТАРДЪТ__
	Самият той е вярвал във това.
	Но не, не клюмвайте! Не бива тъй
	да бъдете унил! Велик бъдете
	на дело, както бяхте в мисълта си!
	Не давайте на хората да видят,
	че страх и неувереност владеят
	владетеля! Бъдете, господарю,
	мъжествен в това време за мъже!
	Заплахата срещнете със заплаха,
	гнева със гняв и ужаса със ужас,
	та малките — които неотстъпно
	се водят по великите, — видели
	високия ви пример, да израснат
	и те високо и да облекат
	във ризница от храброст свойта гръд!
	Напред! И засияйте като Марс,
	решил да украси със своя блясък
	сражение на смъртни! Смело в битка!
	Бъдете храбър и самоуверен!
	Ще ги допуснем ли дотук да мушкат
	лъва в бърлогата му, да го карат
	във нея да трепери? Не дай, Боже!
	Срещнете враговете си далече
	от своите врати и на открито
	вкопчете се със тях във страшен бой!

	__КРАЛ ДЖОН__
	Аз имах среща с папския легат
	и сключих с него най-изгоден мир:
	той обеща ми твърдо да разпусне
	войската на Дофина.

	__БАСТАРДЪТ__
			Срамна сделка!
	Нима с нозе на родната земя
	ще водим преговори, ще се мазним,
	ще се надхитряме като търговци
	с нахлулия в страната ни противник?
	Нима едно излъскано конте,
	едно хлапе безбрадо, един глезен,
	изнежен юноша ще се разхожда
	из нашите поля и ще развява
	за подигравка наглото си знаме
	във въздуха на Англия, не срещнал
	отпор от никого? О, господарю,
	гответе се за бой! Легатът може
	да не успее да ви сключи мир,
	а и да сключи, нека са видели,
	че сме били готови за отбрана!

	__КРАЛ ДЖОН__
	Добре. Решавай ти какво да правим!

	__БАСТАРДЪТ__
	Напред тогаз! И по-наперен враг
	ще изметем от къщния си праг!

N	Излизат.


>>	Втора сцена

N	Лагерът на Дофина край Сент-Едмъндзбъри.
N	Влизат — въоръжени — Дофинът Луи, Солзбъри, Пембрук, Бигот, Граф Мелюн и Войници.

	__ДОФИНЪТ__
	Кажете да препишат туй, Мелюн,
	и пак на лордовете го върнете,
	а запазете преписа; така че
	да имаме във точна форма всички
	условия на нашия съюз,
	та, помнейки какво сме обещали
	пред святото причастие, да пазим —
	и те, и ний — честта си без петно!

	__СОЛЗБЪРИ__
	Ний клетвата си няма да погазим,
	ала макар напълно доброволно
	да обещахме вярност и поддръжка
	на делото ви, доблестни Дофине,
	повярвайте ми, никак не ме радва,
	че трябва да прилагаме такова
	ненавистно лекарство като бунта
	към язвата на нашата страна
	и старата си рана да церим,
	като отваряме безбройни нови!
	Измъчва ме това, че съм принуден
	да вадя меч, за да множа със него
	числото на вдовиците в страната,
	която в този миг отправя зов
	към Солзбъри за помощ и закрила;
	ала заразата е тъй дълбока,
	че ако искаме да оздравим
	правата си, ще трябва да прибегнем
	към ножа на безправието зло
	и бъркотията… Не е ли скръбно,
	побратими по мъка, туй, че ние,
	чада на този остров, доживяхме
	ужасния тоз ден, във който трябва,
	предвождани от чужденец, да тъпчем
	утробата на своята страна
	и да попълваме със свойте сили
	редиците на нейния противник,
	за да… простете, трябва да оплача
	тоз грозен срам, макар наложен нам…
	за да красим под чужди знамена
	честта на гербове незнайни тук?…
	Как? „Тук“ ли казах? О, английски остров,
	защо не си подвижен, та да може
	Нептун, чиято пенеста прегръдка
	огражда те отвред, да те изтръгне
	от паметта ти и да те закотви
	към някой чужд невернически бряг,
	където тези две войски да слеят
	кръвта си в чист съюз на християни,
	наместо да я леят в грозни разпри!

	__ДОФИНЪТ__
	Във думите ти има благородство.
	Двубой на мощни чувства причинява
	във тебе тоз душевен земетръс.
	Как блъскат се неистово в гръдта ти
	необходимост и природен дълг!
	О, позволи ми да избърша тези
	поточета от сребърна роса,
	които стичат се по твойте бузи:
	пред прилива на женските сълзи —
	явление нерядко — аз съм бивал
	размекван, да, но тоз мъжествен плач,
	тоз дъжд, раздухван от душевна буря,
	ме смайва, сякаш виждам свода нощен
	прорязан цял от ярки метеори!
	Почтени Солзбъри, вдигни глава,
	със мъжки дух от себе си издухай
	тълпата облаци и остави
	тез бисери за детските очички,
	които не са виждали във ярост
	гигантския ни свят и не познават
	Фортуна по-различна, от каквато
	е във безгрижните им празненства,
	изпълнени със топлота и радост!
	Е, хайде! Успокой се! Ти ще бръкнеш
	дълбоко като френския Дофин
	във джоба на Успеха… И вий също,
	английски знатни, сплели своите мишци
	със нашите в една-едничка мощ!
N	Влиза Кардинал Пандулф.
	И ето, сякаш ангели тръбят
	и папският легат пристига бързо
	да потвърди с небесния си дъх,
	че праведно говорим, и да сложим
	под всички наши действия печата
	на Господ-Бог!

	__ПАНДУЛФ__
			Най-първо поздрав, принце,
	а после ето що: крал Джон отново
	е в мир със Рим. Духът му пак се върна
	във лоното на святата ни църква,
	седалище на Божия престол.
	Затуй, Дофине, свий тез свои страшни
	военни знамена и укроти
	духа на кръвожадната война,
	така че като лъв опитомен
	да легне той в нозете на мира,
	наглед ужасен, а във същност благ!

	__ДОФИНЪТ__
	Ще ми простите, пресветейши отче,
	но няма да го сторя! Твърде висш съм
	по своя род и титла, за да бъда
	използуван като послушен роб,
	служител сляп, бездушно сечиво
	в ръцете на коя да е държава.
	Дъхът на вашата уста разпали
	мъждеещия въглен на войната
	между това разединено кралство
	и мен самия; той след туй подхрани
	с гориво огъня; сега е късно:
	бушува той така, че вие, отче,
	не ще го угасите със дъха си,
	запалил го навремето тъй лесно.
	Вий първи ми показахте лицето
	на мойто право, пръв ме запознахте
	с претенциите ми и посадихте
	във мен идеята за тоя поход:
	и днес ми казвате, че Джон бил сключил
	мир с църквата! Е, та какво от туй?
	По силата на своя брак със Бланш,
	аз — след Артур — съм прав да обявя
	за своя таз страна; и днес, когато
	наполовина съм я завладял,
	да я напусна, тъй ли? И защо?
	Защото Джон бил сключил мир със Рим!
	Нима съм роб на Рим? Какво е дал
	тоз Рим за похода? В пари, във хора?
	Къде са припасите, със които
	ми е помогнал Рим във този поход?
	Не съм ли само аз, единствен аз,
	със своите привърженици, който
	потя се под теглото на войната?
	И искате сега, сега, когато
	дочувам вече тез островитяни
	да хвърлят и последните си карти
	със „Vive Le Roi“*34 и имам във ръка
	[*34 _„Vive Le Roi!“_ (фр.) — „Да живее кралят!“ — термин при игра на карти, означаващ „губя, изгорях“.]
	чудесни козове, за да спечеля
	короната, която е на пода,
	да кажа: „Пас!“, когато маншът взет е —
	туй няма да го бъде, извинете!

	__ПАНДУЛФ__
	Ти мислиш не дълбоко, драги принце!

	__ДОФИНЪТ__
	Дълбоко — плитко, няма да се върна,
	преди тоз поход мой да се прослави
	тъй гръмко, както беше обещано
	на дръзките надежди, със които
	подтегнах таз войска от храбреци,
	готови за победата да бръкнат
	във челюстите на самата Смърт!
N	Тръбен звук.
	Чия тръба тъй звънко ни зове?

N	Влиза Бастардът.

	__БАСТАРДЪТ__
	По правилата на учтивостта
	изслушайте, което ще ви кажа:
	от своя крал, блажени кардинале,
	съм пратен да узная в каква степен
	сполучила е вашата намеса
	и във зависимост от туй, което
	от вас ще чуя, да ви отговоря
	във рамките на свойто пълномощно.

	__ПАНДУЛФ__
	Дофинът упорито не желае
	да преговаря и не ще да сключва
	примирие на никаква цена.

	__БАСТАРДЪТ__
	Кълна се във кръвта на всички храбри,
	добре е отговорил! А сега
	изслушайте английския ни крал,
	говорещ ви чрез моите уста:
	той е готов за бой. И как могло би
	да бъде иначе тогаз, когато
	на тази ваша глупава, маймунска
	пародия на поход, на таз ваша
	игра с оръжия, на тоз нелеп
	палячовски спектакъл, на таз смешна
	забава на безбради малчугани,
	той гледа със презрение, готов
	с камшик от свойто кралство да прогони
	туй ваше смешно войнство от пигмеи!
	Как мислите: че същата ръка,
	която ви набъхта така славно
	пред прага ви, та вие презглава
	да тичате към свойте домове,
	като ведра да търсите дъната
	на кладенците си, да шумолите
	под сламата на своите обори,
	във ракли да се криете като
	заложени предмети, да се врете
	с прасетата във кочини и дупки
	и да треперите, когато, чули —
	вий, галите! — петел да кукуригне,
	го взимахте за глас на англичанин —
	как мислите, че таз ръка сега
	ще е отслабнала? Как не! Крал Джон
	като орел над своите орлета
	кръжи, готов да разтерзае, който
	посегнал би към неговия трон!…
	А вий, бунтовници неблагодарни,
	нероновци, утробата разпрали
	на свойта майка-Англия*35, във срам
	[*35 _„… утробата разпрали… майка-Англия…“_ — римският император Нерон (37–68 г. от н.е.) не само убил майка си Агрипина, но и разпрал утробата й.]
	ще се червите при вида на свойте
	жени и дъщери, които крачат
	след барабана — същи амазонки*36, —
	[*36 _Амазонки_ (мит.) — племе на войнствени жени, обитавало според преданието Мала Азия.]
	игли и напръстници заменили
	със копия и бойни ръкавици,
	а нежен женски дух — с войнишка ярост!

	__ДОФИНЪТ__
	Достатъчно се перчи! Във хвалбите
	си по-добър от нас. Върви си с мир —
	не можем да пилеем ценно време
	с дърдорковци!

	__ПАНДУЛФ__
			Послушайте ме, принце!

	__БАСТАРДЪТ__
	Не, мен дослушайте!

	__ДОФИНЪТ__
			Не ща да слушам!…
	Да бият барабаните и нека
	езикът на войната защити
	законното ни право да сме тук!

	__БАСТАРДЪТ__
	Да, барабаните ви ще крещят,
	когато наредите да ги бият,
	ала и вий, когато ви набием,
	така ще закрещите! Запомнете,
	когато първият ви барабан
	пробуди ехото, ще му отвърне
	по-гръмък барабан съвсем отблизо;
	ударите ли втори, гръмко втори
	на неговия гръм ще отговори,
	потресъл небосвода и надсмял се
	на Зевсовия тътен; да, защото —
	далеч от туй да вярва на тоз кекав
	легат на Рим, когото ви изпрати
	по-скоро за забава — тук наблизо
	крал Джон ви чака в боева готовност
	и върху челото му ви се хили
	самата Смърт, доволна, че ще може
	да се натъпче с хиляди французи!

	__ДОФИНЪТ__
	Добре, приемам позива ви боен!

	__БАСТАРДЪТ__
	И зле ще е за теб, бъди спокоен!

N	Излизат.


>>	Трета сцена

N	Бойно поле.
N	Шум на битка. Влизат Крал Джон и Хюбърт.

	__КРАЛ ДЖОН__
	Е, как е битката?… Приказвай, Хюбърт!

	__ХЮБЪРТ__
	Не е добре. А как сте вий, кралю?

	__КРАЛ ДЖОН__
	Безсилен. Много дълго ме измъчва
	таз треска в мен. Сърцето ми слабее.

N	Влиза Пратеник.

	__ПРАТЕНИКЪТ__
	Простете, господарю, Фокънбридж,
	безстрашният ви родственик, нарежда
	веднага да напуснете полето,
	като му кажете в коя посока
	ще се оттеглите!

	__КРАЛ ДЖОН__
			Уведоми го,
	че тръгвам към Суинстедското абатство*37.
	[*37 _Суинстедското абатство_ — всъщност въпросното абатство се намирало до град Суинсхед в графство Линкъншир, Североизточна Англия.]

	__ПРАТЕНИКЪТ__
	Бъдете радостен, защото флотът
	със подкрепленията за Дофина
	преди три дена е заседнал зле
	във Гудуинските пясъци*38. Сър Ричард
	[*38 _Гудуински пясъци_ — плитчини в устието на Темза, където често ставали корабокрушения.]
	получи преди малко тази вест.
	Французите са в смут и се оттеглят.

	__КРАЛ ДЖОН__
	Огньовете на треската, уви,
	ми пречат да се радвам на вестта ти…
	Да тръгваме! Носилката ми где е?
	Отпадам. Пред очите ми тъмнее!…

N	Излизат.


>>	Четвърта сцена

N	Другаде на бойното поле.
N	Влизат Солзбъри, Пембрук и Бигот.

	__СОЛЗБЪРИ__
	Не мислех, че крал Джон ще има толкоз
	приятели!

	__ПЕМБРУК__
			Един последен опит!
	Да ободрим французите! Напред!
	Загубят ли, загубваме и ние!

	__СОЛЗБЪРИ__
	Тоз кривозачнат дявол Фокънбридж
	напук на нас държи полето сам!

	__ПЕМБРУК__
	А кралят го напуснал на носилка,
	съвсем отпаднал.

N	Влиза — ранен — Граф Мелюн.

	__МЕЛЮН__
			Трябва да говоря
	с английските бунтовници…

	__СОЛЗБЪРИ__
				По-рано
	наричаха ни с други имена!

	__ПЕМБРУК__
	Това е граф Мелюн!

	__СОЛЗБЪРИ__
			Със смъртна рана!

	__МЕЛЮН__
	Английски знатни, бързайте! Сглупихте,
	че вдянахте в ухото на метежа
	конеца си. Изнизвайте го бързо
	и бягайте при своя крал за прошка!
	Дофинът е решил, ако надвие
	в това сражение, като награда
	за вашите усилия да вземе
	главите ви! Той лично ни закле
	и сам в това закле се пред олтара
	в Сент-Едмъндзбъри; същия, пред който
	тъй неотдавна дадохме ви клетва
	за трайна дружба и безкрайна обич!

	__СОЛЗБЪРИ__
	Какво говорите? Не е възможно!

	__МЕЛЮН__
	Не виждам ли озъбената Смърт
	пред себе си? Не чувствам ли как в мене
	последният остатък от живота
	се стапя като фигурка от восък
	край огъня? Защо ми е да лъжа
	сега, когато всякоя лъжа
	за мен е безполезна; да ви мамя,
	когато тук умирам, а пък Там
	едничка истината би могла
	да ми дари живот? Отново казвам:
	надвие ли във боя днес, Луи
	ще е клетвопрестъпник, ако вие
	съзрете със очите си зората
	на утрешния ден! През тази нощ,
	която със валма от димен мрак
	обгръща вече огнения шлем
	на умореното, болнаво слънце —
	изменнически удар ще накаже
	измяната, извършена от вас.
	Приветствайте във двора на крал Джон
	служителя му Хюбърт! Зарад него
	и зарад своя дядо англичанин
	разкрих ви тази тайна. Във замяна
	ще ви помоля да ме отнесете
	встрани, далеч от трясъка на боя,
	където, сбрал последните си мисли,
	да се простя със земния живот
	в набожно съзерцание и мир.

	__СОЛЗБЪРИ__
	Ний вярваме ти и небето нека
	накаже ме, ако не съм възрадван
	от този случай, който ни подтиква
	обратно да се върнем по следите
	на подлото си бягство и подобно
	река след наводнение отново —
	избистрени от тиня, укротили
	стихийния си бяс — да приберем
	водите си в руслото на реда
	и да достигнем тихо и спокойно
	морето на великия крал Джон.
	Подпри се на ръката ми, защото
	съзирам вече в твоите гледци
	предсмъртната уплаха!… Да вървим
	и нека се завърнем с бягство ново
	към верността на първото си слово!

N	Излизат, подкрепяйки Мелюн.


>>	Пета сцена

N	В лагера на Дофина.
N	Влиза Дофинът, следван от Свита.

	__ДОФИНЪТ__
	Като че ли небесното светило
	протакаше нарочно своя залез,
	та западът да се черви по-дълго,
	когато англичаните позорно
	отстъпваха пред нас! А ние, гордо
	изпратили след тях ненужен залп,
	им пожелахме лека нощ и свихме
	разкъсаните свои знамена,
	последни господари на полето.

N	Влиза Пратеник.

	__ПРАТЕНИКЪТ__
	Къде е принцът?

	__ДОФИНЪТ__
			Ето го! Разказвай!

	__ПРАТЕНИКЪТ__
	Ранен във боя, граф Мелюн издъхна.
	Преди смъртта си той е разговарял
	с английските метежници и те
	са ви напуснали! Освен туй флотът
	със подкрепленията, на които
	разчитахте тъй много, е потънал
	при Гудуинските пясъци!

	__ДОФИНЪТ__
				Ах, дявол!
	Проклет да си за тези новини!
	Не мислех, че ще бъда тази вечер
	така печален, както съм сега,
	след твойте думи!… Кой ни съобщи,
	че кралят им побягнал час преди
	препъващият мрак да разтърве
	войските ни?

	__ПРАТЕНИКЪТ__
			Не зная кой е бил,
	но казал ви е истината, принце.

	__ДОФИНЪТ__
	Добре! Нащрек бъдете, зорко бдете,
	а утре аз, преди зори на крак,
	ще си опитам щастието пак!

N	Излизат.


>>	Шеста сцена

N	Край Суинстедското абатство.
N	Влизат — от разни страни — Бастардът и Хюбърт.

	__ХЮБЪРТ__
	Хей, кой е там? Кажи или ще стрелям!

	__БАСТАРДЪТ__
	Приятел! Ти с кого си? Отговаряй!

	__ХЮБЪРТ__
	Със англичаните.

	__БАСТАРДЪТ__
			Къде отиваш?

	__ХЮБЪРТ__
	Какво ти влиза в работата? Виж го!
	Аз питам ли те ти къде отиваш?

	__БАСТАРДЪТ__
	Не си ли Хюбърт?

	__ХЮБЪРТ__
			Точно ме улучи.
	Понеже ме познаваш по гласа,
	навярно си наистина приятел.
	Но кой си?

	__БАСТАРДЪТ__
			Който щеш, но ще се радвам,
	ако приемеш, че съм малко свързан
	с Плантадженетовци.

	__ХЮБЪРТ__
			О, злобна памет,
	нощта и ти покрихте ме със срам!
	Началнико, простете на слуха ми,
	загдето в тъмното не долови
	познатите извивки на гласа ви!

	__БАСТАРДЪТ__
	Без много комплименти! Какво ново?

	__ХЮБЪРТ__
	Вас тъкмо дирех в тази мрачна нощ…

	__БАСТАРДЪТ__
	Тогава какво чакаш? Новините!

	__ХЮБЪРТ__
	О, те като нощта са мрачни, черни,
	зловещи, безнадеждни и ужасни!

	__БАСТАРДЪТ__
	Почни със най-ужасната от тях!
	Не съм жена и няма да припадна.

	__ХЮБЪРТ__
	Един монах изглежда е отровил
	нещастния ни крал. Когато тръгвах,
	той с труд говореше и аз избързах
	да ви намеря и предизвестя
	за станалото, тъй че по-спокойно —
	отколкото ако не сте подготвен —
	да срещнете възможната беда.

	__БАСТАРДЪТ__
	Какво е ял? Кой вкуси от храната?

	__ХЮБЪРТ__
	Монахът, кой! Самият отровител!
	И след това коремът му се пръсна!
	Но Негово Величество говори
	и може би…

	__БАСТАРДЪТ__
			Кого остави с него?

	__ХЮБЪРТ__
	Не знаете ли? Лордовете пак
	се върнаха към своя господар.
	Доведоха със себе си принц Хенри
	и кралят им прости великодушно
	по негово застъпничество. Тъй че
	сега са всички те около него.

	__БАСТАРДЪТ__
	Възпри гнева си, всемогъщи Боже!
	Недей изпитва крехките ни сили
	над техните възможности! Знай, Хюбърт,
	че половината от мойте хора
	издавиха се в прилива таз нощ,
	когато преминавахме с войската
	разливите на Линкън*39. Аз самият
	[*39 _„… разливите на Линкън…“_ — става дума за заливаните при прилив низини в устието на река Уелънд между графствата Линкъншир и Норфък.]
	дължа спасението си на своя
	отличен кон. Но да вървим при краля!
	Боя се, че не ще го сваря жив!

N	Излизат.


>>	Седма сцена

N	В овощната градина на Суинстедското абатство.
N	Влизат Принц Хенри, Солзбъри и Бигот.

	__ПРИНЦ ХЕНРИ__
	Ах, късно е! Кръвта му се разлага
	със всеки миг, а бистрият му мозък,
	във който според някои живее
	човешката душа, предсказва ясно
	с несвързания ход на свойте мисли
	завършека на тленното във него!

N	Влиза Пембрук.

	__ПЕМБРУК__
	Нещастният ви татко, драги принце,
	говори още и дори изказа
	надеждата, че тука, на открито,
	могла би болката му да утихне.

	__ПРИНЦ ХЕНРИ__
	По-бързо пренесете го под тези
	овошки свежи! Буйствува ли още?

	__ПЕМБРУК__
	Не толкова. Дори си пее нещо.

N	Излиза.

	__ПРИНЦ ХЕНРИ__
	О, странности на болестта! Към края
	като че ли страданията почват
	по-слабо да се чувствуват: Смъртта,
	превзела външните ни бастиони,
	откъсва ги от нашия контрол,
	за да нападне разума и хвърли
	в атака срещу него легиони
	видения, които в тази бясна
	обсада на последната ни крепост
	се блъскат и избиват помежду си.
	Не е ли чудно туй: смъртта да пее!
	О, аз съм пилето на този болен,
	умиращ лебед, който, сам напяващ
	печалния си погребален химн,
	със цевите на тленния си орган
	изпраща своите душа и тяло
	към вечния покой!

	__СОЛЗБЪРИ__
			Достойни принце,
	бъдете мъж, защото вий роден сте
	да придадете форма и порядък
	на хаоса, оставен от баща ви!

N	Крал Джон бива внесен на носилка.

	__КРАЛ ДЖОН__
	Тук има за душата ми простор
	да излети по-лесно. Там не щеше
	да мине през прозорци и врати.
	Такъв ужасен летен зной гори ме,
	че всичко в мен разпада се на прах!
	Като че ли изписан съм с перо
	на пергамент и, до свещта забравен,
	се гърча и смалявам!

	__ПРИНЦ ХЕНРИ__
			Как сте, сър?

	__КРАЛ ДЖОН__
	Отровен — как! Отровен, изоставен,
	захвърлен нейде! Ни един от вас
	не ще на зимата да заповяда
	в корема ми да мушне ледни пръсти;
	да каже на реките в мойто кралство
	да плиснат хлад през жарката ми плът;
	да повели на северния вятър
	слепените ми устни да целуне
	със хладен дъх! Аз искам толкоз малко:
	студ само! А пък вий, неблагодарни,
	отказвате ми таз нищожна милост!

	__ПРИНЦ ХЕНРИ__
	О, ако имаха целебна мощ
	сълзите ми!

	__КРАЛ ДЖОН__
			Солени са и парят!
	Във мен е ад, а подлата отрова
	е дяволът, поставен да измъчва
	навеки прокълнатата ми кръв!

N	Влиза Бастардът.

	__БАСТАРДЪТ__
	Ваше величество, без дъх останах
	от бързане и порив да ви видя!

	__КРАЛ ДЖОН__
	О, племеннико, ти пристигаш само
	за да склопиш очите ми след миг.
	В сърцето ми въжетата, които
	обтягаха платната на живота,
	висят овъглени. Едно-едничко
	държи ме още, тънко като косъм,
	за да изслушам твойте новини,
	подир което туй пред теб ще бъде
	пръст, куха форма, от която вече
	са литнали величие и власт.

	__БАСТАРДЪТ__
	Дофинът не след много ще е тук
	и как ще го посрещна, Господ знае,
	защото тази нощ, като прехвърлях
	войската си на уж по-сгодно място,
	в разливите нечакана вълна
	погълна половината ми хора…

N	Крал Джон умира.

	__СОЛЗБЪРИ__
	Говорите за смърт в ухо на мъртъв!…
	О, Господи!… О, бедни господарю!
	Мой крал до преди миг, а пък сега…

	__ПРИНЦ ХЕНРИ__
	И мен очаква неговата участ.
	Напразни са надежди, гордост, лъст,
	щом туй, доскоро крал, сега е пръст!

	__БАСТАРДЪТ__
	Напусна ни! Ала и аз оставам
	тук не за дълго: само да изпълня
	дълга си на мъстител. След това
	душата ми ще дойде да ти служи
	там горе, както тука досега!…
	Звезди, завърнали се в свойте сфери,
	къде са силите ви*40? Докажете,
	[*40 _„Звезди… къде са силите ви?“_ — според средновековната наука подвижните звезди били прикрепени към кристални сфери, които се въртели. Освен това звездите имали сила да влияят върху хората. За тези сфери и сили става дума в това обръщение към феодалите звезди, въртящи се около слънцето крал.]
	че вече верни сте на свойта клетва
	и тръгвайте със мене, да отхвърлим
	разрухата и вечния позор
	далече от безсилните врати
	на нашата разклатена държава!
	Да удряме, ако не щем да бъдем
	ударени сами! Дофинът вече
	развява свойто знаме под носа ни!

	__СОЛЗБЪРИ__
	Ний знаем, виждам, повече от тебе.
	Сега тук вътре кардинал Пандулф
	полегнал е за отдих. Преди малко
	тъй върна се от разговор с Дофина
	и ни донесе толкоз приемливи
	за нашето достойнство и престиж
	условия за мир, че на войната
	веднага може да се сложи край.

	__БАСТАРДЪТ__
	Тоз край ще дойде още по` веднага,
	покажем ли дебелата тояга!

	__СОЛЗБЪРИ__
	Не е така. Той вече към брега
	е пратил част от своите обози
	и интересите си в спора с нас
	е поверил на кардинала, тъй че,
	ако съгласен сте, то вий и аз
	и още някои, във среща с него,
	за обща радост можем да приключим
	въпроса още днеска след обяд.

	__БАСТАРДЪТ__
	Да бъде тъй! Вий, принце, с неколцина,
	за срещата не тъй необходими,
	ще придружите тленните останки
	на краля ни до вечния му дом.

	__ПРИНЦ ХЕНРИ__
	Той искаше да спи във Уустър*41.
	[*41 _Уустър_ — град в Западна Англия с известна катедрала.]

	__БАСТАРДЪТ__
					Значи
	ще го положим там. И нека, принце,
	наследствените власт и кралска слава
	над таз страна се въплътят щастливо
	във вашата особа, пред която,
	смирено коленичил, обещавам
	васалска вярност и покорна служба!

	__СОЛЗБЪРИ__
	И нашата привързаност вземете —
	докрай неопетнена ще е тя!

	__ПРИНЦ ХЕНРИ__
	Сърцето ми не знае как без сълзи
	да ви изкаже свойта благодарност!

	__БАСТАРДЪТ__
	Да изплатим на мъката си само
	дължимата й дан, защото вече
	сме доста предплатили в скръб и горест.
	Таз наша Англия не е лежала
	(и няма да лежи!) под чужди крак
	освен когато първа тя сама
	се е ранявала. А днеска, вижте,
	князете й се върнаха към нея.
	Сега и трите края на света
	да тръгнат против нас — разгром ги чака.
	Щом вярна спрямо себе си остава,
	пребъде ще английската държава!

N	Излизат.
