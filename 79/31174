	[* Оригиналното заглавие на пиесата е _„The Tragedy of Richard the Third“_ — „Трагедия за Ричард Трети“. Повечето от действащите в нея лица са исторически (и много от тях участват в трилогията „Хенри VI“). Но Шекспир се отклонява в немалко случаи от източниците си. Крал Едуард IV (1462–1483) всъщност веднага след възшествието си на трона се предал на разврат и излишества и от тях умрял едва четиридесет и една годишен. Неговият брат, дук Кларънс, домогвайки се до трона, водил предателска политика и през 1478 година бил осъден на смърт за държавна измяна. Но Едуард не се решил да изпълни присъдата публично, а затворил брат си в Тауър и изпратил при него наемни убийци. Другият брат на Едуард, Ричард, дук Глостър, а после Ричард III (1483–1485), е обрисуван от историците като твърде способен крал. Той възнамерявал да ожени сина си Едуард за дъщерята на Едуард IV, Елизабет, и само след неговата внезапна смърт решил сам да се ожени за нея, но после се отказал от намерението си. Граф Ричмонд имал права върху престола по линията на своята майка Маргарита Бофорт, внучка на Джон Бофорд, брат по баща на Хенри IV, която била омъжена първо за Едмънд Тюдор, граф Ричмонд (баща на Ричмонд); после за граф Стафорд и след това за граф Станли (действащ в пиесата). Съпругата на Едуард IV, кралица Елизабет, била женена преди това за сър Джон Грей. Вдовицата на Хенри VI, Маргарита (действаща в „Хенри VI“), избягала след възцаряването на Едуард IV във Франция и оттам седем години по-късно направила неуспешен опит да си върне престола с въоръжена сила, след който била затворена в Тауър за четири години и след това отправена обратно във Франция, където и умряла в бедност. Нейното участие в пиесата е авторска волност. Лейди Ана, по-малка дъщеря на граф Уорик (действащ в „Хенри VI“), била не съпруга, а годеница на принц Едуард и обстоятелствата на нейната смърт не са известни.]

>
#	Действащи лица

	__КРАЛ ЕДУАРД ЧЕТВЪРТИ__
	__ЕДУАРД__, __ПРИНЦ УЕЛСКИ__, после __КРАЛ ЕДУАРД ПЕТИ__, __РИЧАРД__, __ДУК ЙОРК__ — малолетни синове на краля
	__ДЖОРДЖ, ДУК КЛАРЪНС__, __РИЧАРД, ДУК ГЛОСТЪР__, после __КРАЛ РИЧАРД ТРЕТИ__ — братя на краля
	__ЕДУАРД__ — малък син на дук Кларънс
	__ХЕНРИ, ГРАФ РИЧМОНД__, после __КРАЛ ХЕНРИ СЕДМИ__
	__КАРДИНАЛ БАУЧЪР, КЕНТЪРБЪРИЙСКИ АРХИЕПИСКОП__
	__ТОМАС РОДЪРХАМ, ЙОРКСКИ АРХИЕПИСКОП__
	__ДЖОН МОРТЪН, ИЛИЙСКИ ЕПИСКОП__
	__ДУК БЪКИНГАМ__
	__ДУК НОРФЪК__
	__ГРАФ СЪРИ__ — негов син
	__ГРАФ РИВЪРЗ__ — брат на кралица Елизабет
	__МАРКИЗ ДОРСЕТ__, __ЛОРД ГРЕЙ__ — синове на кралица Елизабет
	__ГРАФ ОКСФОРД__
	__ЛОРД СТАНЛИ, ГРАФ ДАРБИ__
	__ЛОРД ХЕЙСТИНГЗ__
	__ЛОРД СКЕЙЛЗ__
	__ЛОРД ЛЪВЕЛ__
	__СЪР РОБЪРТ БРАКАНБЪРИ__ — комендант на Тауър
	__СЪР ТОМАС ВОЪН__
	__СЪР РИЧАРД РАТКЛИФ__
	__СЪР ДЖЕЙМЗ ТИРЪЛ__
	__СЪР ДЖЕЙМЗ БЛЪНТ__
	__СЪР УОЛТЪР ХЪРБЪРТ__
	__СЪР УИЛЯМ БРАНДЪН__
	__УИЛЯМ КЕЙТСБИ__
	__КМЕТЪТ НА ЛОНДОН__
	__КРИСТОФЪР ЪРСУИК__ — свещеник
	__ТРЕСЪЛ__, __БАРКЛИ__ — благородници от свитата на лейди Ана
	__КРАЛИЦА ЕЛИЗАБЕТ__ — съпруга на крал Едуард Четвърти
	__КРАЛИЦА МАРГАРИТА__ — вдовица на крал Хенри Шести
	__ДУКЕСА ЙОРК__ — майка на крал Едуард Четвърти, дук Кларънс и дук Глостър
	__ЛЕЙДИ АНА__ — вдовица на Едуард, принц Уелски, син на крал Хенри Шести; после съпруга на крал Ричард Трети
	__МАРГАРИТА__ — малка дъщеря на дук Кларънс
	Духове на Ричардовите жертви, благородници, слуги, духовници, пристав, писар, шериф, вратар, двама убийци, паж, граждани, вестители, войници и други.

	_Място на действието:_ Англия.


>	Първо действие
>>	Първа сцена

N	Лондон. Улица.
N	Влиза Ричард.

	__РИЧАРД__
	След зимата на нашите раздори
	настана над страната пищно лято
	под слънцето*1 на тоя син на Йорк.
	[*1 _„… под слънцето…“_ — слънцето — емблема на рода Йорк — фигурирало върху герба на крал Едуард IV.]
	Погребани са вдън морето всички
	оловни облаци, до неотдавна
	потискали дома ни, и сега са
	челата ни окичени със лаври,
	доспехите — за спомен окачени,
	викът „На бой!“ — сменен със вик „Наздраве!“,
	а маршовата стъпка — с пъргав танц.
	Навъсеният гений на войната
	изгладил е лика си и наместо,
	препуснал обкования си кон,
	да всява страх в душите на врага,
	подрипва — вижте го — във дамска стая
	под звуците на сладостните лютни.
	Но аз — изваян лошо за турнири,
	направен да не мога да ухажвам
	любвеобилните огледала,
	лишен от чар, за да се перча мъжки
	пред някоя въртяща кълки нимфа,
	онеправдан, ограбен, изигран
	от подлата мошеничка Природа,
	изпратила ме в тоя дишащ свят,
	надве-натри скалъпен, недоносен
	и тъй сакат, недъгав, уродлив,
	че кучетата лаят ме, когато
	прокуцам покрай тях — аз нямам друга
	забава в туй безгрижно, празно време,
	огласяно от свирки на пастири,
	освен, следейки кривата си сянка
	под слънцето, да се въртя в безкрайно
	умуване над свойта грозота.
	И затова, негоден да развличам
	като любовник тез лениви дни,
	ще проявя способност на злодей
	и ще отровя техните забави!
	Аз план скроих със помощта на разни
	пиянски сънища, мълви, прокоби
	да скарам смъртно краля с брат ми Кларънс
	и ако Едуард излезе толкоз
	правдив и честен, колкото съм аз
	двуличен, зъл и подъл, още днеска
	ще бъде моят брат напъхан в Тауър
	зарад прокобата, според която
	„Един, чието първо име с «Джи» е,
	на Едуард чедата ще избие*2…“!
	[*2 _„… един, чието име… ще избие“_ — прокобата всъщност се сбъдва, защото с буквата „G“ (джи) се пише както „Джордж“ — името на Кларънс, така и „Глостър“ — титлата на Ричард.]
	Но скривайте се, мисли! Кларънс иде!
N	Влизат Кларънс — воден от Стражи, и Браканбъри.
	Здравейте, братко! За какво са тези
	въоръжени стражи с ваша светлост?

	__КЛАРЪНС__
	За мойта сигурност загрижен, кралят
	е наредил да бъда придружен
	от тях във Тауър.

	__РИЧАРД__
			И защо?

	__КЛАРЪНС__
				Защото
	се казвам Джордж!

	__РИЧАРД__
			Че вий ли сте виновен!
	Би трябвало да прати във затвора
	тез, дето са ви кръстили! Или
	ще ви прекръства в купела на Тауър?
	Какво е станало? Кажете, Кларънс!
	Защо ви праща мога ли да зная?

	__КЛАРЪНС__
	О, бихте го узнал, ако го знаех,
	но сам не зная нищо. Чух, че — вярващ
	във сънища, поличби и прокоби —
	отскубнал от буквара знака „Джи“,
	защото някакъв пророк му казал,
	че щял рода му да унищожи
	един със име, почващо на „Джи“,
	и тъй като и мойто име Джордж
	се пише с „Джи“, заради тази глупост
	и други ней подобни — както чувам —
	сега ме праща на почивка в Тауър!

	__РИЧАРД__
	Така е то, когато сме под чехъл!
	Не брат ни, кралят, праща ви във Тауър,
	а лейди Грей*3, съпругата му мила,
	[*3 _Лейди Грей_ — сър Джон Грей е бил първият мъж на кралица Елизабет (вж. общата част).]
	таз грозна мярка му е наумила.
	Не тя ли и почтеният й брат,
	тоз новоизкалъпен благородник,
	Антъни Уудвил*4, убедиха краля
	[*4 _Антъни Уудвил_ — става дума за граф Ривърз, брат на кралица Елизабет.]
	да хвърли в Кулата лорд Хейстингз, който
	едва сега, днес точно, беше пуснат?
	Не сме, не сме във безопасност, Кларънс!

	__КЛАРЪНС__
	Да, прав сте, братко Ричард! В безопасност
	са вече само нейните роднини
	и пратениците, които нощем
	търчат с език изплезен между краля
	и мистрис Шор*5. Не сте ли чули колко
	[*5 _Мистрис Шор_ — Джейн Шор, съпруга на лондонски златар, била любовница на Едуард IV и на лорд Хейстингз.]
	е трябвало да й се моли Хейстингз,
	додето нейна милост го помилва?

	__РИЧАРД__
	Пред нейния олтар е плакал, да,
	за да измоли свойта свобода.
	Изглежда, че единственият начин
	да си спечелим милостта на краля
	е в туй да облечем като слуги
	ливреята на нейно божество.
	Откакто брат ни ги направи знатни,
	от тая мистрис Шор и от онази
	ревнива поизносена вдовица
	зависи всичко в нашата държава.

	__БРАКАНБЪРИ__
	Простете, ваша милост, но аз имам
	от краля заповед да не допускам
	дори и хора с най-висока титла
	да водят частни разговори с брат ви.

	__РИЧАРД__
	Така ли? Че тогава, ваша милост,
	участвувайте в нашата беседа!
	Тук заговори няма. Ний говорим,
	че кралят ни е нравствен и разумен
	и че кралицата, за свойта възраст,
	е още хубава и не ревнива
	и че роднините й са на почит;
	че мистрис Шор е с прелестни крачета,
	черешови уста, примамващ поглед
	и сладка реч; да чуем, Браканбъри,
	нима ще отречете всичко туй?

	__БРАКАНБЪРИ__
	Аз имам друга работа, а не
	да гледам красотите й, милорд!

	__РИЧАРД__
	А, даже друга работа със нея?
	Но знайте: едного като изключа,
	бих дал съвет на всички тез, които
	работят с нея, да го правят скрито.

	__БРАКАНБЪРИ__
	Кого като изключите, милорд?

	__РИЧАРД__
	Мъжа й, гълъбче. Върви донасяй!

	__БРАКАНБЪРИ__
	Простете ми, милорд, и много моля,
	приключвайте беседата си с дука.

	__КЛАРЪНС__
	Покорни на дълга ти, Браканбъри!

	__РИЧАРД__
	И на кралицата, защото сме
	безправни нейни роби! Сбогом, братко!
	Отивам във двореца и ще сторя,
	каквото ми поискате пред краля,
	за да ви отърва, дори да трябва
	да нарека вдовицата му „сестро“.
	Това погазване на братска връзка
	засяга чувствата ми по-дълбоко,
	отколкото представяте си, Кларънс!

	__КЛАРЪНС__
	Аз знам, че то и двама ни не радва.

	__РИЧАРД__
	Престоят ви в затвора ще е кратък.
	Повярвайте ми, ще ви наредя,
	тъй както аз умея! Потърпете!

	__КЛАРЪНС__
	Какво ще правя друго! Сбогом, братко!

N	Излиза, воден от Браканбъри и Стражите.

	__РИЧАРД__
	Върви, върви, наивнико нещастен,
	натам, отдето няма да се върнеш!
	Обичам те тъй силно, че ще пратя
	душата ти във рая много скоро,
	ако поиска Бог да я приеме
	от моите ръце… Но кой пристига?
	Лорд Хейстингз, току-що освободен!

N	Влиза Хейстингз.

	__ХЕЙСТИНГЗ__
	Желая добър ден на ваша светлост!

	__РИЧАРД__
	Подобен и на вас, лорд-камерхере*6!
	[*6 _„… лорд-камерхер…“_ — с тази по-позната у нас титла заменяме титлата „лорд-чамбърлейн“, която е носел лордът, отговарящ за реда и церемониала в кралския дворец.]
	Честита свобода! Кажете как
	понесохте престоя си в затвора!

	__ХЕЙСТИНГЗ__
	Тъй, както се полага на затворник:
	с търпение. Но аз ще заплатя
	на тез, които станаха причина
	да бъда пратен в него, честна дума!

	__РИЧАРД__
	Да, вярвам, вярвам. Кларънс и той също
	ще им плати, защото той и вие
	сте жертва на едни и същи хора
	и те надвиха него както вас.

	__ХЕЙСТИНГЗ__
	Обидно е орлите да са в клетка,
	когато мишеловите летят!

	__РИЧАРД__
	Какви са новините от чужбина?

	__ХЕЙСТИНГЗ__
	Най-лошата от тях е по-добра
	от таз, която сполетя ни вкъщи:
	крал Едуард е много тежко болен
	и лекарите нямат цяр за него.

	__РИЧАРД__
	Печална вест, кълна се в свети Павел*7!
	[*7 _„… кълна се в свети Павел“_ — в оригинала е „свети Йоан“, но навсякъде другаде Ричард се кълне в свети Павел.]
	Със своя безпорядъчен живот
	той зле пилее кралските си сили.
	И на легло е, тъй ли?

	__ХЕЙСТИНГЗ__
			Да, милорд.

	__РИЧАРД__
	Отивайте! След малко ще ви стигна.
N	Хейстингз излиза.
	Надявам се, че няма да живее,
	ала не бива да умре, додето
	Джордж още не е пратен с бърза поща
	на оня свят! Отивам във двореца
	да го надъхам още против него
	с тъй многоубедителни лъжи,
	че ако моят замисъл успее,
	тоз ден ще е последният за Кларънс.
	Туй стане ли, Бог нека взима Едуард
	и предостави тоя свят на мене,
	да се поплакна в него. Да, понеже
	възнамерявам за жена да взема
	по-младата от щерките на Уорик*8.
	[*8 _„… от щерките на Уорик.“_ — става дума за лейди Ана, по пиесата съпруга (а в действителност — годеница) на принц Едуард, сина на Хенри VI (вж. общата част). Граф Уорик е едно от главните действащи лица в „Хенри Шести“.]
	Какво чак толкова, че съм убил
	мъжа и свекъра й — най-доброто
	обезщетение за таз вдовичка
	е да заместя двамата за нея;
	което ще направя, и не толкоз
	от обич, колкото зарад една
	потайна цел, която се надявам
	по-лесно да постигна с този брак…
	Но рибата е още във морето,
	пък аз тигана готвя. Кларънс жив е,
	а Едуард — и крал, макар на път.
	Да не избързвам — първо да измрат!

N	Излиза.


>>	Втора сцена

N	Лондон. Улица.
N	Войници с алебарди внасят ковчег с тялото на Хенри VI, следван от Лейди Ана в жалейни дрехи.

	Сложете своя доблестен товар
	за малко на земята — сякаш може
	да се помества доблест във ковчег! —
	за да оплача със дълбока почит
	и тежка скръб безвременната гибел
	на благия ни Ланкастър*9!
	[*9 _Ланкастър_ — от рода Ланкастър — с родоначалник четвъртия син на Едуард III, Джон Гонт, били кралете Хенри IV, Хенри V и Хенри VI.]
N	Войниците поставят ковчега на земята.
				О, ти,
	студена статуя на свят монарх,
	безцветна пепел от загинал дом,
	безкръвен клон от род със кралска кръв,
	духа ти да извикам позволи ми,
	за да изслуша жалбата на Ана,
	злочестата жена на твоя Едуард,
	убит от същата ръка, която
	на теб нанесе тези смъртни рани!
	На, в тях — прозорци грозни, през които
	животът ти излитна — аз наливам
	безсилния балсам на своя плач.
	Проклета да е таз ръка, която
	намушкала е святото ти тяло!
	Проклето да е туй сърце, което
	е имало сърце да го извърши!
	Проклета да е тази кръв, която
	проляла е безжалостно кръвта ти!
	По-страшна участ да постигне тоя
	злодей нещастен, сторил нас нещастни,
	от участта, която бих желала
	на вълк, на паяк, на пъпчива жаба,
	на всяка лазеща отровна гад!
	Ако и нему се роди дете,
	да бъде то ужасно недоносче,
	чудовище, противен урод, който
	да хвърли в ужас радостната майка
	и наследи каквото има зло
	във злобната природа на баща му!
	Ако все пак ожени се, жена си
	да стори със живота си по-клета,
	отколкото мен стори със смъртта
	на двама ви — на моя мъж и твойта!…
	Вдигнете го! Да тръгваме към „Чертси“*10,
	[*10 _„Чертси“_ — малък манастир в околностите на Лондон.]
	където трябва да го погребем
	без шум след опелото в „Свети Павел“*11!
	[*11 _„Свети Павел“_ — име на лондонската катедрала.]
N	Войниците вдигат ковчега.
	Когато натежи ви, спрете пак,
	да дооплача славния покойник!

N	Влиза Ричард.

	__РИЧАРД__
	Не мърдайте! Ковчега на земята!

	__АНА__
	Кой вещер зъл ни праща този дявол
	да пречи на свещения ни обред?

	__РИЧАРД__
	Свалете мъртвия или, кълна се
	във свети Павел, ще положа мъртъв
	тоз, който се забави!

	__ВОЙНИК__
			Ваша милост,
	сторете път на кралския ковчег!

	__РИЧАРД__
	Не ми се подчиняваш, долно куче?
	Дръпни веднага тази алебарда
	от моите гърди, че ако не,
	кълна се в свети Павел, ще те стъпча!

N	Войниците поставят отново ковчега на земята.

	__АНА__
	Треперите? Изплашихте се всички?
	Не ви осъждам — смъртни сте, а знаем,
	не може да изтрае смъртен поглед
	вида на дявола… Назад, махни се,
	отблъскващи служителю на ада!
	Ти над плътта му властен бе, но нямаш
	права върху душата му. Върви си!

	__РИЧАРД__
	О, праведнице сладка, имай милост,
	не ме кълни!

	__АНА__
			О, демоне омразен,
	отивай си във името на Бога!
	Не ни смущавай! Ти превърна в ад
	щастливата земя и я изпълни
	със плачове, проклятия и вопли!
	Ако те радва гледката на твойте
	деяния ужасни, ето, гледай!…
	О, вижте, вижте, раните на Хенри
	разлепват устни и кървят отново!…
	Черви се, о, чудовище престъпно,
	защото твоята поява прави
	от хладните му съдове да блика
	таз жарка кръв*12! Тоз изблик неестествен
	[*12 _„… да блика таз жарка кръв“_ — съгласно поверието трупът на жертвата кървял в присъствие на убиеца.]
	е плод на неестественото дело,
	извършено от теб. О, Боже, който
	създал си тази кръв, мъсти за нея!
	Земя, която пиеш тази кръв,
	мъсти за нея — ако с гръм небето
	не повали убиеца му мъртъв,
	ти жив го погълни, тъй както гълташ
	кръвта на този крал, без жал намушкан
	от неговата пъклена ръка!

	__РИЧАРД__
	Госпожо, вий не знаете закона
	на милосърдието, който плаща
	за зло с любов, за хула с благослов.

	__АНА__
	Кръвнико, ти закони не признаваш —
	ни земни, ни небесни! А дори
	в най-злия звяр се крие лъх от милост.

	__РИЧАРД__
	Във мен я няма — значи не съм звяр.

	__АНА__
	О, чудо — един дявол да не лъже!

	__РИЧАРД__
	Дваж чудо — един ангел да е гневен!
	О, позволи, светило сред жените,
	със доводи по точки да отхвърля
	злодействата, които ми приписваш!

	__АНА__
	Ти позволи, плашило сред мъжете,
	да заклеймя със доводи по точки
	злодействата, които си извършил!

	__РИЧАРД__
	Безкрайно прелестна, възможност дай ми
	да оправдая своите постъпки!

	__АНА__
	Безкрайно мерзостни, ще го направиш,
	когато се обесиш зарад тях!

	__РИЧАРД__
	С туй действие отчаяно аз бих се
	осъдил сам!

	__АНА__
			И би се сам помилвал
	чрез справедлива мъст над този, който
	несправедливо е погубил други!

	__РИЧАРД__
	А допусни, че аз не съм го сторил!

	__АНА__
	Тогава са на тоя свят навярно?
	Но те не са, нали? Не, те умряха
	и ти уби ги, дяволе проклети!

	__РИЧАРД__
	Не съм убил мъжа ти!

	__АНА__
			Жив е значи?

	__РИЧАРД__
	Не, мъртъв е, но Едуард уби го.

	__АНА__
	Лъжец! Лъжец! Кралица Маргарита
	видяла е как мечът ти димял е
	от неговата кръв, когато ти
	понечил си да прободеш и нея
	и само твойте братя са те спрели!

	__РИЧАРД__
	Причина беше нейният език,
	опитал се вината им да хвърли
	на моите невинни рамене!

	__АНА__
	Причина бил е твоят кървав ум,
	защото само кръвнини сънуваш!
	А този крал не го ли ти уби?

	__РИЧАРД__
	Да кажем, да.

	__АНА__
			„Да кажем“! Твар бодлива!
	Тогава Бог да каже да отидеш
	във пъкъла за туй злодейско дело!
	О, той бе толкоз благ, любезен, ласкав!

	__РИЧАРД__
	И значи Господ срещнал го е с радост!

	__АНА__
	Да, той е на небето, гдето ти
	не ще отидеш никога, кръвнико!

	__РИЧАРД__
	Тогава да ми бъде благодарен,
	че му помогнах да отиде там,
	където беше мястото за него!

	__АНА__
	А мястото за тебе е във ада!

	__РИЧАРД__
	И другаде!

	__АНА__
		В тъмница!

	__РИЧАРД__
			В твойта спалня!

	__АНА__
	Ти в твойта сън да нямаш!

	__РИЧАРД__
				Тъй ще бъде,
	додето съм без теб!

	__АНА__
			Дано да бъде!

	__РИЧАРД__
	Ще бъде, зная го. Но, драга лейди,
	след този бърз двубой от остроти
	да минем към спокойната беседа:
	не е ли подбудителят, стоящ
	зад ранните кончини на тез двама
	Плантадженетовци, баща и син,
	достоен за осъждане наравно
	със техния веществен извършител?

	__АНА__
	Зад тебе няма подбудител друг!

	__РИЧАРД__
	Не, чарът ти бе моят подбудител!
	Той шепнеше ми нощем да изтребя
	цял свят, ако е нужно, за да имам
	едничък час до сладката ти гръд!

	__АНА__
	Да вярвах, че е тъй, тез нокти щяха
	докрай да го издращят от лика ми!

	__РИЧАРД__
	Но тез очи, те няма да допуснат
	така да се погуби тази хубост.
	О, аз ще я спася, ако до теб съм!
	Тъй, както е от слънцето огрян
	тоз хладен свят, така съм аз — от нея;
	за мен е тя живот и светъл ден!

	__АНА__
	Мрак твоя ден да скрие, смърт да грабне
	живота ти!

	__РИЧАРД__
			Недей да се проклинаш —
	за мен си ти и двете!

	__АНА__
			О, да бях,
	умряла бих, за да ти отмъстя!

	__РИЧАРД__
	Не ще е справедливо да мъстиш
	на този, който те обича страстно!

	__АНА__
	Но ще е справедливо да мъстя
	на този, който е убил мъжа ми!

	__РИЧАРД__
	Той сторил го е, за да ти намери
	мъж, по-добър от него, сладка лейди!…

	__АНА__
	От него по-добър светът не знае!

	__РИЧАРД__
	… И който те обича по-горещо!

	__АНА__
	И как се казва той?

	__РИЧАРД__
			Плантадженет.

	__АНА__
	И моят мъж се казваше така.

	__РИЧАРД__
	Но този носи по-добре туй име!

	__АНА__
	И где е той?

	__РИЧАРД__
		Пред теб!
N	Лейди Ана го заплюва.
			Защо заплю ме?

	__АНА__
	Да можех да те пръсна със отрова!

	__РИЧАРД__
	Отрова от такива сладки устни?

	__АНА__
	Отрова за такава гадна жаба!
	Махни се! Заразяваш ми очите!

	__РИЧАРД__
	Не, ти със своите ме зарази!

	__АНА__
	Да бяха на Медуза*13, та да могат
	[*13 _„Да бяха на Медуза…“_ (мит.) — видът на горгоната Медуза имал според древните гърци сила да превръща в камък човеците. (В оригинала се говори не за Медуза, а за „базилиск“)]
	да те превърнат в камък!

	__РИЧАРД__
				Бих го искал,
	защото жив ме мъчат с бавна смърт.
	Ти с тези си очи изтръгна влага
	от моите, посрами с детски сълзи
	тях същите, които досега
	не бяха изцедили капка жалост,
	да, никога, ни в оня час, когато
	баща ми Йорк и Едуард ридаха,
	дочули своя син и брат*14 да стене,
	[*14 _„… своя син и брат…“_ — става дума за Рътланд. Случката е представена в „Хенри Шести — трета част“.]
	прободен от безжалостния Клифорд*15,
	[*15 _Клифорд_ — действащо лице от „Хенри Шести — втора и трета част“.]
	ни в другия, когато чух баща ти,
	войника стар, през сълзи да разказва
	за края на баща ми и така
	да хлипа и подсмърча по детински,
	че всички други бяха с мокри бузи
	като дървета в дъжд. Тогава мойте
	мъжествени очи презряха даже
	най-скромната сълзица, но това,
	което мъката тогаз не стори,
	го стори хубостта ти и сега
	не виждат те, разплакани от нея!
	Ни свой, ни враг не ме е чул да моля,
	езикът ми във ласките неук е,
	но устремено днес към твойта хубост
	сърцето ми му казва: говори!
N	Лейди Ана го гледа с презрение.
	Не свивай устните си тъй надменно,
	предназначени те са за целувки,
	не за презрение, прекрасна лейди!
	Ако злопаметното ти сърце
	не ще да ми прости, на, дръж тоз меч!
	Забий го в честната ми гръд, така че
	от нея в миг да излети душата,
	избрала те за свое божество!
	На колене, разголил я пред него,
	с готовност чакам смъртния ти удар!
N	Разгърден, коленичи. Лейди Ана вдига меча за удар.
	Не трепвай! Аз убих баща ти Хенри,
	но твойта хубост към това ме тласна!
	Побързай! Аз убих мъжа ти Едуард,
	но твоят лик подбуди ме към туй!
N	Лейди Ана изпуска меча.
	Вдигни го! Или него, или мен!

	__АНА__
	Стани, лъжецо! Искам да умреш,
	но не желая твой палач да бъда.

	__РИЧАРД__
	Тогаз кажи ми сам да се убия!

	__АНА__
	Аз вече ти го казах.

	__РИЧАРД__
			Но във гняв.
	Кажи го пак и моята ръка,
	веднъж убила зарад любовта ти
	тоз, който я е имал, ще убие
	зарад нея още едного,
	в когото тя е много по-гореща!
	Кажи го пак и заедно със мен
	бъди участница във две убийства!

	__АНА__
	Какво ли мислиш всъщност?

	__РИЧАРД__
	Това, което казвам.

	__АНА__
	Лъжлив си май и в двете!

	__РИЧАРД__
	Тогава честни няма!

	__АНА__
	Вдигни си меча. Хайде!

	__РИЧАРД__
	Кажи, че ми прощаваш!

	__АНА__
	За туй е още рано.

	__РИЧАРД__
	Но има ли надежда?

	__АНА__
	Кой жив не се надява?

	__РИЧАРД__
	Тогаз носи тоз пръстен!

	__АНА__
	Приемам, но не давам!

N	Ричард поставя пръстена си на нейния пръст.

	__РИЧАРД__
	Тъй както пръстът ти е в моя пръстен,
	сърцето ми е в твоите гърди —
	пази ги двете, пръстен и сърце!
	И ако рабът ти от таз ръчица
	успее да изпроси една милост,
	ти неговото щастие навеки
	с това ще потвърдиш.

	__АНА__
			Каква е тя?

	__РИЧАРД__
	Да повериш тез свои тъжни грижи
	на тоз, комуто повече подхожда
	да бъде оплаквач, и да отидеш
	оттук направо в Кросби хаус*16, където —
	[*16 _„Кросби хаус“_ — резиденция на Ричард Глостър.]
	щом с царствена тържественост положа
	останките на благия ни крал
	под плочите на манастира „Чертси“
	и ги оплача, искрено разкаян —
	ще дойда да те видя незабавно.
	Особени причини ме подтикват
	от теб да искам тази ценна милост!

	__АНА__
	Със удоволствие ще го направя
	и от сърце се радвам, че те виждам
	тъй искрено разкаян. Тресъл, Баркли,
	елате с мене!

	__РИЧАРД__
			Без „на добър път“?

	__АНА__
	Не заслужаваш толкоз. Но понеже
	и мен научи да лаская, можеш
	да си въобразиш, че си го чул.

N	Излиза, следвана от двама Войници.

	__РИЧАРД__
	Поемайте!

	__БЛАГОРОДНИК__
			Към „Чертси“ ли, милорд?

	__РИЧАРД__
	„Хуайт фрайърс“*17! И очаквайте ме там!
	[*17 _„Хуайтфрайърс“_ (буквално — бели монаси) — Име на кармелитски манастир в Лондон.]
N	Войниците излизат, изнасяйки ковчега.
	Кога била е други път жена
	така ухажвана? Кога била е
	така спечелвана? Да, тя е моя,
	но няма да ми трябва дълго време.
	Не беше зле! Аз, който й убих
	съпруга и баща му, да я взема,
	когато тя, излъхваща ненавист,
	кълнеше ме с разплакани очи
	пред яркото свидетелство на този
	кървящ покойник. Против мене тя
	да има съвест, Бог и туй, ей тука,
	на моя гръб, а пък зад него аз
	да имам само дявола и свойто
	двуличие и пак да я надвия!
	Ха!
	Кога забрави за мъжа си Едуард,
	тоз храбър принц, когото аз намушках
	при Тюксбъри*18 в гнева си, има-няма
	[*18 _Тюксбъри_ — при Тюксбъри (1471) войските на крал Едуард IV разбиват армията на кралица Маргарита. Събитието е представено в „Хенри Шести — трета част“.]
	три месеца? Такъв любезен, хубав
	и умен благородник, в миг на щедрост
	създаден от природата, млад, храбър
	и без съмнение със кралски нрав,
	светът не ще роди за втори път!
	И подир него да снизи очи
	към мене, който покосих тоз мъж
	във златния му май и я облякох
	в жалеен креп? Към мене, който цял
	не струвам половината на Едуард?
	Към мене, куция и гърбав урод?
	Залагам срещу грош земи и титли,
	че твърде много съм се подценявал!
	Заклевам се, че в нейните очи —
	макар и мойте да говорят друго —
	съм привлекателен, дори красавец!
	Ще трябва малко да се поохарча
	за огледало и ще заплатя
	на двайсетина майстори-шивачи
	да украсят снагата ми. Щом сам
	съм се промъкнал в свойта благосклонност,
	налага се да се изръся леко,
	за да остана в нея. Ала първо
	във гроба тоя чичко ще катурна,
	а после ще излея като урна
	поток сълзи пред своята любов.
	Додето още нямам огледало,
	благодаря ти, светло слънце, дало
	възможност на красавеца да гледа
	как сянката му крачи след победа!

N	Излиза.


>>	Трета сцена

N	Кралският дворец в Лондон.
N	Влизат Кралица Елизабет, Ривърз, Дорсет и Грей.

	__РИВЪРЗ__
	Търпение, госпожо! Кралят скоро,
	не се съмнявам, ще възстанови
	привичното си здраве.

	__ГРЕЙ__
			Като вижда,
	че вий печална сте, той пада духом.
	Затуй, мадам, сама бъдете бодра
	и него ободрете с весел поглед!

	__КРАЛИЦА ЕЛИЗАБЕТ__
	Ако умре, какво ще стане с мен?

	__ГРЕЙ__
	Загубвате мъжа си, нищо друго.

	__КРАЛИЦА ЕЛИЗАБЕТ__
	Със него ще загубя всичко друго!

	__ГРЕЙ__
	Бог дал ви е чудесен син — утеха,
	когато краля няма да го има.

	__КРАЛИЦА ЕЛИЗАБЕТ__
	Ах, той е млад и поверен в ръцете
	на Ричард Глостър, враг и мой, и ваш!

	__РИВЪРЗ__
	Той станал ли е вече лорд-настойник?

	__КРАЛИЦА ЕЛИЗАБЕТ__
	Не, само е посочен, но веднага
	ще стане, ако кралят ни напусне.

N	Влизат Бъкингам и Станли.

	__ГРЕЙ__
	Лорд Бъкингам пристига със лорд Дарби.

	__БЪКИНГАМ__
	Желая щастие на ваша милост!

	__СТАНЛИ__
	Дано даде ви Господ светли дни!

	__КРАЛИЦА ЕЛИЗАБЕТ__
	Графиня Ричмонд*19, драги графе Дарби,
	[*19 _Графиня Ричмонд_ — става дума за Маргарита Бофорт, жена на лорд Станли, която била майка — от първия си мъж Едмънд Ричмонд — на Хенри Ричмонд, бъдещия крал Хенри VII.]
	едва ли би прибавила „Амин!“
	към вашата молитва. Ала знайте,
	макар че тя ви е жена и никак
	не ни обича, ний към вас не храним
	омраза зарад нейната надменност.

	__СТАНЛИ__
	Аз моля ваша милост да не вярва
	на нейните клеветници или
	ако е тя със право обвинена,
	да й прости за тази нейна слабост,
	дължаща се на болестни прищевки,
	а не на вкоренена неприязън.

	__КРАЛИЦА ЕЛИЗАБЕТ__
	Видяхте ли днес краля, графе Дарби?

	__СТАНЛИ__
	С дук Бъкингам се връщаме от него.

	__КРАЛИЦА ЕЛИЗАБЕТ__
	Как мислите, дали ще се поправи?

	__БЪКИНГАМ__
	Надяваме се — има бодър вид.

	__КРАЛИЦА ЕЛИЗАБЕТ__
	Дай Боже! А говорихте ли с него!

	__БЪКИНГАМ__
	Да, ваша милост. Той горещо иска
	да види братята ви помирени
	с дук Глостър и със лорда-камерхер
	и свиква всички днес да се явят
	пред неговата царствена особа.

	__КРАЛИЦА ЕЛИЗАБЕТ__
	Да можеше! Но никога те няма
	да се сдобрят. Щастливите ни дни
	преминали са връхната си точка.

N	Влизат Ричард и Хейстингз.

	__РИЧАРД__
	Аз няма да търпя да ме обиждат!
	Кой казал е на краля, че към тях
	съм проявявал грубост и враждебност?
	Към краля ни, кълна се в свети Павел,
	враждебност проявяват тез, които
	слуха му тъпчат с клюки и раздори!
	Понеже нямам дарба да лаская,
	опашка да въртя, да се подмазвам,
	двулично да поддаквам, да се хиля,
	да правя разни френски реверанси
	и мимики маймунски, нима трябва
	да бъда смятан за потаен враг?
	Не може ли човек да бъде прям,
	без простата му искреност да бъде
	използвана от хитри подмазвачи,
	облекли в свила долния си род?

	__ГРЕЙ__
	Кому от нас говори ваша светлост?

	__РИЧАРД__
	На теб, в когото нищо светло няма!
	Кога съм те обидил и с какво?
	Или онеправдал?… А теб, кога?…
	Или пък теб? Или кого да е
	от кликата ви, чума да я тръшне!
	На негово величество — дано
	помогне му небето по-добре,
	отколкото вий бихте го желали! —
	вий миг не давате да си отдъхне
	със вечните си хленчове и жалби!

	__КРАЛИЦА ЕЛИЗАБЕТ__
	Грешите, братко Глостър. Кралят сам,
	без никой да е ходил да го моли,
	отгатнал е от вашите постъпки
	омразата, която, всеки знае,
	вий храните към моите деца,
	към братята ми и към мен самата
	и затова сега ни призовава,
	за да узнае нейната причина.

	__РИЧАРД__
	Не знам. Светът така се е обърнал,
	че гаргите ловуват волно, гдето
	орлите се страхуват да летят.
	Откак на почит станал е простакът,
	за почит благородните ще чакат!

	__КРАЛИЦА ЕЛИЗАБЕТ__
	Да, да, разбираме ви, братко Глостър.
	Завиждате на мен и мойте близки
	за нашия възход. Не дай си Боже
	да се нуждаем някога от вас!

	__РИЧАРД__
	За съжаление в момента ние
	от вас нуждаем се. По ваша воля
	сме брат ми — във затвора, аз — в немилост,
	а всички благородници — в калта,
	когато в двора швъкат пришълци,
	доскоро нямали и двор на село!

	__КРАЛИЦА ЕЛИЗАБЕТ__
	Кълна се в Оня, който ме издигна
	от скромния ми, драг за мене жребий
	до тази пълна с грижи висота,
	че негово величество от мене
	не е дочул ни дума против Кларънс
	и че дори била съм ходатайка
	за неговата кауза пред краля!
	Дълбоко ме засягате, милорд,
	с тез грозни подозрения към мене!

	__РИЧАРД__
	Вий можете да отречете даже,
	че зарад вас лежа във Тауър Хейстингз!

	__РИВЪРЗ__
	Да, може и със право!

	__РИЧАРД__
			То се знае!
	Тя може и това, и друго още!
	Тя може да издействува за вас
	безбройни повишения, лорд Ривърз,
	а после да твърди, че ги дължите
	единствено на своите заслуги!
	Кълна се в Богородица, тя може…

	__РИВЪРЗ__
	Какво „тя може“?

	__РИЧАРД__
			Може в брачно ложе
	да вземе крал, неженен, млад и хубав!
	Това можа! На баба ви женихът*20
	[*20 _„… на баба ви женихът…“_ — не става дума за определено лице — фразата изразява само презрението на Ричард към низкия произход на кралицата.]
	е бил, признайте си, по-лош от него!

	__КРАЛИЦА ЕЛИЗАБЕТ__
	Лорд Глостър, твърде дълго съм търпяла
	безкрайните ви упреци и хули.
	Заклевам се, че кралят ще узнае
	за всички оскърбления, които
	до днеска съм понасяла от вас!
	На село по-добре да съм слугиня,
	отколкото — кралица, ако трябва
	заради туй да съм предмет на селски
	нападки и обиди!
N	Влиза Кралица Маргарита.
			Скъдна радост,
	донесе ми таз титла на кралица!

	__КРАЛИЦА МАРГАРИТА__ _(настрани)_
	И Господ да даде тя дваж по-скъдна
	да бъде занапред! На мен се падат
	сегашните ти сан и власт, и слава!

	__РИЧАРД__
	Какво? Ще ме заплашвате със краля?
	Вървете и докладвайте му всичко!
	Каквото казал съм, ще го повторя
	в лицето му със риск да ида в Тауър!
	Да, ясно ще му кажа: „Тука никой
	не помни вече моите заслуги!…“

	__КРАЛИЦА МАРГАРИТА__ _(настрани)_
	Махни се, дявол! Аз ги помня всички.
	Мъжа ми Хенри ти уби във Тауър,
	при Тюксбъри уби сина ми Едуард!

	__РИЧАРД__
	… Преди да станете кралица вие
	и крал — съпругът ви, аз мъкнах в пот
	като добиче неговото дело;
	плевях му нивата от врагове
	и награждавах преданите нему;
	кръвта му за да стане кралска кръв,
	лях своята!…

	__КРАЛИЦА МАРГАРИТА__ _(настрани)_
			И друга, по-добра
	от твойта и от неговата също!

	__РИЧАРД__
	… В туй време вий с мъжа си Грей крепяхте
	дома на Ланкастър… Вий — също, Ривърз!…
	Не падна ли мъжът ви като рицар
	на Маргарита в боя при Сент Олбанз*21!
	[*21 _Сент Олбанз_ — през 1461 година кралица Маргарита обсадила Едуард IV при Сент Олбанз, малък град недалеч от Лондон, но добила само временното освобождение на съпруга си Хенри VI.]
	Ако забравили сте, да ви спомня
	какво била сте и сега какво сте,
	какво аз бил съм и какво съм днес!…

	__КРАЛИЦА МАРГАРИТА__ _(настрани)_
	Убиец беше и такъв си още!

	__РИЧАРД__
	… Беднякът Кларънс измени на своя
	тъст Уорик и погази свойта клетва —
	прости му, Боже!…

	__КРАЛИЦА МАРГАРИТА__ _(настрани)_
			Боже, накажи го!

	__РИЧАРД__
	… за да издигне брат си, и в награда
	е ограден от каменни стени.
	Бих искал да съм каменосърдечен
	като крал Едуард или да бъде
	той детски милосърден като мен!
	Не, аз съм твърде мек за тоя свят!

	__КРАЛИЦА МАРГАРИТА__ _(настрани)_
	Тогава напусни го, злобен демон!
	Върви си в ада — там е твойто царство!

	__РИВЪРЗ__
	Лорд Глостър, в дните, за които вие
	ни спомняте със цел да ни петните,
	ний следвахме законния си крал,
	тъй както бихме следвали и вас,
	да бяхте вие кралят ни!

	__РИЧАРД__
				Аз — крал?
	Бих предпочел парцали да продавам!
	Далече от сърцето ми таз мисъл!

	__КРАЛИЦА ЕЛИЗАБЕТ__
	И толкоз радост, колкото твърдите,
	че бихте чувствали, да бяхте крал,
	предположете, моля, че изпитва
	от сана си и вашата кралица!

	__КРАЛИЦА МАРГАРИТА__ _(настрани)_
	Е, да, защото аз съм таз кралица,
	а радост нямам никаква, уви!
	Но повече не мога да търпя!
N	Излиза напред.
	Изслушайте ме, шайка от пирати,
	измъкнали ножове при дележа
	на титлите, които ми отнехте!
	Кой тук ще ме погледне, без да тръпне,
	щом не от страхопочит на васал,
	поне от гузността на узурпатор?…
	Ти, мили изверго, не се извръщай!

	__РИЧАРД__
	Защо дошла си тука, дърта врачко?

	__КРАЛИЦА МАРГАРИТА__
	За да ти спомня твоите злодейства.
	И няма да те пусна преди туй!

	__РИЧАРД__
	Изгнанице, смъртта те чака тука!

	__КРАЛИЦА МАРГАРИТА__
	Животът във чужбина по е страшен,
	отколкото палачът у дома.
	Помнете: ти дължиш ми мъж и син;
	корона — ти; покорство — вие вкупом!
	На вас се падат всички мои скърби,
	а всички ваши радости — на мен!

	__РИЧАРД__
	Когато увенча с корона книжна
	мъжественото чело на баща ми
	и из очите му извлякла ручей
	от гневни сълзи, даде му ти, змио,
	за да ги бърше, кърпа, напоена
	с кръвта на нашия безгрешен Рътланд,
	прокле те той и неговата клетва
	се струпа върху теб. Не ний, а Господ
	наказва те за твоите злодейства!

	__КРАЛИЦА ЕЛИЗАБЕТ__
	За кръв безвинна Бог въздава правда!

	__ХЕЙСТИНГЗ__
	Убийството на туй дете бе зверство,
	каквото не познаваше светът!

	__РИВЪРЗ__
	Разплака то най-твърдите души!

	__ДОРСЕТ__
	И всички ви предрекоха разплата!

	__БЪКИНГАМ__
	Нортъмбърланд, и той проля сълзи!

	__КРАЛИЦА МАРГАРИТА__
	Какво? Преди да дойда, помежду си
	ръмжахте вий, готови за гърлата
	да се загризете, а пък сега
	обръщате беса си против мене?
	Нима била е клетвата на Йорк
	тъй тежка на небето, че смъртта
	на мъж ми Хенри и сина ми Едуард,
	че загубата на една държава,
	че моето изгнание — туй всичко
	да е заплата само за живота
	на някакво наперено хлапе?
	Проклятията стигат значи горе?
	Добре тогава, облаци оловни,
	път давайте за страшните ми клетви!…
	Мъжът ти, кралят, да умре в пресита
	заради моя крал, убит коварно,
	за да отстъпи трона си на него!
	Синът ти Едуард, този, който днес е
	Уелски принц, заради моя Едуард,
	тогава Уелски принц, като сина ми
	насилствено и рано да умре!
	Самата ти, която си кралица,
	заради мен, кралица преди време,
	да надживееш славата си, както
	аз своята, горко ми, надживях!
	Да имаш дълги дни, за да оплачеш
	децата си и да съгледаш друга,
	облечена във твоите права,
	тъй както аз днес гледам теб във свойте!
	Щастливите ти дни да свършат много
	преди сама да свършиш! Да умреш
	след дълги часове на страшни мъки,
	ни майка, ни съпруга, ни кралица!…
	Вий, Ривърз, Дорсет — Хейстингз, и ти също! —
	и тримата присъствахте, когато
	синът ми бе убит. Аз моля Бога
	да не достигне ни един от вас
	природния си срок; случайна гибел
	изневиделица да ви слети!…

	__РИЧАРД__
	Приключвай със магиите си, врачко!

	__КРАЛИЦА МАРГАРИТА__
	Та да пропусна теб? Стой тука, куче!
	Ако небето има във запас
	беди, по-страшни от онез, които
	за теб ще му поискам, да ги пази,
	додето твойте грехове дозреят,
	за да те смаже след това с гнева си,
	рушителю на земния порядък!
	До гроба червеят на съвестта
	да ти гризе душата! Цял живот
	за враг да взимаш който те обича,
	и за приятел — който ти е враг!
	Да няма за очите ти, кръвнико,
	минутка сън, в която да не виждаш
	страшилища и дяволи рогати!
	Ти, нерезо грухтящ, глигане ринещ*22,
	[*22 _„… глигане, ринещ…“_ — върху герба на Ричард бил изобразен глиган.]
	белязан от рождение да бъдеш
	чудовище, изчадие на ада,
	обидна реч към майчина утроба,
	позорен плод за бащини чресла,
	проклятието вечно да виси
	над името на…

	__РИЧАРД__
			… Маргарита!

	__КРАЛИЦА МАРГАРИТА__
				… Ричард!

	__РИЧАРД__
	Защо ме викаш?

	__КРАЛИЦА МАРГАРИТА__
			Никой не те вика!

	__РИЧАРД__
	А, много извинявай! Аз помислих,
	че всички тези хули са по мен.

	__КРАЛИЦА МАРГАРИТА__
	И вярно си помислил. Остави ме
	да си довърша клетвата, злодейо!

	__РИЧАРД__
	Аз вече ги довърших с твойто име.

	__КРАЛИЦА ЕЛИЗАБЕТ__
	Така че вий сама се прокълнахте!

	__КРАЛИЦА МАРГАРИТА__
	Подобие фалшиво на кралица,
	накичило се с моята съдба,
	недей подхранва тоз набъбнал паяк,
	чиято мрежа вече те оплита!
	Глупачко, ти сама си готвиш гроба!
	Не е далече времето, когато
	ще ме помолиш да проклинам с тебе
	тоз гърбав, отвратителен жабок!

	__ХЕЙСТИНГЗ__
	Млък, вещице лъжлива! Не изчерпвай
	търпението ни!

	__КРАЛИЦА МАРГАРИТА__
			Позор и срам!
	Вий моето изчерпахте отдавна!

	__РИВЪРЗ__
	Ако дадем ви ний един урок,
	ще помните коя сте!

	__КРАЛИЦА МАРГАРИТА__
			Аз го помня,
	и то добре: кралица съм ви аз,
	вий — поданици мои. Тоз урок
	добре го запомнете вий от мене!

	__ДОРСЕТ__
	Безумна е. Недейте спори с нея!

	__КРАЛИЦА МАРГАРИТА__
	Мълчи, недоизлюпено маркизче!
	Не ти е гербът още толкоз здрав!
	Отде ще знаете вий, нови знатни,
	как тежко е да губиш сан и титла!
	По върховете вихрите са силни
	и който бъде духнат, пада зле!

	__РИЧАРД__
	Добър урок. Учете се, маркизе!

	__ДОРСЕТ__
	И вие също. Той е и за вас!

	__РИЧАРД__
	Разбира се, но моят род е орлов.
	На кедров връх излюпил съм се аз
	и нямам страх от буря и от слънце.

	__КРАЛИЦА МАРГАРИТА__
	Да, ти слънцата знаеш да засенчваш
	и туй направи с моя светъл син,
	когото злият облак на гнева ти
	обви и потопи във вечен мрак!
	Родът ти мъти своите орлета
	във нашето гнездо! Стори, о, Боже,
	което с кръв заграбено било е,
	да бъде и загубено със кръв!

	__БЪКИНГАМ__
	Щом съвест нямате, от свян млъкнете!

	__КРАЛИЦА МАРГАРИТА__
	Не искайте от мен ни свян, ни съвест!
	Без съвест вий разправихте се с мен,
	без свян убихте моите надежди.
	Животът ми е цял обида смъртна,
	в която жив пламти гневът ми само!

	__БЪКИНГАМ__
	Достатъчно, достатъчно! Млъкнете!

	__КРАЛИЦА МАРГАРИТА__
	Лорд Бъкингам, целувам ти ръката
	във знак на вярна дружба и съюз.
	Щастлив да бъде знатният ви дом!
	По твойта дреха няма наша кръв
	и мойте клетви не засягат тебе.

	__БЪКИНГАМ__
	И никого от тез, които тук са.
	Проклятията винаги остават
	у оногова, който ги изрича.

	__КРАЛИЦА МАРГАРИТА__
	Не, моите ще стигнат небесата
	и ще събудят Господа от сън!
	О, Бъкингам, пази се от туй куче!
	Когато то върти опашка, хапе,
	а щом ухапе някого, тоз някой
	умира от отровния му зъб!
	Внимавай, нямай работа със него —
	във себе си то носи смърт и ад
	и всички сили дяволски му служат!

	__РИЧАРД__
	Какво тя каза?

	__БЪКИНГАМ__
			Нищо, на което
	да отделя внимание, милорд.

	__КРАЛИЦА МАРГАРИТА__
	А, значи тъй? С презрение отритваш
	добрия ми съвет и се умилкваш
	край дявола, от който те предпазвам?
	Спомни си мойте думи в оня ден,
	когато със разкъсано сърце
	ще го проклинаш, и кажи тогава:
	„Пророчица излезе Маргарита!…“
	Живейте: вий — за неговата ярост,
	за вашта — той, за Божията — всички!

N	Излиза.

	__БЪКИНГАМ__
	Косите ми настръхват от тез клетви!

	__РИВЪРЗ__
	И мойте. Не разбирам защо още
	не е в затвора.

	__РИЧАРД__
			Аз не я осъждам.
	Кълна се в Богородица, тя много
	се е измъчила и аз се кая
	за моя дял от черните неправди,
	които са й сторени.

	__КРАЛИЦА ЕЛИЗАБЕТ__
			Не помня
	да нося някаква вина за тях.

	__РИЧАРД__
	Но сте получили от тях изгода.
	Да, с много жар помагал съм на хора,
	които с много хлад ми плащат днес!
	А Кларънс за труда си, честна дума,
	бе щедро заплатен: гоят го в Тауър —
	дано прости им Господ за това!

	__РИВЪРЗ__
	Благочестиво молите се Богу
	за тез, които ни доставят мъки!

	__РИЧАРД__
	Тъй правя винаги…
N	На себе си.
			… защото инак
	проклел бих себе си във този случай!

N	Влиза Кейтсби.

	__КЕЙТСБИ__
	Госпожо, кралят иска да ви види.
	И вас, дук Глостър. Господа, вас също.

	__КРАЛИЦА ЕЛИЗАБЕТ__
	Отивам, Кейтсби!… Идвате ли с мен?

	__РИВЪРЗ__
	На вашите услуги, господарко!

N	Излизат всички освен Ричард.

	__РИЧАРД__
	Сам сторил злото, лая пръв по него!
	Коварствата, които сам изплетох,
	прехвърлям върху чужди рамене.
	Изпратил брат си Кларънс във затвора,
	оплаквам го пред тези свръхглупаци,
	на име Дарби, Хейстингз, Бъкингам,
	наливайки в наивния им слух,
	че лейди Грей и нейните роднини
	настроили са краля против него.
	Простаците ми вярват и ме острят
	да отмъстя на Ривърз, Дорсет, Грей,
	но аз, въздишайки, им отговарям,
	че във Писанието Бог ни учи
	на злото да отвръщаме с добро,
	и тъй, покрил коварството си с думи,
	изчоплени от Божиите книги,
	пред хората минавам за светец,
	когато всъщност действам като дявол!…
N	Влизат двама Убийци.
	Но тихо! Идат моите момчета…
	Е, как е оназ работа, смелчаци?
	Отиваме ли вече?

	__ПЪРВИ УБИЕЦ__
			Да, милорд.
	Но трябва ни писмо, за да ни пуснат.

	__РИЧАРД__
	Предвидено отдавна. Ей го тук.
N	Дава им писмо.
	Щом свършите — веднага в Кросби хаус!
	И действайте решително и твърдо!
	Не го оставяйте да ви говори,
	защото има сладка реч и може,
	ако го слушате, да ви размекне.

	__ПЪРВИ УБИЕЦ__
	Как не, милорд! Ще седнем да дърдорим!
	Които много плещят, малко вършат.
	Ний работим с ръце, а не с езици.

	__РИЧАРД__
	Харесвате ми. Вий сте от онези,
	които ронят кремъци, когато
	мекосърдечните със сълзи плачат.
	Вървете! Хайде!

	__ПЪРВИ УБИЕЦ__
			Тръгваме, милорд!


>>	Четвърта сцена

N	В Тауър.
N	Влизат Кларънс и Браканбъри.

	__БРАКАНБЪРИ__
	Защо сте днес тъй мрачен, ваша милост?

	__КЛАРЪНС__
	Прекарах страшна нощ, така гъмжаща
	от грозни сънища и страхотии,
	че втори път не бих се съгласил
	да я прекарам срещу цял безброй
	от светли дни, заклевам се във кръста!

	__БРАКАНБЪРИ__
	Какво сънувахте?

	__КЛАРЪНС__
			Ужасно нещо!
	Избягал бях от този ваш затвор
	и плавах към Бургундия. С мен беше
	и брат ми Глостър, който ме склони
	да се качим на палубата. Там
	припомняхме си в дружеска беседа
	войните между Ланкастър и Йорк
	и трудностите, преживени в тях,
	и както крачехме един до друг
	по хлъзгавите талпи, Глостър в миг
	се спъна и щом рекох да го хвана,
	ме блъсна извън борда във въртопа
	на бурното море. О, Боже мой,
	как страшно беше давенето в него
	с уши, изпълнени от вой и рев,
	с очи, отворени към страшни гледки:
	осеяно бе дъното с безбройни
	разбити кораби и мъртъвци,
	оглозгани от рибите. Навред,
	додето поглед стигаше, лежаха
	кюлчета злато, купища от бисер
	и скъпоценни камъни тъй много,
	че някои от тях се бяха сврели
	в отворените черепи и алчно
	блещукаха от очните им дупки
	като очи, замаяни все още
	от жажданите накити, които
	красяха тинята, за гавра сякаш
	със костите, разхвърляни край тях!

	__БРАКАНБЪРИ__
	Но как във кратния предсмъртен миг
	видяхте толкоз много морски тайни?

	__КЛАРЪНС__
	Туй беше сън и в него много пъти
	духът напираше да ме напусне,
	но всеки път свирепата вълна
	го спираше да излети на воля
	към лекия, свободен, празен въздух,
	така че задушената ми гръд
	за малко не се пръсна от напора
	насила да го блъвне във морето.

	__БРАКАНБЪРИ__
	И туй мъчение не ви събуди?

	__КЛАРЪНС__
	Не, не, сънят ми продължи нататък,
	отвъд смъртта. За моята душа
	тогаз започна бурята: сънувах,
	че с помощта на мрачния лодкар,
	описван от поетите, съм минал
	през тъмната река, отвъд която
	е царството на вечната тъма*23;
	[*23 _„… мрачния лодкар… на вечната тъма…“_ (мит.) — става дума за Харон, който пренасял душите на умрелите през подземната река Стикс.]
	и първият, когото срещнах там,
	бе моят тъст, прославеният Уорик,
	и той възкликна: „Адът няма мъка,
	достатъчна за този лицемерен
	клетвопрестъпник Кларънс!“ и изчезна.
	Тогава появи се друга сянка*24,
	[*24 _„… друга сянка…“_ — става дума за духа на сина на Хенри VI, Едуард, когото тримата синове на Йорк убиват при Тюксбъри. Събитието е представено в „Хенри Шести — трета част“.]
	прекрасна като ангел, с руси къдри,
	обагрени във кръв, и тя извика:
	„Дошъл е Кларънс! Подлият, неверен
	клетвопрестъпник, който ме прободе
	при Тюксбъри! Зли Фурии*25, насам!“
	[*25 _Фурии_ (мит.) — фурните били римски божества на отмъщението.]
	И тутакси видях се обкръжен
	от облак страшни демони, които
	изпълниха ушите ми с такива
	страхотни крясъци, че аз от тях
	се стреснах и събудих разтреперан
	и дълго трябваше да си доказвам,
	че не наяве посетил съм ада —
	тъй силно тоя сън ме бе потресъл!

	__БРАКАНБЪРИ__
	Това не ме учудва, ваша милост —
	аз само чух ви, а ме хвана страх!

	__КЛАРЪНС__
	Ах, тъмничарю, аз заради Едуард
	извърших тези пагубни дела,
	които днес тъй страшно обвиняват
	душата ми, а виж го как ми плаща!
	О, Боже, ако моите молитви
	не те смекчат и ти решиш, Всевишни,
	да ме накажеш, както съм заслужил,
	над мен единствен стовари гнева си,
	недей мъсти на моите невинни
	съпруга и дечица! Тъмничарю,
	бъди добър, седни до мен за малко —
	грехът гнети ме, искам да заспя.

	__БРАКАНБЪРИ__
	Добре, милорд. Бог мир да ви даде!
N	Кларънс заспива.
	Скръбта го тъй обърква, че превръща
	нощта му в утро, пладнето му в нощ.
	Заплащат големците твърде скъпо
	за външна чест със вътрешни тревоги
	и мнимите си радости те често
	изстрадват със рояк от безпокойства.
	Какво тогаз от нас ги отличава?
	Два герба лъскави и шепа слава!

N	Влизат двамата Убийци.

	__ПЪРВИ УБИЕЦ__
	Хей, има ли някой тука?

	__БРАКАНБЪРИ__
	Какво желаеш? Как се вмъкна тук?

	__ПЪРВИ УБИЕЦ__
	Желая да говоря с Кларънс, а се вмъкнах с помощта на краката си.

	__БРАКАНБЪРИ__
	Накратко отговаряш!

	__ВТОРИ УБИЕЦ__
	Така е по-добре, сър, отколкото надълго… Дай да му прочете заповедта ни и толкова!

N	Браканбъри чете писмото.

	__БРАКАНБЪРИ__
	Съгласно тази заповед аз трябва
	да ви предам почтения дук Кларънс.
	Не питам за какво ви е, понеже
	не ща да имам пръст в това „какво“.
	Тоз, дето спи, е дукът. А това са
	ключовете. Ще съобщя на краля,
	че свойта длъжност съм предал на вас.

	__ПЪРВИ УБИЕЦ__
	Отлично, сър. Това се казва умна постъпка. На добър ви час!

N	Браканбъри излиза.

	__ВТОРИ УБИЕЦ__
	Какво ще кажеш, да го наръгаме, както спи, а?

	__ПЪРВИ УБИЕЦ__
	Не бива. Като се събуди, ще каже, че е било подло.

	__ВТОРИ УБИЕЦ__
	Ще се събуди чак на Страшния съд!

	__ПЪРВИ УБИЕЦ__
	Именно! И на него ще каже, че сме го наръгали, докато е спал.

	__ВТОРИ УБИЕЦ__
	Тая дума „съд“ събуди в мене нещо като жалост.

	__ПЪРВИ УБИЕЦ__
	Какво? Май те хвана страх, а?

	__ВТОРИ УБИЕЦ__
	Не ме е страх да го убия, защото имам заповед; но ме е страх, че като го убия, ще си погубя душата, а нея никаква заповед не може да ми я защити.

	__ПЪРВИ УБИЕЦ__
	Мислех, че си взел решението си.

	__ВТОРИ УБИЕЦ__
	Да, взех го — да го оставя да живее.

	__ПЪРВИ УБИЕЦ__
	Ще ида при дук Глостър да му го кажа.

	__ВТОРИ УБИЕЦ__
	Не, почакай малко, моля те! Тоя пристъп на мекосърдечие ще ми мине след малко; обикновено ме държи, докато преброя до двайсе.

	__ПЪРВИ УБИЕЦ__
	Сега как си?

	__ВТОРИ УБИЕЦ__
	Още ми е останала утайчица от съвест.

	__ПЪРВИ УБИЕЦ__
	Тогава спомни си за наградата, която ни чака, като свършим работата!

	__ВТОРИ УБИЕЦ__
	По дявола, ще умре! Бях забравил за нея.

	__ПЪРВИ УБИЕЦ__
	А къде ти отиде съвестта?

	__ВТОРИ УБИЕЦ__
	В кесията на дука.

	__ПЪРВИ УБИЕЦ__
	Значи ще изхвърчи, щом дукът я отвърже, за да ни възнагради.

	__ВТОРИ УБИЕЦ__
	Да хвърчи, няма значение! Каквато е, никой няма да я вземе на служба.

	__ПЪРВИ УБИЕЦ__
	Ами тогава, ако рече да се върне при тебе?

	__ВТОРИ УБИЕЦ__
	Ще я прогоня. Съвестта ни прави страхливци. Речеш да задигнеш нещо — тя те упреква; речеш да пуснеш някоя псувня — тя те спира; не можеш да легнеш с женичката на съседа, без тя да те осъди. Тази пуста съвест е един срамежлив дух, който току се опъва в сърцето на човека и го пълни с разни задръжки. Веднъж ме накара да върна една кесия със злато, която случайно бях намерил. Тя довежда хората до просешка тояга. Затова я пъдят като чума от град и село и всеки, който иска да живее добре, предпочита да си е сам господар и да живее без нея.

	__ПЪРВИ УБИЕЦ__
	Ах, проклетата, точно сега е застанала до мене и ме увещава да не убиваме дука!

	__ВТОРИ УБИЕЦ__
	Пази се от тая дяволица, не й вярвай! Ще ти се вмъкне под кожата и ще се каеш!

	__ПЪРВИ УБИЕЦ__
	Силничък съм — няма да ме надвие.

	__ВТОРИ УБИЕЦ__
	Това се казва дума на мъж, който държи на репутацията си. Хайде, почваме ли?

	__ПЪРВИ УБИЕЦ__
	Прасни го по тиквата с ръкохватката на меча и тогава ще го хвърлим в бъчвата с малага*26, в другата стая.
	[*26 _„… малага…“_ — в оригинала malmsey — малвазия — вид сладко гръцко вино.]

	__ВТОРИ УБИЕЦ__
	Отлична мисъл! Ще стане чудо настойка от него!

	__ПЪРВИ УБИЕЦ__
	Тихо! Събужда се!

	__ВТОРИ УБИЕЦ__
	Удряй!

	__ПЪРВИ УБИЕЦ__
	Не, да поговорим с него!

	__КЛАРЪНС__
	Хей, тъмничарю, дай ми чаша вино!

	__ВТОРИ УБИЕЦ__
	Ще имате след малко до пресита!

	__КЛАРЪНС__
	Във Божието име, кой си ти?

	__ПЪРВИ УБИЕЦ__
	На вас подобен, от човешки род.

	__КЛАРЪНС__
	Но не и като мен със кралска кръв!

	__ПЪРВИ УБИЕЦ__
	И не и като вас, предател пръв!

	__КЛАРЪНС__
	Глас имаш гръмък ти, но поглед — мек!

	__ПЪРВИ УБИЕЦ__
	Гласът ми е на краля ни, затуй;
	а погледът ми си е лично мой.

	__КЛАРЪНС__
	Как смътно и ужасно ми говориш!
	Очите ви заплашват! И сте бледни!
	Кой праща ви при мен? Защо сте тук?

	__ВТОРИ УБИЕЦ__
	За… да…

	__КЛАРЪНС__
		… да ме убиете?

	__ДВАМАТА УБИЙЦИ__
				Аха!

	__КЛАРЪНС__
	Вий словото не можете изрече,
	как делото ще свършите тогава?
	С какво съм ви обидил, мили хора?

	__ПЪРВИ УБИЕЦ__
	Ти краля ни обидил си, не нас!

	__КЛАРЪНС__
	Ще се сдобря със него.

	__ВТОРИ УБИЕЦ__
				Няма как,
	така че, сър, гответе се за смърт!

	__КЛАРЪНС__
	Нима са вас избрали от цял свят,
	за да убиете един невинен?
	Какво престъпно дело съм извършил?
	Кога и от кого съм обвинен?
	Къде са уликите? Где са тези
	съдебни заседатели, изрекли
	„виновен е“ пред смръщения съдник?
	И кой е той, законно произнесъл
	присъда „смърт“ над бедния дук Кларънс?
	Без нея да ме плашите със смърт
	е действие дълбоко незаконно!
	Заклевам ви във вашата надежда
	да бъдете спасени чрез кръвта
	на Господния син, за нас разпънат,
	вървете си, недейте ме докосва!
	Това, зарад което сте дошли,
	е грях, за който ще платите в ада!

	__ПЪРВИ УБИЕЦ__
	Ний действаме по заповед отгоре!

	__ВТОРИ УБИЕЦ__
	И то по заповед на своя крал!

	__КЛАРЪНС__
	Слуги греховни! Кралят на кралете
	в скрижалите, които ни е дал,
	е писал: „Не убивай!“ Нима глухи
	ще бъдете към Божата повеля,
	за да послушате една човешка?
	Мислете му! Бог пази грозна мъст,
	за който тъпче неговата воля!

	__ВТОРИ УБИЕЦ__
	И той на теб мъсти сега, задето
	си стъпкал клетва и отнел живот!
	Пред святото причастие ти кле се
	за вярност към дома на Ланкастър!

	__ПЪРВИ УБИЕЦ__
	И като чер изменник към небето
	погази свойта клетва и намуши
	предателски сина на своя крал!

	__ВТОРИ УБИЕЦ__
	Когото бе се клел да защитаваш!

	__ПЪРВИ УБИЕЦ__
	Как с Божия закон ще ни заплашваш,
	когато сам престъпил си го тъй?

	__КЛАРЪНС__
	А за кого извърших го? За него,
	заради брат си, да, заради Едуард!
	И той не може да ви праща тук
	за туй да ме убивате — понеже
	е хлътнал сам в туй дело като мене!
	Ако решил е Бог да ме наказва,
	ще го направи явно и открито.
	Това, което негово е, вие
	недейте да изземвате! Бог може
	без косвена и незаконна помощ
	да смачка съгрешилия пред него!

	__ПЪРВИ УБИЕЦ__
	Тогава чий помощник беше ти,
	когато във цвета на младостта му
	уби прекрасния Плантадженет?

	__КЛАРЪНС__
	На обичта към брат си, на гнева си
	и на Нечистия!

	__ПЪРВИ УБИЕЦ__
			А ний ще бъдем
	на обичта към краля, на дълга си
	и на вината ти!

	__КЛАРЪНС__
			Със краля щом сте,
	защо сте против мен? Аз негов брат съм
	и го обичам, вярвайте, горещо.
	Ако награда чакате от него,
	върнете се, приятели, обратно
	и за живота ми от брат ми Глостър
	ще бъдете по-щедро наградени,
	отколкото — за мойта смърт от Едуард.

	__ВТОРИ УБИЕЦ__
	Вий лъжете се. Той ви ненавижда.

	__КЛАРЪНС__
	О, не, аз зная, Ричард ме обича!
	Оттук идете още днес при него!

	__ПЪРВИ УБИЕЦ__
	Това ви обещаваме!

	__КЛАРЪНС__
				Вървете
	и му кажете, че баща ни Йорк,
	когато с благославяща десница
	закле горещо тримата си сина
	да се обичат, той не е могъл
	да си представи днешните ни разпри.
	Това кажете му и той пред вас
	ще се разплаче.

	__ПЪРВИ УБИЕЦ__
	С кремъчни сълзи,
	с каквито учеше и нас да плачем!

	__КЛАРЪНС__
	Не го хулете! Той е благ по нрав!

	__ПЪРВИ УБИЕЦ__
	Да, като град по жътва! Знайте, сър,
	той сам изпрати ни да ви убием!

	__КЛАРЪНС__
	Не е възможно! Той ме съжали,
	прегърна ме и се закле, разплакан,
	че всичко ще направи, за да бъда
	освободен!

	__ПЪРВИ УБИЕЦ__
			И прави го, ей Богу:
	освобождава ви от тоя свят,
	за да ви прати в царството небесно!

	__ВТОРИ УБИЕЦ__
	Сключете мир със Бога, ваша милост —
	след малко ще умрете!

	__КЛАРЪНС__
				Нима може
	да давате на мен съвет тъй зорък
	да сключвам мир със Бога, а тъй слепи
	да сте към себе си, че чрез убийство
	със Бога да воювате? Помнете:
	тоз, който мойта смърт ви е възложил,
	ще ви намрази пръв заради нея!

	__ВТОРИ УБИЕЦ__
	Какво да правим?

	__КЛАРЪНС__
			О, да се смилите
	и да спасите своите души!

	__ПЪРВИ УБИЕЦ__
	Да се смилим? Треперковци да бъдем
	и женчовци?

	__КЛАРЪНС__ _(към втория убиец)_
			Ако не се смилите,
	вий демони ще бъдете и тигри!
	Приятелю, в очите ти съзирам
	искрица жалост. Ако те не лъжат,
	за мене застъпи се пред тогова!
	Към просещ принц и просякът е щедър,
	а кой от вас, да беше кралски син
	и като мен лишен от свобода,
	ако при него влезеха двамина
	убийци като вас, не би ги молил
	да го пожалят? Както вие бихте
	измолвали пощада, ако бяхте
	на мое…

	__ВТОРИ УБИЕЦ__
		Обърнете се, милорд!

	__ПЪРВИ УБИЕЦ__
	На, дръж това! И туй!
N	Намушква го.
			Ако не стигне,
	ще те удавя в бъчвата с малага!

N	Излиза, като извлича тялото на Кларънс.

	__ВТОРИ УБИЕЦ__
	О, грозно престъпление! Да можех
	като Пилат*27 от него да измия
	[*27 _Пилат_ (библ.) — Понций Пилат, римски управител на Юдея, който „си измил ръцете“ от делото на Исуса и предал месията на еврейските съдници.]
	ръцете си!

N	Влиза отново Първи убиец.

	__ПЪРВИ УБИЕЦ__
		Защо не ми помогна?
	Заклевам се във небесата, дукът
	ще чуе колко туткаво си пипал!

	__ВТОРИ УБИЕЦ__
	Да можеше да чуе той, че брат му
	е жив, защото аз съм го спасил!
	Вземи парите сам и му предай
	от мене, че дълбоко съм разкаян.

N	Излиза.

	__ПЪРВИ УБИЕЦ__
	Пък аз не съм. Пътувай, страхопъзльо!…
	Ще скрия тялото да полежи,
	додето дукът нареди да бъде
	погребано. Наградата и — фют!
	Щом истината почне да шушука,
	не ще е зле да съм далеч оттука!

N	Излиза.


>	Второ действие
>>	Първа сцена

N	В кралския дворец.
N	Тръбен звук. Влизат Крал Едуард Четвърти, болен, Кралица Елизабет, Дорсет, Грей, Ривърз, Хейстингз, Кейтсби, Бъкингам, Уудвил и Скейлз.

	__КРАЛ ЕДУАРД__
	И тъй, денят ни беше плодотворен.
	Князе, крепете този млад съюз!
	Аз чакам всеки ден да ме повика
	посланик на Христа и моят дух
	ще литне по-спокоен към небето,
	рода си щом сдобрил съм на земята.
	Очистили сърца от тайна злоба,
	стиснете си ръцете, Ривърз, Хейстингз,
	и закълнете се във братска обич!

	__РИВЪРЗ__
	Че не тая ненавист, клетва давам
	и запечатвам я със таз ръка!

	__ХЕЙСТИНГЗ__
	И аз кълна се: ако злоба крия,
	в живота да не видя светъл ден!

	__КРАЛ ЕДУАРД__
	И не хитрувайте пред своя крал,
	защото инак Кралят на кралете
	ще ви разкрие и ще стори тъй, че
	единият от вас да се окаже
	за другия носител на погибел!

	__ХЕЙСТИНГЗ__
	Да преуспея колкото съм искрен!

	__РИВЪРЗ__
	Аз — колкото сърдечно го обичам!

	__КРАЛ ЕДУАРД__
	И вий, госпожо, носите вина
	за всичко туй. И вие, Бъкингам.
	И вие, синко Дорсет. Неуморно
	създавахте вий клики в моя двор.
	Съпруго, помирете се със Хейстингз,
	ръката си му дайте за целувка
	и в туй, което правите, да няма
	двуличие!

	__КРАЛИЦА ЕЛИЗАБЕТ__
		Вземете я, лорд Хейстингз!
	Да няма щастие за мен и мойте,
	ако укривам помен от вражда!

	__КРАЛ ЕДУАРД__
	Вий, Дорсет, прегърнете го! Лорд Хейстингз,
	обичайте от все сърце маркиза!

	__ДОРСЕТ__
	Кълна ви се, че няма да разкъсам
	тоз чист съюз!

	__ХЕЙСТИНГЗ__
			И аз кълна се също!

	__КРАЛ ЕДУАРД__
	Сега и вие, Бъкингам, в прегръдка
	със близките на моята жена,
	скрепете тоз съюз и направете
	да ме възрадва вашето единство!

	__БЪКИНГАМ__ _(към кралицата)_
	Ако кога да е към ваша светлост
	погледне Бъкингам със неприязън,
	забравил, че дължи любов и вярност
	на вас и на рода ви, Господ нека
	му заплати с омразата на тези,
	в чиято обич най не се съмнява!
	Когато от приятеля си имам
	най-много нужда и най-много вярвам,
	че той ми е приятел, той към мене
	да се окаже подъл, вероломен,
	лъжлив, двуличен — туй от Бога искам,
	ако почувствате студено мойто
	усърдие към вас и към рода ви!

N	Прегръщат се.

	__КРАЛ ЕДУАРД__
	О, знатни Бъкингам, балсам укрепващ
	е за сърцето ми таз твоя клетва!
	Сега ни липсва само брат ни Глостър,
	благословена точка да постави
	под договора ви.

	__БЪКИНГАМ__
			И ей ги, идат
	сър Ричард Ратклиф и със него дукът!

N	Влизат Ратклиф и Ричард.

	__РИЧАРД__
	Приветствам ви, велики господарю
	и господарко! Добър ден на всички!

	__КРАЛ ЕДУАРД__
	Добър бе той наистина, защото
	използван беше за добри дела.
	Успяхме, братко Глостър, да превърнем
	в любов омразата и в мир враждите,
	пламтящи между тези горделивци!

	__РИЧАРД__
	Благословено дело, господарю!
	Ако сред тези принцове тук някой,
	подведен от лъжлив осведомител
	или от собствена догадка грешна,
	ме счита за свой враг; ако неволно
	съм сторил нещо труднопоносимо
	за някого от вас, аз бих желал
	да се сдобря и сключа дружба с него.
	Враждата с някого е смърт за мен!
	Аз мразя я и жаждам любовта
	на всички добри хора! И затуй
	към вас, госпожо, най-напред отправям
	горещо предложение за мир
	със обещание за вярна служба!
	Към вас след туй, мой драги Бъкингам,
	ако дели ни някаква обида;
	към вас и вас, лорд Ривърз и лорд Дорсет,
	които ми се мръщехте без повод;
	към вас, лорд Уудвил, и към вас, лорд Скейлз,
	към всеки във страната ни, бил той
	дук, граф, лорд, джентълмен, към всички, всички!
	Не зная англичанин, към когото
	да храня капка повече враждебност,
	отколкото могъл би той да чака
	от младенеца, тази нощ роден.
	Благодаря на Господа, задето
	ме е създал тъй кротък!…

	__КРАЛИЦА ЕЛИЗАБЕТ__
				Братко мой,
	тоз ден от днес ще бъде считан празник!
	Дай Боже всички разпри да утихнат!
	Велики господарю, приемете
	отново в милостта си брат ни Кларънс!

	__РИЧАРД__
	Какво? Нима предложих ви любов,
	за да се подигравате със мен
	пред краля ни? Кому не е известно,
	че благородният ни дук е мъртъв?
	Това е гавра с неговия труп!

	__КРАЛ ЕДУАРД__
	„Кому не е известно“? А кому
	известно е?

	__КРАЛИЦА ЕЛИЗАБЕТ__
			Небе, къде живеем?

	__БЪКИНГАМ__
	И аз ли, Дорсет, блед съм като тях?

	__ДОРСЕТ__
	И вий, милорд! Със бузите на всички
	сбогувал се е руменият цвят!

	__КРАЛ ЕДУАРД__
	Как мъртъв? Нали беше отменена
	заповедта?

	__РИЧАРД__
			Нещастникът умрял е
	след първата ви заповед изглежда,
	отнесена от хвърковат Меркурий*28
	[*28 _Меркурий_ (мит.) — римски бог на търговците и крадците, съответстващ на Хермес у гърците; вестител на боговете.]
	а втората, дошла по куц носител,
	е стигнала, за да го свари в гроба.
	Дано, о, Боже, някои, по-малко
	и предани, и знатни — и по-сродни
	по кървав дух, отколкото по кръв,
	не заслужават повече съдбата
	на бедния ни брат, макар да са
	ценени като злато чиста проба!

N	Влиза Станли.

	__СТАНЛИ__
	Награда за услугите ми, сър!

	__КРАЛ ЕДУАРД__
	Не ми пречи! Душата ми е скръбна.

	__СТАНЛИ__
	Додето не ме чуете, не ставам!

	__КРАЛ ЕДУАРД__
	Тогава по-накратко: какво искаш?

	__СТАНЛИ__
	Пощада за служителя ми, който
	убил е днеска някакъв побойник
	от свитата на Норфъкския дук.

	__КРАЛ ЕДУАРД__
	Нима с езика, с който произнесох
	смъртта на брат си, трябва да помилвам
	роб някакъв? А бедният ми Кларънс
	не бе убивал, само мисълта му
	се беше провинила и за нея
	наказан бе от мен със страшна смърт!
	За него кой тогава се застъпи?
	Кой, коленичил в оня миг на гняв,
	направи опит да ме вразуми?
	Кой спомни ми, че Кларънс ми е брат?
	Че ме обича? Кой от вас ме върна
	към времето, когато той напусна
	всесилния си тъст*29, за да се бие
	[*29 _„… всесилния си тъст…“_ — става дума за „кралеправяча“ Уорик.]
	до мойто рамо? Кой ми спомни как
	при Тюксбъри не друг, а той спаси ме
	от меча на граф Оксфорд и ми каза:
	„Живей и крал бъди ни, скъпи братко!“
	Кой спомни ми как той, когато двама
	лежахме вкочанени сред полето,
	уви ме в свойта дреха и прозъзна
	сам гол, по риза ледената нощ?
	Туй всичко бе изтрил от паметта ми
	греховният ми гняв, а между вас
	един не се намери с капка милост,
	да ми го спомни! А когато някой
	от вашите слуги или коняри
	наръга някого в кръчмарска свада
	и с туй затрие образа безценен
	на нашия Спасител, вий веднага
	скимтите на колене: „Прошка! Прошка!“
	и аз — греховно — трябва да прощавам!
N	Станли се изправя.
	А пък за Кларънс неми бяхте всички
	и аз самият не намерих думи
	пред съвестта си в негова защита!
	Най-гордият от вас му беше длъжен,
	дорде той дишаше, а ни един
	за този негов дъх не ме помоли!
	О, Боже, страх ме е, че твоят съд
	ще порази за туй и вас… и мен
	с роднините ни, вашите и мойте!…
	Подкрепяйте ме, Хейстингз!… О, мой братко!

N	Излиза заедно с Кралица Елизабет и други.

	__РИЧАРД__
	До туй достига, който много бърза!
	Видяхте ли как гузно побледняха
	роднините на нашата кралица,
	когато чуха за смъртта на Кларънс?
	Нали я те изпросиха от брат ми!
	Но Бог ще им плати! Сега да идем
	да облекчим скръбта на своя крал!

	__БЪКИНГАМ__
	Готови да ви служим, ваша светлост!

N	Излизат.


>>	Втора сцена

N	В кралския дворец.
N	Влизат Дукеса Йорк с малолетните Син и Дъщеря на Кларънс.

	__СИНЪТ__
	Умрял ли е баща ни, мила бабо?
	Кажете ни!

	__ДУКЕСА ЙОРК__
			Не е, детенце мое!

	__ДЪЩЕРЯТА__
	Защо тогаз си удряте гърдите
	и викате: „О, Кларънс, бедни синко!“

	__СИНЪТ__
	Защо ни гледате така печално,
	щом той е жив? И клатите глава
	и ни наричате „злочести рожби“,
	„сирачета“, „безпомощни дечица“?

	__ДУКЕСА ЙОРК__
	Разбрали сте ме криво, малки мои.
	Аз болестта на краля ни оплаквам,
	а не смъртта на вашия баща.
	По мъртвите да плачем няма полза.

	__СИНЪТ__
	Умрял е значи! Виждате ли, бабо!
	И виноват е чичо ни, крал Едуард!
	Но Бог ще му плати — аз ден и нощ
	за туй ще му се моля!

	__ДЪЩЕРЯТА__
			И аз също!

	__ДУКЕСА ЙОРК__
	Мълчете, мили! Кралят ви обича!
	Не можете вий, малки и наивни,
	да подозрете кой е отговорен
	за гибелта на вашия баща.

	__СИНЪТ__
	Ний можем, знаем, бабо! Чичо Глостър
	ми обясни, че кралят бил измислил,
	съветван от кралицата, причини,
	за да затвори бедния ни татко.
	Когато ми го каза, той заплака,
	целуна ме по бузите и с нежност
	помоли ме да имам вяра в него
	като в баща, защото щял горещо
	да ме обича като роден син!

	__ДУКЕСА ЙОРК__
	О, как, откраднал маска тъй красива,
	свирепия си лик порокът скрива!
	Мой син и срам е той, но туй коварство
	не го е сукал той от тези бозки*30!
	[*30 _„… от тези бозки“_ — израз, свързан с английския израз „засукал злото от майчина бозка“.]

	__СИНЪТ__
	Вий мислите, че той ме е излъгал?

	__ДУКЕСА ЙОРК__
	Да, миличък!

	__ДЪЩЕРЯТА__
			Не мога да повярвам!…
	Но чувайте! Какъв е тоя шум?

N	Влиза Кралица Елизабет, с разпуснати коси, следвана от Ривърз и Дорсет.

	__КРАЛИЦА ЕЛИЗАБЕТ__
	Ах, кой ще ми попречи да ридая
	и да проклинам горката си участ?
	Отчаяна във Божията милост,
	ще стана враг на своята душа!

	__ДУКЕСА ЙОРК__
	Каква е тази сцена с бурна страст?

	__КРАЛИЦА ЕЛИЗАБЕТ__
	От действие трагично тя е част:
	мъжът ми, син ти, кралят наш е мъртъв!
	Защо са живи клоните, когато
	умрял е коренът? Защо листата
	зелени са, щом сокът им е секнал?
	Които ще живеят, нека плачат;
	които ще умират, да побързат,
	та, лекокрили, нашите души
	да стигнат краля си и го последват —
	подобно поданици верни нему —
	във новото му кралство, скрито в мрак!

	__ДУКЕСА ЙОРК__
	Ах, в твойта скръб такава част аз имам,
	какъвто дял съм вложила в мъжа ти!
	Оплаках аз смъртта на своя Йорк
	и заживях с два образа от него,
	но злата смърт разби тез две чудесни
	огледала на дивния му образ
	и ми остави само едно трето,
	тъй криво, че сърцето му пробожда,
	когато зърна своя срам във него!
	Да, ти вдовица си, но си и майка
	и живи рожби имаш за утеха,
	а пък на мен смъртта отне съпруга
	и от ръцете ми изтръгна двете
	опори мои, Едуард и Кларънс —
	о, колко право имам аз, която
	съм двойно по-пострадала от тебе,
	да заглуша с плача си твоя плач!

	__СИНЪТ__
	Вий, лельо, не оплакахте баща ни —
	не можем ний със плач да ви помогнем!

	__ДЪЩЕРЯТА__
	Сирашката ни скръб ви беше чужда —
	ний чужди сме на вашата вдовишка!

	__КРАЛИЦА ЕЛИЗАБЕТ__
	Не са ми нужни вашите сълзи —
	сама способна съм да раждам жалби!
	О, извори отвсякъде, пратете
	водите си към моите очи,
	та те като във прилив, управляван
	от влажната луна*31, да наводнят
	[*31 _„… от влажната луна…“_ — луната била смятана за планета, властваща над земните влаги.]
	света от край до край! О, аз горката!
	О, мой безценни господарю Едуард!

	__СИНЪТ__ и __ДЪЩЕРЯТА__
	О, наш любими, скъпи татко Кларънс!

	__ДУКЕСА ЙОРК__
	О, бедни мои, Едуард и Кларънс!

	__КРАЛИЦА ЕЛИЗАБЕТ__
	Опоро моя, мъжо Едуард, где си?

	__СИНЪТ__ и __ДЪЩЕРЯТА__
	Опоро наша, татко Кларънс, где си?

	__ДУКЕСА ЙОРК__
	Опори мои, мъж и чедо, где сте?

	__КРАЛИЦА ЕЛИЗАБЕТ__
	Кога е губила вдовица толкоз?

	__СИНЪТ__ и __ДЪЩЕРЯТА__
	Кога сираци губили са толкоз?

	__ДУКЕСА ЙОРК__
	Кога загубвала е майка толкоз?
	Да, аз, уви, съм майка на скръбта им.
	Тя в тях е частна, в мене е всеобща.
	Със нея заедно аз жаля Едуард,
	но тя не жали с мене моя Кларънс.
	С тез двете заедно аз жаля Кларънс,
	но те не жалят с мене моя Едуард.
	Излейте вие, тримата, над мен,
	трикратно страдаща, тез свои сълзи —
	аз дойка на скръбта ви съм и зная
	как с вопъл и със стон да я накърмя!

	__ДОРСЕТ__
	Любезна майко, не гневете Бога
	с таз своя непризнателност към него.
	Във земните дела, когато някой
	изплаща неохотно своя дълг,
	наричаме го ний неблагодарен —
	дваж по такъв е, който се опълчва
	срещу небето, затова, че то
	си е поискало обратно нещо,
	което ни е дало в щедър заем!

	__РИВЪРЗ__
	Любима сестро, помислете бързо
	като грижовна майка за сина си!
	Пратете да го викнат, за да бъде
	венчан за крал, без губене на време!
	Във него ще е вашата утеха —
	със Едуард скръбта си погребете,
	и в Едуард радостта си посадете!

N	Влизат Ричард, Бъкингам, Станли, Хейстингз и Ратклиф.

	__РИЧАРД__
	Сестрице, утешете се! Тук всички
	причини имаме да жалим свойта
	помръкнала звезда, но с плач и вопли
	не се лекуват раните, уви!…
	Простете, ваша светлост, но случайно
	не ви видях. На колене ви моля,
	благословете ме, любезна майко!

	__ДУКЕСА ЙОРК__
	Благословен от Бога да си, синко,
	с покорство, вярност, милост и любов!

	__РИЧАРД__
	Амин!
N	Настрани.
		„И да живея сто годин!“
	Как тъй пропусна този благ завършек
	на всички майчини благословии?

	__БЪКИНГАМ__
	Заоблачени принцове и знатни,
	товара скръб понесли с общи сили,
	взаимно укрепете се душевно
	с роднинска обич: свърши се зърното,
	пожънато от стария ни крал,
	но младият класи за нова жътва.
	Единството ни, толкова доскоро
	разкъсвано от ежби и омрази,
	ще трябва да се пази и укрепва.
	Аз мисля, че добре ще е да пратим
	без бавене за принца малка свита,
	която да го доведе от „Лъдлоу“*32
	[*32 _„Лъдлоу“_ — название на двореца на Уелския принц.]
	във Лондон, за да бъде коронясан.

	__РИВЪРЗ__
	Защо да бъде малка, ваша милост?

	__БЪКИНГАМ__
	Защото, ако бъде по-голяма,
	възможно е отново да отвори
	зарасналата рана на враждата,
	която ще е двойно по-опасна
	сега, при неукрепналата власт,
	когато всеки кон е без юзда
	и може да върви където иска.
	Ний трябва да предварваме, аз мисля,
	бедата отдалеч, когато още
	е само неизключена възможност.

	__РИЧАРД__
	Надявам се, че кралят ни сплоти —
	за мен съюзът ни е здрав и силен.

	__РИВЪРЗ__
	За мене — също. И за всички, мисля.
	Но тъй като е още пресен, трябва
	да бъде пазен от опасността,
	която би се криела за него
	във твърде многобройния конвой.
	Затуй и аз със лорда Бъкингам
	бих искал малка свита.

	__ХЕЙСТИНГЗ__
			И аз също.

	__РИЧАРД__
	Тогаз да е по вашему! Предлагам
	да идем да обсъдим кой да бъде
	във свитата на принца. Майко, сестро,
	ще дойдете ли с нас да ни дадете
	съвета си по тоз въпрос?

	__КРАЛИЦА ЕЛИЗАБЕТ__ и __ДУКЕСА ЙОРК__
				Със радост!

N	Излизат всички освен Бъкингам и Ричард.

	__БЪКИНГАМ__
	За Бога, сър, които и да пратим
	да взимат принца, нека не стоим
	във къщи си! По пътя, като увод
	към повестта, намислена от нас,
	аз начин ще потърся да откъсна
	момчето от надутите роднини
	на нейна кралска милост лейди Грей.

	__РИЧАРД__
	Мой двойнико, учителю мой мъдри,
	душеприказчико, пророче мой,
	като отроче аз се поверявам
	на твойто ръководство: да вървим,
	та заедно със тях да бъдем в „Лъдлоу“!

N	Излизат.


>>	Трета сцена

N	Влизат — от разни страни — двама Граждани.

	__ПЪРВИ ГРАЖДАНИН__
	Здравей, съседе! Где си се забързал?

	__ВТОРИ ГРАЖДАНИН__
	И сам не зная. Чу ли новината?

	__ПЪРВИ ГРАЖДАНИН__
	Да, кралят се поминал!

	__ВТОРИ ГРАЖДАНИН__
				Лошо, лошо!
	Промяна ли е, все на зле ще бъде!
	Боя се, че светът ще се обърка!

N	Влиза Трети гражданин.

	__ТРЕТИ ГРАЖДАНИН__
	Помага Бог, съседи!

	__ПЪРВИ ГРАЖДАНИН__
			И на теб!

	__ТРЕТИ ГРАЖДАНИН__
	Наистина ли кралят е починал?

	__ВТОРИ ГРАЖДАНИН__
	Наистина, да ни закриля Господ!

	__ТРЕТИ ГРАЖДАНИН__
	Тогава смутно време иде, братя!

	__ПЪРВИ ГРАЖДАНИН__
	Не, не, синът му ще заеме трона.

	__ТРЕТИ ГРАЖДАНИН__
	Дете на трона — лошо за страната!

	__ВТОРИ ГРАЖДАНИН__
	Ако съветници го направляват,
	додето възмъжее, а след туй
	поеме управлението сам,
	възможно е преди и след това
	в държавата добре да бъде всичко.

	__ПЪРВИ ГРАЖДАНИН__
	И Хенри Шести беше коронясан
	едва на девет месеца в Париж!

	__ТРЕТИ ГРАЖДАНИН__
	Тогава беше друго: мъдри хора
	тогава управляваха страната
	и кралят бе безкористно съветван
	от свойте чичовци, не е ли тъй?

	__ПЪРВИ ГРАЖДАНИН__
	От чичовци и вуйчовци ще бъде
	и Едуард съветван и закрилян.

	__ТРЕТИ ГРАЖДАНИН__
	Да бяха само чичовци или
	обратно, само вуйчовци! Защото,
	ако Всевишният не им попречи,
	борбата между тях кой род да бъде
	по-близо до престола, ще засегне
	отблизо всички нас, пази ни, Боже!
	Дук Глостър е опасен и лукав,
	а соят на кралицата — надменен;
	под власт да бяха, вместо те да властват,
	тоз край би благоденствал, както нявга!

	__ПЪРВИ ГРАЖДАНИН__
	Е, хайде, хайде! Много мрачно гледаш!
	А може пък да се оправи всичко!

	__ТРЕТИ ГРАЖДАНИН__
	При облаци човек намята плащ;
	при листопад предчувствуваме зима;
	при залез-слънце кой не чака нощ;
	при летни бури знаем: глад ще има.
	Рече ли Бог, ще се оправи всичко,
	но стане ли това, за мен ще бъде
	отвъд онуй, което съм очаквал.

	__ВТОРИ ГРАЖДАНИН__
	Наистина изплашени са всички.
	С когото заговориш, почти всеки
	е мрачен и предчувствува беди.

	__ТРЕТИ ГРАЖДАНИН__
	Преди промени винаги е тъй.
	Човеците със някакъв инстинкт
	усещат злото, както във морето
	вълните се надигат преди буря.
	Но да оставим Богу всичко туй!
	Къде сте тръгнали?

	__ВТОРИ ГРАЖДАНИН__
			В съда ни викат.

	__ТРЕТИ ГРАЖДАНИН__
	И мене също. Да вървим тогаз!

N	Излизат.


>>	Четвърта сцена

N	В кралския дворец.
N	Влизат Йоркският архиепископ, Кралица Елизабет, Дукеса Йорк и Малкият дук Йорк.

	__АРХИЕПИСКОПЪТ__
	Почивали са снощи в Стоуни-Стратфорд,
	а тази вечер ще преспят в Нортхамптън*33.
	[*33 _„… Стоуни-Стратфорд… — Нортхамптън…“_ — градове, разположени по пътя от „Честър“ за Лондон.]
	Най-късно вдругиден ще бъдат тук.

	__ДУКЕСА ЙОРК__
	Жадувам от сърце да видя принца.
	Надявам се, че много е пораснал.

	__КРАЛИЦА ЕЛИЗАБЕТ__
	Не е, изглежда. Син ми Йорк на ръст
	почти го бил надминал, чух да казват.

	__МАЛКИЯТ ЙОРК__
	Да, майко, но туй никак не ме радва.

	__ДУКЕСА ЙОРК__
	Защо, дете? Добре е да растеш.

	__МАЛКИЯТ ЙОРК__
	Е, да, но вуйчо Ривърз, като бяхме
	на масата един път, каза, бабо,
	че съм израсъл по-висок от брат си,
	а чичо Глостър се засмя и рече:
		„Благо биле дълго чака —
		расне бързо буренака!…“
	А щом е поговорката такава,
	не искам бързо да раста тогава!

	__ДУКЕСА ЙОРК__
	Той, твоят чичо, честна дума, сам
	опровергава свойта поговорка:
	дете когато беше, той растеше
	тъй криво и мъчително, и бавно,
	че ако беше вярна тя, сега
	той трябваше да бъде мил и благ!

	__АРХИЕПИСКОПЪТ__
	И той, мадам, такъв е несъмнено.

	__ДУКЕСА ЙОРК__
	Дай Боже, да сте прав, но разрешете
	на майките да чувстват свойте рожби.

	__МАЛКИЯТ ЙОРК__
	Сега на ум ми дойде, че могъл бих
	и аз да му отвърна не по-лошо
	за туй как той е расъл, ако само
	тогава бях си спомнил едно нещо…

	__ДУКЕСА ЙОРК__
	Какво е то? Кажи го, малки Йорк!

	__МАЛКИЯТ ЙОРК__
	Това че той е расъл тъй, че можел
	на втория си ден да гризне хляб,
	а аз едва на втората година
	покарах зъбче. Тъй че, бабо, можех
	да му отвърна с отговор хаплив!

	__ДУКЕСА ЙОРК__
	А от кого го знаеш, малки Йорк?

	__МАЛКИЯТ ЙОРК__
	От дойката му, бабо.

	__ДУКЕСА ЙОРК__
			Как от нея?
	Че тя умря, преди да се родиш!

	__МАЛКИЯТ ЙОРК__
	Тогаз не помня кой ми го е казал.

	__КРАЛИЦА ЕЛИЗАБЕТ__
	Какъв хитрец!… Затваряй си устата!

	__ДУКЕСА ЙОРК__
	Детенце е. Недейте му се сърди!

	__КРАЛИЦА ЕЛИЗАБЕТ__
	„И мъничките кани са с уши!“

N	Влиза Пратеник.

	__АРХИЕПИСКОПЪТ__
	Ха, пратеник!… Какви са новините?

	__ПРАТЕНИКЪТ__
	Боли ме да ги кажа!

	__КРАЛИЦА ЕЛИЗАБЕТ__
			Принцът как е?

	__ПРАТЕНИКЪТ__
	Добре, мадам.

	__ДУКЕСА ЙОРК__
			Какво тогава носиш?

	__ПРАТЕНИКЪТ__
	Лорд Ривърз и лорд Грей са задържани
	във Пъмфретския замък*34. С тях е също
	[*34 _Пъмфретския замък_ — замък в графство Йорк, Североизточна Англия.]
	сър Томас Воън.

	__ДУКЕСА ЙОРК__
			Кой ги е изпратил?

	__ПРАТЕНИКЪТ__
	Дук Глостър и дук Бъкингам.

	__АРХИЕПИСКОПЪТ__
				Защо?

	__ПРАТЕНИКЪТ__
	Каквото знаех, казах го, милорд!…
	Защо и за какво са задържани,
	на мен не е известно, ваша милост.

	__КРАЛИЦА ЕЛИЗАБЕТ__
	Горката аз! Домът ми рухва, виждам!
	Безжалостният тигър сграбчва вече
	невинното сърне; тиранът нагло
	намества се в безсилния ни трон!
	Добре дошли, разгром, убийства, кърви!
	Като на карта виждам своя край!

	__ДУКЕСА ЙОРК__
	О, колко черни дни на смут и разпри
	очите ми видяха досега!
	Съпругът ми живота си загуби,
	за да спечели кралската корона,
	а синовете му ту бяха горе,
	ту падаха надолу, за да мога
	ту да се радвам, ту да роня сълзи;
	а щом властта завзеха, те самите,
	междуособицата потушили,
	се счепкаха свирепо помежду си,
	брат с брата, свой със свой и кръв със кръв.
	О, неестествени, проклети страсти,
	смирете се или ти, смърт, вземи ме,
	за да престана да те виждам вече!

	__КРАЛИЦА ЕЛИЗАБЕТ__
	Ела, дете, да идем да потърсим
	закрила в свято място! Сбогом, майко!

	__ДУКЕСА ЙОРК__
	Почакайте, и аз ще дойда с вас!

	__КРАЛИЦА ЕЛИЗАБЕТ__
	Вий нямате причина.

	__АРХИЕПИСКОПЪТ__
			Драга лейди,
	вървете и със себе си вземете
	хазната си и ценните си вещи.
	Ще ви предам върховния печат
	и, Бог ми е свидетел, ще закрилям
	и вас, и вашите, с каквото мога!
	Да тръгваме към святата обител!

N	Излизат.


>	Трето действие
>>	Първа сцена

N	Улица в Лондон.
N	Тръбен звук. Влизат малкият Принц Едуард, Ричард, Бъкингам, Кардинал Баучър, Кейтсби и други.

	__БЪКИНГАМ__
	Добре дошли във Лондон, светли принце!

	__РИЧАРД__
	Добре дошли, мой племеннико драг!
	Владетелю на мислите ни, виждам —
	унил сте от мъчителния път.

	__ПРИНЦ ЕДУАРД__
	Не съм, но прав сте, чичо, пътят беше
	нелек и уморителен. Бих желал
	да ме посрещнат повече роднини.

	__РИЧАРД__
	Наш малки принце, чистата ви младост
	не знае още хорските коварства.
	В човеците вий виждате лика
	и само него, а небето знае,
	че той е рядко израз на сърцето.
	Роднините, които тук ви липсват,
	са извор на опасност. Ваша светлост
	се вслушваше във сладките им думи,
	не виждайки отровните им мисли.
	Небето да ви пази от подобни
	лъжеприятели!

	__ПРИНЦ ЕДУАРД__
			Дано ме пази,
	но в моя майчин род такива няма!

	__РИЧАРД__
	Любезни принце, кметът на град Лондон
	пристига да приветства ваша светлост.

N	Влиза Кметът на Лондон и Граждани.

	__КМЕТЪТ__
	Бог здраве да ви дава, светли принце!

	__ПРИНЦ ЕДУАРД__
	Благодаря ви, сър!… Благодаря
	от все сърце на всички ви.
N	Кметът и Гражданите отиват встрани.
				Аз мислех,
	че майка ми и брат ми ще ме срещнат
	далече от града, по пътя още.
	Къде се бави Хейстингз, да ми каже
	дали да ги очаквам, или не?

N	Влиза Хейстингз.

	__БЪКИНГАМ__
	Той иде, плувнал в пот, съвсем навреме.

	__ПРИНЦ ЕДУАРД__
	Здравейте, Хейстингз! Где е мойта майка?

	__ХЕЙСТИНГЗ__
	Какво ги е накарало, не зная
	но майка ви, кралицата, и с нея
	и брат ви Йорк са се укрили в храма.
	Той искаше да дойде да ви срещне,
	но майка ви насила го възпря.

	__БЪКИНГАМ__
	Каква прищявка, странна и нелепа!
	Желаете ли, драги кардинале,
	да убедите нашата кралица
	да пусне дука Йорк да срещне принца?
	Лорд Хейстингз, придружете кардинала
	и ако тя отказва да го пусне,
	насила изтръгнете го от нея.

	__КАРДИНАЛЪТ__
	Лорд Бъкингам, ако я победи
	безсилното ми слово, то дук Йорк
	ще бъде тук веднага; но във случай,
	че тя упорства, да ме пази Бог
	от всеки опит да сломя със сила
	божествената неприкосновеност
	на тяхното убежище. Тоз грях
	за нищо на света не ще извърша!

	__БЪКИНГАМ__
	Вий, кардинале, твърде упорит сте,
	държащ на формата и буквоед.
	При възрастта на дука не е грях
	да нарушим закрилата на храма —
	от нея има право да се ползва
	тоз, който със дела я е заслужил
	и разум имал е да я поиска;
	а мъничкият Йорк — тъй мисля аз —
	не я е ни заслужил, ни поискал,
	така че и не може да я има,
	и вий, извлякъл го оттам, където
	не е съзнателно, с туй ни най-малко
	не ще престъпите закона Божи.
	За възрастни, закриляни от храма,
	аз чувал съм, но не и за деца.

	__КАРДИНАЛЪТ__
	Тоз път ме уговорихте, милорд.
	Елате с мен, лорд Хейстингз.

	__ХЕЙСТИНГЗ__
				Ида, сър!

	__ПРИНЦ ЕДУАРД__
	И не губете ни минута време!
N	Кардиналът и Хейстингз излизат.
	Кажете, чичо, ако брат ми дойде,
	где с него ще отседнем до деня,
	във който аз ще бъда коронясан?

	__РИЧАРД__
	Където бъде вам угодно, принце.
	Ако желаете съвет от мен,
	поотдъхнете си ден-два във Тауър,
	а после ще решите кое място
	ще бъде най-приятно и добро
	за здравето на ваша кралска милост.

	__ПРИНЦ ЕДУАРД__
	Не го обичам никак този Тауър.
	Наистина ли бил е построен
	от Юлий Цезар?

	__БЪКИНГАМ__
			Той го е започнал,
	а следващите векове, мой принце,
	са го преправяли и достроили.

	__ПРИНЦ ЕДУАРД__
	А туй, че Цезар го е вдигнал пръв,
	записано ли е или дошло е
	чрез устните предания до нас?

	__БЪКИНГАМ__
	Записано е, малки господарю.

	__ПРИНЦ ЕДУАРД__
	Но аз си мисля, че дори когато
	не е записана — нали е тъй? —
	пак истината от баща на син
	предава се до края на света?

	__РИЧАРД__ _(настрани)_
	„Което рано зрее, рано крее!“

	__ПРИНЦ ЕДУАРД__
	Какво прошепнахте си, чичо Глостър?

	__РИЧАРД__
	Че рано сте прозрели тази мъдрост…
N	Настрани.
	Извъртам думите насам-натам
	като актьор във ролята на Кривда*35.
	[*35 _„… във ролята на Кривда“_ — в оригинала се казва „порокът Кривда“ — термин, свързан със средновековните моралите.]

	__ПРИНЦ ЕДУАРД__
	Да, Юлий Цезар бил е славен мъж —
	умът му с писмена опази туй,
	което храбростта му с меч спечели,
	и тъй смъртта не удържа победа
	над победителя, защото той
	живее след смъртта си в свойта слава.
	Лорд Бъкингам, ще ви призная нещо.

	__БЪКИНГАМ__
	Какво, мой принце?

	__ПРИНЦ ЕДУАРД__
			Ако доживея
	да стана мъж, на Англия ще върна
	властта й над французките земи
	или, живял по кралски, ще загина
	като войник под знамето развято!

	__РИЧАРД__ _(настрани)_
	„След буйна пролет чакай кратко лято!“

N	Влизат отново Хейстингз и Кардиналът, водещи Малкия дук Йорк.

	__БЪКИНГАМ__
	Дук Йорк пристига, ваша кралска светлост.

	__ПРИНЦ ЕДУАРД__
	Здравей, любими братко! Как си, Йорк?

	__МАЛКИЯТ ЙОРК__
	Благодаря, добре съм, господарю —
	тъй трябва отсега да ви наричам.

	__ПРИНЦ ЕДУАРД__
	За наша скръб, тъй както и за твоя!
	Напусна ни, мой братко, оня, който
	сега би носил тази славна титла,
	олекнала не малко след смъртта му!

	__РИЧАРД__
	Здравейте, Йорк! Със здравето си как сте?

	__МАЛКИЯТ ЙОРК__
	Благодаря ви, чичо. Вий твърдяхте,
	че бурените раснели по-бързо,
	а моят брат е по-висок от мен!

	__РИЧАРД__
	Това е вярно.

	__МАЛКИЯТ ЙОРК__
			Може би е бурен?

	__РИЧАРД__
	Не съм твърдял такова грозно нещо.

	__МАЛКИЯТ ЙОРК__
	Тогава по-любезен сте към него,
	отколкото към мене, драги чичо.

	__РИЧАРД__
	Като на крал, аз нему подчинен съм,
	но и на вас, като на мой роднина.

	__МАЛКИЯТ ЙОРК__
	Тогава, чичо, бихте ли ми дали
	кинжала си?

	__РИЧАРД__
			Кинжала си? Със радост!

	__ПРИНЦ ЕДУАРД__
	Как само просиш, братко!

	__МАЛКИЯТ ЙОРК__
				Прося само
	и то от своя чичо — дреболийка,
	с каквато се разделяме без мъка!

	__РИЧАРД__
	Аз бих му дал и по-голям подарък.

	__МАЛКИЯТ ЙОРК__
	И по-голям? И меча си към него?

	__РИЧАРД__
	Да беше само мъничко по-лек!

	__МАЛКИЯТ ЙОРК__
	Успяхте леко да се отървете,
	по-тежък дар не ви се дава май!

	__РИЧАРД__
	За вас, повярвайте, ще бъде тежък!

	__МАЛКИЯТ ЙОРК__
	Олеква дарът, щом е тъй изпросен!

	__РИЧАРД__
	Наистина ли искаш да го имаш,
	мой малки Йорк?

	__МАЛКИЯТ ЙОРК__
			О, да, и ще ви дам
	подхождаща за мене благодарност.

	__РИЧАРД__
	Каква по-точно?

	__МАЛКИЯТ ЙОРК__
			Лека, драги чичо.

	__ПРИНЦ ЕДУАРД__
	Дук Йорк си е хаплив. Мой чичо Глостър,
	ще ви помоля да го понесете!

	__МАЛКИЯТ ЙОРК__
	Да ме понася или да ме носи?…
	Той, чичо, с двама ни се подиграва:
	понеже аз съм лек като маймунка,
	той иска да ме вземете на гръб!

	__БЪКИНГАМ__ _(настрани)_
	Какъв находчив ум! За да смекчи
	обидата към чичо си, умело
	и себе си улучва с подигравка.
	Тъй малък, а тъй умен — просто чудо!

	__РИЧАРД__
	Милорд, ще продължите ли? Ний двама
	с дук Бъкингам ще идем да помолим
	кралицата да дойде да ви срещне
	и поздрави пред портите на Тауър.

	__МАЛКИЯТ ЙОРК__
	Нима ще идете във Тауър, братко?

	__ПРИНЦ ЕДУАРД__
	Така ме посъветва чичо Глостър.

	__МАЛКИЯТ ЙОРК__
	Аз там не бих могъл да спя спокойно.

	__РИЧАРД__
	Защо? Че от какво ще се боите?

	__МАЛКИЯТ ЙОРК__
	От призрака на моя чичо Кларънс —
	той бил убит във Тауър, казва баба.

	__ПРИНЦ ЕДУАРД__
	Мен мъртвите роднини не ме плашат!

	__РИЧАРД__
	И никой жив, надявам се. Нали?

	__ПРИНЦ ЕДУАРД__
	Ако са живи — никой, драги чичо.
	Но да вървим. Със тежест на сърцето,
	при мисълта за тях, отивам в Тауър.

N	Тръбен звук. Излизат всички освен Ричард, Бъкингам и Кейтсби.

	__БЪКИНГАМ__
	Аз мисля, сър, че този глезльо Йорк
	подтикнат е от хитрата си майка
	да се държи тъй нагло с ваша милост.

	__РИЧАРД__
	Разбира се! Това бъбриво пале,
	нахално, хитро, остроумно, дръзко,
	направо се е метнало на нея!

	__БЪКИНГАМ__
	Да ги оставим!… Приближи се, Кейтсби!
	Ти даде клетва да привеждаш в дело,
	каквото ти възложим, и да пазиш
	във тайна споделеното със теб.
	По пътя чу за нашите подбуди —
	не мислиш ли, че лесно ще склоним
	лорд Хейстингз да помогне на тоз храбър
	и благороден дук да се издигне
	до трона на великия ни остров?

	__КЕЙТСБИ__
	От обич към покойния ни крал
	той няма пръст да мръдне срещу принца!

	__БЪКИНГАМ__
	А Станли? Той ще бъде ли със нас?

	__КЕЙТСБИ__
	Той прави туй, което прави Хейстингз.

	__БЪКИНГАМ__
	Тогава, Кейтсби, ще постъпим тъй:
	върви при Хейстингз и го покани
	да дойде утре в Тауър на съвета
	по коронясването, като леко
	го поопипаш, за да разбереш
	дали настроен е да ни съдейства.
	Почувстваш ли, че е, вдъхни му смелост
	и разясни му нашите подбуди.
	Покаже ли се сух, студен и сдържан,
	такъв бъди и ти и прекрати
	беседата си с него, след което
	върни се бързо тук: ще има утре
	в едно и също време два съвета
	и в тях ще падне работа за теб.

	__РИЧАРД__
	Предай му моя поздрав и кажи му,
	че утре сутрин в Пъмфретския замък
	ще бъде пусната кръвта на тези,
	които са му кръвни врагове.
	И нека мистрис Шор за тази вест
	получи две добавъчни целувки!

	__БЪКИНГАМ__
	Побързай, Кейтсби, и умело действай!

	__КЕЙТСБИ__
	Ще пипам най-внимателно, милорд!

	__РИЧАРД__
	Ще имаме ли новини от тебе
	преди нощта?

	__КЕЙТСБИ__
			Ще имате, милорд.

	__РИЧАРД__
	Тогаз ще ни намериш в Кросби хаус.

N	Кейтсби излиза.

	__БЪКИНГАМ__
	Какво ще правим, видим ли, че Хейстингз
	не ще да вземе нашата страна?

	__РИЧАРД__
	Главата му ще клъцнем!… Нещо там
	ще изнамерим… А пък ти спомни ми,
	когато стана крал, да те направя
	граф Херефорд. Освен това ще имаш
	и всичко движимо, което Едуард,
	покойният ми брат, е притежавал.

	__БЪКИНГАМ__
	Ще ви припомня тази щедра дума.

	__РИЧАРД__
	И аз ще съм щастлив да я изпълня.
	Ела със мен — да хапнем и след туй
	да уточним кроежите си смели,
	дорде стомахът ястията смели!

N	Излизат.


>>	Втора сцена

N	Пред дома на Хейстингз.
N	Влиза Пратеник.

	__ПРАТЕНИКЪТ__
	Милорд! Милорд!

	__ХЕЙСТИНГЗ__ _(отвътре)_
			Кой чука?

	__ПРАТЕНИКЪТ__
				От лорд Станли!

	__ХЕЙСТИНГЗ__ _(отвътре)_
	Кой час е?

	__ПРАТЕНИКЪТ__
			Точно четири, милорд!

N	Влиза Хейстингз.

	__ХЕЙСТИНГЗ__
	Не спи ли нощем твоят господар?

	__ПРАТЕНИКЪТ__
	Изглежда — не, по туй, което нося.
	Той — първо — поздравява ви…

	__ХЕЙСТИНГЗ__
				А второ?

	__ПРАТЕНИКЪТ__
	А второ, каза да ви съобщя,
	че тази нощ сънувал как глиганът*36
	[*36 _„… глиганът…“_ — става дума за герба на Ричард.]
	събаря шлема му. Освен това
	ви известява, че във Тауър днес
	ще има два съвета, от които
	могъл би първият да ви накара
	да плачете на втория и двама;
	и затова предлага незабавно
	в галоп да се отправите на север,
	за да избегнете опасността,
	предсказана от неговия сън.

	__ХЕЙСТИНГЗ__
	Сега върви при своя господар
	и му кажи от мене, че не бива
	да се бои от тези два съвета:
	в единия ще бъдем двама с него,
	а в другия — приятелят ни Кейтсби,
	така че ще узнаваме веднага
	това, което в него ни засяга.
	Кажи му, че напразно се страхува
	и че наивен е да дава вяра
	на разни сънища, които само
	шеги си правят с нас. А от глигана
	да бягаме, преди да ни е погнал,
	би значело сами да го раздразним
	и привлечем да грухне подир нас.
	Кажи на господаря си да стане
	и дойде тук, за да отидем двама
	във Тауър, гдето той ще види сам,
	че звярът му към нас ще бъде мил.

	__ПРАТЕНИКЪТ__
	Ще бъде точно съобщено, сър!

N	Излиза.
N	Влиза Кейтсби.

	__КЕЙТСБИ__
	Щастливо утро, благородни лорде!

	__ХЕЙСТИНГЗ__
	Благодаря ти, ранобудни Кейтсби.
	Разказвай: какво ново, какво ново
	във нашата разклатена държава?

	__КЕЙТСБИ__
	Тя клати се наистина, милорд,
	и тъй ще е, дорде не сложи Ричард
	венеца й на своята глава.

	__ХЕЙСТИНГЗ__
	Венеца? За короната ли мислиш?

	__КЕЙТСБИ__
	За нея, сър.

	__ХЕЙСТИНГЗ__
			Аз своята глава
	ще сложа на дръвника, преди той
	короната на своята да сложи!
	Стреми ли се към нея? Как усещаш?

	__КЕЙТСБИ__
	О, да, и знам, че иска да ви види
	сред тез, които ще го подкрепят.
	Във връзка с туй ме прати да ви кажа,
	че точно днес ненавистните вам
	роднини на кралицата ще бъдат
	обезглавени в Пъмфретския замък.

	__ХЕЙСТИНГЗ__
	Таз твоя вест не ме удавя в скръб —
	те бяха ми заклети врагове,
	но да си дам гласа за Ричард Глостър
	във ущърб на законния наследник
	на моя господар, това, Бог вижда,
	да ме убият, няма да го сторя!

	__КЕЙТСБИ__
	Да ви укрепва Той в тез благи мисли!

	__ХЕЙСТИНГЗ__
	А след година още ще се смея,
	задето доживял ще съм да видя
	трагедията на онез, които
	ме хвърлиха във кралската немилост.
	Преди да остарея с две недели,
	ще пратя в гроба не един, не двама,
	неподозиращи какво ги чака!

	__КЕЙТСБИ__
	Смъртта е страшно нещо, сър, когато
	ни грабва неподготвени за нея!

	__ХЕЙСТИНГЗ__
	Да, да, чудовищно! Такава точно
	е тя сега за Ривърз, Грей и Воън
	и ще е в бъдеще за други още,
	които считат се във безопасност
	като нас двамата, които сме
	обичани от Бъкингам и Ричард.

	__КЕЙТСБИ__
	Да, те, милорд, високо ви ценят…
N	Настрани.
	И на високо ще забучат скоро
	главата ти!

	__ХЕЙСТИНГЗ__
			Да, да. и с пълно право.
N	Влиза Станли.
	Ха, Станли! Влезте! Но защо не сте
	с рогатка? От глигана се боите,
	а ходите във Тауър безоръжен?

	__СТАНЛИ__
	Приветствам ви, милорд! Здравейте, Кейтсби!…
	Шегувате се, но кълна се в кръста,
	не ми харесват тези два съвета!

	__ХЕЙСТИНГЗ__
	На мен, милорд, тъй както и на вас,
	е мил животът, а пък днеска точно
	държа на него повече от друг път.
	Ако не знаех, че сме в безопасност,
	нима бих бил тъй бодър и тъй весел?

	__СТАНЛИ__
	И лордовете в „Пъмфрет“ също бяха
	спокойни за главите си, когато
	заминаха от Лондон. И те също
	не виждаха причини за тревога,
	а как внезапно се смрачи денят им!
	Тоз неочакван удар в гръб ме плаши —
	дано изляза мнителен страхливец!
	Денят изтече. Ще вървим ли в Тауър?

	__ХЕЙСТИНГЗ__
	Да, стига толкоз!… Чухте ли, милорд,
	че тези в „Пъмфрет“ днеска ще загубят
	главите си?

	__СТАНЛИ__
			По-редно би било
	да носят те главите си, милорд,
	а шапките си да загубят*37 тези,
	[*37 _„… а шапките си да загубят…“_ — тоест да бъдат лишени от постовете си.]
	които ги осъждат… Да вървим!

N	Влиза Пристав.

	__ХЕЙСТИНГЗ__
	Вий тръгвайте, аз малко ще остана
	със тоз приятел.
N	Станли и Кейтсби излизат.
			Как се чувстваш, драги?

	__ПРИСТАВЪТ__
	Добре, понеже ме удостоихте
	с въпроса си, милорд.

	__ХЕЙСТИНГЗ__
			Пък аз, човече,
	съм по-добре от оня път, когато
	с теб минахме оттука, ако помниш.
	Тогава ти ме водеше в затвора,
	оклеветен от мойте врагове,
	а ще ти кажа — но пази го в тайна —
	че те ще бъдат днес обезглавени,
	пък аз съм в двора на висока почит.

	__ПРИСТАВЪТ__
	И Бог да ви опази тъй за дълго!

	__ХЕЙСТИНГЗ__
	Благодаря! Пийни за мое здраве!

N	Хвърля му кесия.

	__ПРИСТАВЪТ__
	Да ви закриля Господ, ваша светлост!

N	Излиза.
N	Влиза Свещеник.

	__СВЕЩЕНИКЪТ__
	Привет, милорд! Щастлив съм да ви срещна.

	__ХЕЙСТИНГЗ__
	Сърдечна благодарност, отче Джон.
	Не съм платил последното ви слово —
	ще го направя идната неделя.

N	Шепне му на ухото.
N	Влиза Бъкингам.

	__БЪКИНГАМ__
	На изповед, милорд? Пък аз си мислех,
	че днес свещеникът е по-потребен
	на вашите приятели във „Пъмфрет“!

	__ХЕЙСТИНГЗ__
	Когато зърнах своя свят човек,
	и аз за тях си спомних, честна дума!
	Във Тауър ли отивате, милорд?

	__БЪКИНГАМ__
	Във Тауър, но зает съм и навярно
	ще го напусна доста преди вас.

	__ХЕЙСТИНГЗ__
	Възможно е. Аз там ще съм на обед.

	__БЪКИНГАМ__ _(настрани)_
	И на вечеря, само че не знаеш!…
	Е, да вървим!

	__ХЕЙСТИНГЗ__
			На вашите услуги!

N	Излизат.


>>	Трета сцена

N	В Пъмфретския замък.
N	Влизат Ратклиф и Стражи, водещи на смърт Ривърз, Грей и Воън.

	__РИВЪРЗ__
	Сър Ричард Ратклиф, днеска ти ще видиш
	как поданик напуска твоя свят
	заради свойта преданост и честност.

	__ГРЕЙ__
	Да пази Господ принца ни от вас!
	Кълбо пиявици — това сте вие!

	__ВОЪН__
	След време ще се каете за туй!

	__РАТКЛИФ__
	Без много думи! Срокът ви изтече!

	__РИВЪРЗ__
	О, „Пъмфрет“, „Пъмфрет“, кървава тъмницо,
	донесла гибелта на толкоз знатни,
	в кръга на твойте каменни стени
	коварно бе погубен Ричард Втори*38 —
	[*38 _„… бе погубен Ричард Втори…“_ — събитието е представено в пиесата „Ричард Втори“.]
	за да почерниш още свойто име,
	изпий и нашата невинна кръв!

	__ГРЕЙ__
	Сега се сбъдва гибелната клетва
	на Маргарита срещу нас и Хейстингз,
	защото гледахме, когато Ричард
	уби сина й!

	__РИВЪРЗ__
			Тя прокле тогава
	и Ричарда! Прокле и Бъкингам!
	Прокле и Хейстингз! Боже, изпълни
	и срещу тях ужасната й клетва,
	която срещу нас изпълваш днес!
	А за сестра ми и чедата нейни
	задоволи се с тази наша кръв,
	която — ти го знаеш — е невинна!

	__РАТКЛИФ__
	Побързайте! Часът ви е настанал!

	__РИВЪРЗ__
	Да се прегърнем, Грей! Елате, Воън!
	На добър час! До среща на небето!

N	Излизат.


>>	Четвърта сцена

N	В Тауър.
N	Влизат и сядат около маса Бъкингам, Станли, Хейстингз, Илийският епископ, Норфък, Ратклиф*39, Лъвел и други.
	[*39 _„Ратклиф“_ — недоглеждане на автора: Ратклиф не би могъл да бъде едновременно в „Пъмфрет“ и в Тауър.]

	__ХЕЙСТИНГЗ__
	И тъй, английски перове, сега
	събрахме се, за да решим въпроса
	за коронясването. В Боже име
	определете този царствен ден!

	__БЪКИНГАМ__
	Готово ли е всичко?

	__СТАНЛИ__
			Да, готово.

	__ИЛИЙСКИЯТ ЕПИСКОП__
	Намирам утрешния ден добър.

	__БЪКИНГАМ__
	Кой знае какво смята лорд-регентът?
	Кому най-много доверява той?

	__ИЛИЙСКИЯТ ЕПИСКОП__
	Ний мислим, че най-точно ваша светлост
	би трябвало да знае мисълта му.

	__БЪКИНГАМ__
	Лицата си ний знаем, но сърцата?…
	Той знае мойто, колкото аз — ваште;
	аз — неговото, колкото вий — мойто.
	Вий, Хейстингз, се обичате със дука.

	__ХЕЙСТИНГЗ__
	Щастлив съм, че наистина дук Глостър
	удостоява ме със свойта обич,
	но аз не съм го питал по въпроса
	за коронясването, нито той
	ми е разбулвал висшата си воля.
	Все пак, ако предложите деня,
	аз мога да гласувам вместо него,
	уверен, че той няма да е сърди.

N	Влиза Ричард.

	__ИЛИЙСКИЯТ ЕПИСКОП__
	Той сам пристига и съвсем навреме.

	__РИЧАРД__
	Добрутро, родственици и князе!
	Оказах се голям сънливец днеска,
	но вярвам, че това не е било
	причина да отложите въпроси,
	изискващи да бъда в тая зала.

	__БЪКИНГАМ__
	Ако не бяхте се явили, сър,
	за свойта реплика, лорд Хейстингз щеше
	да вземе ролята ви и гласува
	за коронясването вместо вас.

	__РИЧАРД__
	Лорд Хейстингз повече от всеки друг
	би имал основания за туй —
	той знае ме добре и ме обича…
	Когато бях във „Хоубърн“*40, ваша святост,
	[*40 _„Хоубърн“_ — резиденция на Илийския епископ.]
	видях във вашата градина там
	чудесни ягоди. Пратете, моля,
	да донесат за обеда от тях.

	__ИЛИЙСКИЯТ ЕПИСКОП__
	С огромно удоволствие, милорд.

	__РИЧАРД__
	Две думи, братовчеде Бъкингам.
N	Извежда го встрани.
	Пред Кейтсби тоя сприхав пуяк Хейстингз
	е заявил, че щял да си даде
	главата за посичане, но не и
	гласа си в полза на това да бъдел
	лишен от своите права над трона
	синът на неговия господар —
	употребявам чинния му израз!

	__БЪКИНГАМ__
	Да се оттеглим за минута, сър!

N	Излиза заедно с Ричард.

	__СТАНЛИ__
	Не сме определили, господа,
	тоз ден на коронясването. Утре,
	по мое мнение, ще бъде рано —
	самият аз не съм готов, тъй както
	ще бъда, ако с малко го отложим.

N	Влиза отново Илийският епископ.

	__ИЛИЙСКИЯТ ЕПИСКОП__
	Къде е лорд-регентът? Наредих
	да ни доставят ягоди от „Хоубърн“.

	__ХЕЙСТИНГЗ__
	Изглежда мил и весел тая сутрин —
	когато тъй игриво поздравява,
	приятно нещо си е наумил;
	ей Богу, на света не зная друг,
	тъй неспособен да укрива свойта
	любов или омраза — всяко нещо,
	което е намислил, се чете
	върху лицето му като на книга!

	__СТАНЛИ__
	Какво тогаз в сърцето му четете
	по топлия му поздрав тая сутрин?

	__ХЕЙСТИНГЗ__
	Че зло на никого от нас не мисли —
	ликът му иначе го би издал.

N	Влизат отново Ричард и Бъкингам.

	__РИЧАРД__
	Кажете ми вий всички, тук събрани,
	какво заслужили са тез, които
	с магии пъклени и зли вълшебства
	са искали да ме унищожат
	и с черни чарове са надделели
	над силите на моята снага?

	__ХЕЙСТИНГЗ__
	Безкрайната любов, която храня
	към ваша светлост, ме подтиква пръв
	пред всички тука да осъдя строго
	виновните, които и да са:
	те заслужават само смърт, милорд!

	__РИЧАРД__
	Тогаз очите ви да бъдат верни
	свидетели за тяхното злодейство!
	На, гледайте ме как съм омагьосан!
	Погледайте ръката ми как тя е
	изсъхнала като попарен кълн!
	Таз вещица, жената на крал Едуард,
	във сговор със оназ пачавра Шор
	белязаха ме тъй, със чародейство!

	__ХЕЙСТИНГЗ__
	Ако са те виновни, ваша светлост…

	__РИЧАРД__
	„Ако“? Ще ми говориш за „ако“,
	закрилнико на таз проклета курва!
	Предател! Отсечете му главата!
	Кълна се в свети Павел, докато
	не се изпълни, няма да обядвам!
	Вас двама, Лъвел, Ратклиф, натоварвам
	със изпълнението! Всички други,
	които ме обичат, да ме следват!

N	Излизат всички освен Лъвел, Ратклиф и Хейстингз.

	__ХЕЙСТИНГЗ__
	Горко ти, Англио! Оплаквам тебе,
	едничка теб, не себе си, защото
	аз бих могъл, глупак, да се спася!
	Говореше ми Станли за глигана,
	видян насън, а аз се подиграх
	на него и на плана му за бягство.
	Облечен в пъстрошито наметало,
	днес конят ми пред портите на Тауър
	на три пъти се спрепна и изправи
	на задните крака, неискащ сякаш
	да ме докара в тая скотобойна.
	Сега ми трябва днешният свещеник!
	Припомням си, разкаян, как злорадо
	на пристава разказвах за това, че
	противниците ми загиват в „Пъмфрет“,
	а аз съм в безопасност и на почит.
	О, Маргарито, клетвата ти пада
	върху злочестата глава на Хейстингз!

	__РАТКЛИФ__
	По-бързо изповядайте се, сър!
	Тук Глостър иска вашата глава,
	а вече е на масата и чака!

	__ХЕЙСТИНГЗ__
	О, колко кратка е таз хорска милост,
	която ний преследваме по-страстно
	от Божата! Тоз, който, без да мисли,
	гради надеждите си върху теб,
	прилича на пиян моряк сред буря,
	готов при всеки тласък да се хлъзне
	от мачтата и полети надолу
	към гибелната глъб на океана!

	__ЛОУЕЛ__
	Напразни вопли! Хайде! По-накратко!

	__ХЕЙСТИНГЗ__
	О, изверго! О, Англио злочеста,
	предричам ти най-кървавите дни,
	които кървав век е виждал нявга!
	Водете ме, палачи, към дръвника!
	Тоз, който днес над мойта смърт се смее,
	сам няма дълго време да живее!

N	Излизат.


>>	Пета сцена

N	Пред стените на Тауър.
N	Влизат Ричард и Бъкингам в очукани доспехи.

	__РИЧАРД__
	Ще можеш ли, мой драги братовчеде,
	да тръпнеш, да бледнееш, да убиваш
	дъха си насред думата, а после
	да почваш пак и пак да секваш в миг,
	загубил сякаш ум и реч от ужас?

	__БЪКИНГАМ__
	И още как! Аз мога да играя
	като велик трагически актьор:
	говорейки, през рамо да поглеждам,
	да се озъртам и да тръпна цял
	при всяко шумолене, уж изпълнен
	с ужасни подозрения; умея
	да изразявам страх и да го скривам
	изкуствено с насилствени усмивки —
	безчетни мимики са във услуга
	на мойте планове!… Но где е Кейтсби?
	Отиде ли?

	__РИЧАРД__
		Отиде… Ей го, вижте,
	завръща се със кмета на града!

N	Влизат Кметът на Лондон и Кейтсби.

	__БЪКИНГАМ__ _(към кмета)_
	По-скоро бързайте!

	__РИЧАРД__
			Пазете моста!

	__БЪКИНГАМ__
	Ха, барабан!

	__РИЧАРД__
			Откъм стената, Кейтсби!

	__БЪКИНГАМ__
	Извикахме ви, сър, за да ви кажем…

	__РИЧАРД__
	Пази гърба си! Идат врагове!

	__БЪКИНГАМ__
	Закриляй, Боже, нашата невинност!

N	Влизат Лъвел и Ратклиф, носещи главата на Хейстингз.

	__РИЧАРД__
	Не бойте се! От нашите са — Ратклиф
	и Лъвел, с него!

	__ЛЪВЕЛ__
			Ето ви главата
	на мерзостния и неподозиран
	до днешен ден лукав изменник Хейстингз!

	__РИЧАРД__
	Не мога да не плача: тъй горещо
	обичах тоз човек, тъй виждах в него
	най-недвуличното и безобидно
	създание на този Божи свят,
	че го превърнах в свой бележник, в който
	записвах най-потайните си мисли.
	Тъй гладко своята порочност той
	замазваше със слой от добродетел,
	че с изключение на оня негов
	на всички ни известен грях — говоря
	за плътската му връзка с мистрис Шор —
	животът му не даваше причина
	да се съмнявам в него.

	__БЪКИНГАМ__
			Да, той беше
	най-майсторски укритият изменник
	на тоя свят! Вий бихте ли могли
	да си представите — ако небето
	не беше ни спасило, за да можем
	сега да ви го казваме — че той
	се е опитал да убие днес,
	на заседанието, мен и дука!

	__КМЕТЪТ__
	Възможно ли е?

	__РИЧАРД__
			Как? Нима сме турци
	или безбожници, та тъй набързо,
	прескачайки съдебния порядък,
	да заповядаме да умъртвят
	предателя, ако заплаха крайна
	за трона, Англия и нас самите
	не е наложила таз крайна мярка?

	__КМЕТЪТ__
	Заслужил го е! Бог да ви закриля!
	Сега предателите ще размислят,
	преди да тръгнат в неговия път!

	__БЪКИНГАМ__
	От него друго и не съм очаквал,
	откак се свърза със оная Шор,
	но ний не сме нареждали да бъде
	убит, преди да дойдете (което,
	уви, е станало поради малко
	припряната любов на тези хора),
	защото искахме да сте сред нас,
	когато тоз изменник ще разкрива
	причините на своята измяна,
	та вий да можете да уверите
	във нея гражданите, ако някой
	измежду тях ни разбере погрешно
	и съжали за неговата смърт.

	__КМЕТЪТ__
	Милорд, за мен е все едно дали
	ще чуя вас, или ще чуя него.
	Пред мирните ви поданици аз,
	недейте се съмнява, ще докажа
	законността на вашата постъпка.

	__РИЧАРД__
	Желаехме да бъдете свидетел,
	за да избегнем слухове и клюки.

	__БЪКИНГАМ__
	Но вий, със закъснение дошли,
	ще потвърдите чудото, нали?
	И тъй, довиждане, почтени сър!

N	Кметът излиза.

	__РИЧАРД__
	След него, братовчеде Бъкингам!
	Той припка за към кметството. Стигни го
	и там при сгоден случай изтъкни,
	че двете изтърсачета на Едуард
	не са законни; припомни им също
	за оня гражданин, когото той
	обезглави, защото беше дръзнал
	да каже на шега, че син му щял
	да наследи „короната“ (като
	намеквал с туй за знака на дома си*41);
	[*41 _„… знака до дома си…“_ — много от домовете по Шекспирово време носели знак на входа си и били назовавани по него.]
	освен това им припомни умело
	за ненаситните му похотливост
	и мъжко лакомство, прострели лапи
	над техните жени, слугини, рожби,
	над всичко женско, към което той
	прицелваше окото си на хищник.
	За мене после, ако стане нужда,
	кажи им, че когато мойта майка
	зачевала е тоя сластен Едуард,
	баща ми Йорк воювал е далече
	във Франция и точно изчислил е,
	че нейният приплод не е и негов,
	което става явно и от туй,
	че той не му прилича ни най-малко —
	но туй със намек, отдалеч, защото,
	недей забравя, майка ми е жива!

	__БЪКИНГАМ__
	Не се съмнявайте във мойта дарба —
	ще им говоря, както бих говорил,
	ако желаех златната награда
	за себе си! Довиждане, милорд!

	__РИЧАРД__
	Ако успееш, доведи ги вкупом
	във Бейнардския замък*42, гдето те
	[*42 _„… във Бейнардския замък…“_ — Бейнардският замък на северния бряг на Темза — е бил като „Кросбихаус“ — резиденция на Ричард.]
	ще ме заварят в разговор набожен
	с епископи и учени монаси.

	__БЪКИНГАМ__
	Отивам. И към четири часа
	очаквайте оттам приятни вести.

N	Излиза.

	__РИЧАРД__
	Ти, Лъвел, изтърчи до доктор Шоу!
	Ти, Кейтсби — до брат Пенкър! Незабавно
	да ме намерят в Бейнардския замък!
N	Лоуел, Кейтсби и Ратклиф излизат.
	Сега ще наредя да скрият нейде
	онези мръсни котета на Кларънс
	и да не пускат никого отвън
	да влиза в стаите на двата принца.

N	Излиза.


>>	Шеста сцена

N	Улица в Лондон.
N	Влиза Писар със свитък в ръка.

	__ПИСАРЯТ__
	Това е обвинителният акт
	срещу добрия Хейстингз, най-четливо
	и със изящество преписан, тъй че
	да бъде днес прочетен в „Свети Павел“.
	Сега да му направим малка сметка:
	преписвал съм го единайсет часа —
	защото Кейтсби ми го прати снощи —
	и още толкоз трябва да е взело
	съставянето му. А при това
	пет часа още няма, откак Хейстингз
	се движеше свободен, неразпитван,
	необвинен, неподозиращ нищо.
	Ама и бива си го тоя свят!
	И кой слепец не би видял играта!
	Но кой храбрец ще каже, че я вижда?
	Светът е зле и по на зле отива,
	щом трябва да търпим дела такива!


>>	Седма сцена

N	В Бейнардския замък.
N	Влизат от разни страни Ричард и Бъкингам.

	__РИЧАРД__
	Кажи, кажи! Какво говорят там?

	__БЪКИНГАМ__
	Изобщо не говорят, взел ги дявол!
	Кълна се в Богородица, мълчат!

	__РИЧАРД__
	А спомена ли, че са незаконни
	хлапетата на Едуард?

	__БЪКИНГАМ__
			Да, сър.
	И казах, че бе свързан чрез обет
	със лейди Люси*43; и освен това —
	[*43 _Лейди Люси_ — за годежа на крал Едуард VI с Елизабет Люси няма исторически доказателства.]
	чрез пратеници — с френската принцеса*44;
	[*44 _„… френската принцеса…“_ — Едуард IV наистина бил пратил граф Уорик да го сватосва с френската принцеса Бона. Събитията са представени в „Хенри Шести — трета част“.]
	и за ужасната му похотливост,
	за изнасилените им съпруги;
	за туй, как бе жесток за дреболии
	и че самият беше незаконен,
	и че баща ви бил е на война,
	когато са го правили; и още,
	че няма капка прилика със него;
	а пък за вас, обратно, им изтъкнах,
	че сте одрали кожата му външно,
	а вътрешно сте негова отливка;
	припомних им за вашите победи
	в шотландските войни; за колко вий сте
	безстрашен в бой и мъдър в мирно време,
	за вашите смиреност, щедрост, благост.
	Каквото можеше да ни помогне,
	използвах го ту косвено, ту пряко
	и в края на речта си призовах
	онези между тях, които мислят
	за благото на своята страна,
	да викнат с мене: „Бог да пази Ричард,
	английски крал!…“

	__РИЧАРД__
			А те какво?

	__БЪКИНГАМ__
				Те — нищо!
	Ни гък! Ни дума! Бог ми е свидетел,
	мълчаха като живи истукани
	и се споглеждаха мъртвешки бледи.
	Тогава аз обърнах се към кмета
	и го запитах как тълкува туй,
	а той ми каза, че народът бил
	привикнал с него да приказват само
	посредством неговия говорител.
	Накарах го да им повтори всичко,
	а той все: „Дукът каза…“, „Дукът рече…“
	от себе си — ни думица, хитрецът!
	Когато свърши, моите момци
	подхвърлиха нагоре две-три шапки
	и викнаха: „Да пази Бог крал Ричард!“
	от дъното на залата, така че
	аз имах повод да им кажа свойто:
	„Благодаря ви, граждани на Лондон,
	тез общи одобрения говорят
	за вашата привързаност към Ричард!“;
	и с тез думи се измъкнах вън.

	__РИЧАРД__
	Безгласни пънове! Мълчаха значи?
	А кметът и събратята му — как,
	ще дойдат ли?

	__БЪКИНГАМ__
			Пристигат. Но помнете
	да сте уплашен! Позволете само
	след увещания да ви говорят!
	Явете се с молитвеник в ръка,
	смирен, между двамина Божи хора,
	защото върху туй ще изградя
	аз свойта литургия. На молбите
	отстъпвайте след силна съпротива;
	на девственица ролята играйте:
	сто пъти „не“ и най-подире „хайде“!

	__РИЧАРД__
	Добре, отивам. Ако зарад тях
	ти молиш ме тъй тънко, както аз
	заради себе си ще ти отказвам,
	не се съмнявам в крайния успех!

	__БЪКИНГАМ__
	Качете се по-бързо! Кметът чука!
N	Ричард излиза.
N	Влизат Кметът на Лондон и Граждани.
	Привет, милорд! Все още го очаквам.
	Май никого не иска да приеме.
N	Влиза Кейтсби.
	Е, казвай, Кейтсби! Как ти отговори?

	__КЕЙТСБИ__
	Той моли, сър, това да стане утре,
	понеже днес потънал е със двама
	високоуважаеми отци
	във размисъл духовен и не иска
	да го разлъчват мирски ходатайства
	от туй му занимание.

	__БЪКИНГАМ__
			Върни се
	и му кажи, че кметът на града,
	старейшините и самият аз
	дошли сме да говорим с милостта му
	върху въпрос от най-голяма важност
	за благото на цялата страна.

	__КЕЙТСБИ__
	Ще бъде съобщено незабавно.

N	Излиза.

	__БЪКИНГАМ__
	Е, да, милорд, това не ни е Едуард!
	Не се търкаля той в развратно ложе,
	а на колене разговаря с Бога;
	не се развлича със продажни дами,
	а размишлява със почтени старци;
	във сънна леност не гои плътта си,
	а с бдения укрепва своя дух.
	Блазе на Англия, ако такъв
	приеме да я вземе под властта си,
	но страх ме е, че няма да склони.

	__КМЕТЪТ__
	Не дай си Боже, да получим отказ!

	__БЪКИНГАМ__
	Страхувам се, че точно тъй ще бъде!
	Но Кейтсби се завръща.
N	Влиза отново Кейтсби.
			Казвай, Кейтсби!

	__КЕЙТСБИ__
	Дук Глостър се учудва, ваша милост,
	че без да го запитате, дошли сте
	във неговия дом със толкоз хора.
	Той подозира нещо недобро.

	__БЪКИНГАМ__
	Скърбя, че моят знатен братовчед
	съмнява се във мен. Небето вижда,
	че всички пълни сме с любов към него.
	Върни се пак и увери го в туй!
N	Кейтсби излиза отново.
	Когато свети и набожни хора
	се молят Богу, трудно е да бъдат
	откъснати от него — тъй горещо
	е тяхното общуване с небето!

N	Горе се появява Ричард между двама Духовници.

	__КМЕТЪТ__
	Ха, ей го между двама благи хора!

	__БЪКИНГАМ__
	Два стълба за един набожен принц,
	предпазващи духа му от провал.
	И, гледайте, с молитвеник в ръка!
	О, украшение и знак, по който
	се разпознава светия човек!…
	О, славни наш Плантадженет, о, благи
	велики принце, дайте ни слуха си
	и, молим ви, простете ни за туй, че
	прекъснахме светия миг, във който
	така прилежно бяхте се отдали
	на чистия си християнски дълг!

	__РИЧАРД__
	Милорд, не вий от мен, а аз от вас
	съм длъжен извинение да прося,
	задето, вдълбочен във служба Богу
	приятели накарах да ме чакат.
	И тъй, какво желаете от мен?

	__БЪКИНГАМ__
	Това, което — вярвам — е желано
	от Бог и от безвластния ни остров.

	__РИЧАРД__
	Боя се, че извършил съм простъпка,
	обидна за града, и че сте тука,
	със цел да ме упрекнете за нея.

	__БЪКИНГАМ__
	Извършили сте, сър, и ще ви молим
	да я поправите!

	__РИЧАРД__
			Не го ли сторя,
	защо живея в християнско кралство!

	__БЪКИНГАМ__
	Тогава знайте: вашата простъпка
	е в туй, че се отказвате безгрижно
	от сана висш, от царствения трон,
	от скиптъра на вашите деди,
	от свойто положение във двора,
	от своите наследствени права
	и от честта на кралския си род
	във полза на един нездрав израстък
	от сух покварен ствол. И туй, когато —
	но вий не го съзнавате в съня,
	от който сме дошли да ви разбудим
	за благото на нашата страна! —
	когато благородният ни остров,
	осакатен, с лице във срамни рани,
	със кралски корен, развален от разни
	неблагородни присади, очаква
	последен тласък, за да полети
	във бездната на пълната забрава;
	която, участ за да се избегне,
	ний молим ваша милост да поеме
	товара и властта на таз страна
	не в качеството на регент, настойник,
	домоуправител, служител, който
	полага труд за други, а като
	наследник по закона на кръвта,
	комуто се полага да получи,
	което си е негово — в тоз случай:
	престол, владичество, върховна власт.
	Това — ведно със тези ваши верни
	и любещи ви граждани, подтикван
	от тяхната настойчивост — аз прося
	за благото на Англия от вас!

	__РИЧАРД__
	Не знам кое от тези две неща:
	да ви напусна, без да кажа дума,
	или пък да ви смъмря, по-добре
	ще съответствува на моя сан
	и вашто положение, милорд.
	Ако не ви отвърна, може би
	ще си помислите, че ням от радост,
	приемам мълком златния хомот,
	предлаган ми от вас така безумно;
	ако упрекна ви за тази просба,
	пропита с топла преданост към мен,
	тогава пък приятеля ще скастря.
	За да избягна първата опасност
	чрез ясен отговор и при това
	във втората да не попадна с него,
	веднаж завинаги ви казвам тъй:
	Макар признателен за обичта ви,
	аз себе си не мога да призная
	достоен за предлаганата титла.
	Дори да нямах всички тези пречки
	по пътя към короната и тя
	да беше явно моя, както бива
	наследство или доход от земя,
	все пак аз толкова съм беден духом
	и толкова богат откъм недъзи,
	че предпочел бих като плитък чълн,
	негоден за голямото море,
	да се укрия сам от своя ранг,
	наместо да заплавам и загина
	в мъглите му от царственост и слава.
	Но, слава Богу, аз не съм ви нужен —
	пък и от много сам се бих нуждаел,
	ако би трябвало да ви помогна —
	плод царствен дал е царственият ствол
	и той, узрял с годините, ще стане
	подхождащ за държавния ни скиптър
	и ще направи — в туй не се съмнявам —
	щастливи всички ни през свойто време.
	На него аз възлагам туй, което
	предлагате на мен: правата кралски,
	дар от Фортуна, на които аз,
	не дай си Боже, да посегна с пръст!

	__БЪКИНГАМ__
	Тез ваши доводи, милорд, говорят
	за съвестност, но, видени отблизо,
	оказват се безсилни и дребнави.
	Вий казвате, че Едуард е син
	на брат ви. Туй е вярно. Но не е
	от брак законен, тъй като крал Едуард
	бе най-напред жених на лейди Люси
	(което нещо майка ви е жива
	да потвърди), а след това пък свързан
	задочно с френската принцеса Бона.
	Като разкъса тези два обета,
	една просителка, една лукава
	повехнала вдовица със деца,
	отдавна в залеза на свойта хубост,
	подмами похотливия му поглед
	и провали високия му сан
	в позора на омразното двуженство.
	Така от незаконен брак баща ви
	доби тоз „принц“, когото ние само
	от възпитание зовяхме тъй…
	и бих намерил по-горчиви думи,
	но почитта към живите ме кара
	да слагам граници на свойта реч.
	И тъй, милорд, за себе си вземете
	предлагания ви върховен сан,
	поне за да възвърнете рода си
	от днешната развала и упадък
	във неговото правилно русло.

	__КМЕТЪТ__
	И гражданите молят ви, милорд!

	__БЪКИНГАМ__
	Недейте, сър, отблъсва обичта им!

	__КЕЙТСБИ__
	Възрадвайте законната им просба!

	__РИЧАРД__
	Защо ми струпвате туй тежко бреме
	Не са за мен величие и власт.
	Не ме разбирайте накриво, моля,
	не мога и не ща да ви отстъпя!

	__БЪКИНГАМ__
	Отказвате, защото любовта
	ви пречи да отнемете престола
	от своя малолетен братов син —
	известни са доброто ви сърце,
	душевната ви мекост, обичта ви
	към вашите роднини и към всички
	съсловия в страната! — ала знайте:
	приемете ли трона или не,
	синът на брат ви няма да е крал —
	ний другиго ще сложим на престола
	за срамен край на кралския ви род!
	И с туй привършвам! Граждани, след мен!
	Да си вървим! По дявола молбите!

	__РИЧАРД__
	Милорд, милорд, недейте сквернослови!

N	Бъкингам, Кметът и Гражданите излизат.

	__КЕЙТСБИ__
	Върнете ги, милорд, и отстъпете!
	Не карайте страната да скърби!

	__РИЧАРД__
	Налагате ми тоз товар от грижи?
	Добре, викнете ги!
N	Кейтсби излиза.
			Не съм от камък
	и техните молби ме разтопиха,
	макар че дух и съвест викат: не!
N	Влизат отново Бъкингам, Кейтсби и другите.
	Дук Бъкингам и вие, мъдри старци,
	понеже ми натрапвате така
	товара на съдбата, ща не ща,
	ще трябва търпеливо да го нося,
	но ако чер провал и злобен укор
	последват туй насилие над мен,
	самото то ще ме очисти, знайте,
	от всяка пръска кал по мойта съвест,
	защото Господ знае, а и вие
	донейде, вярвам, виждате как малко
	причастен съм към туй, което стана!

	__КМЕТЪТ__
	Ний виждаме го, Бог да ви закриля
	и ще го кажем!

	__РИЧАРД__
			Със това вий само
	ще кажете нещата, както са.

	__БЪКИНГАМ__
	Тогаз те поздравявам отсега:
	„Щастливи дни на Ричард, крал английски!“

	__ВСИЧКИ__
	Амин!

	__БЪКИНГАМ__
	Дали ви е угодно да насрочим
	за утре коронясването, сър?

	__РИЧАРД__
	Щом вие настоявате, да бъде!

	__БЪКИНГАМ__
	Тогаз ще дойдем утре да ви вземем
	и радостни сбогуваме се с вас!

	__РИЧАРД__ _(към духовниците)_
	Свети отци, молитвите ни чакат!…
	Милорд, приятели, на добър час!

N	Излизат.


>	Четвърто действие
>>	Първа сцена

N	Пред Тауър.
N	Влизат — от една страна — Кралица Елизабет, Дукеса Йорк, Дорсет; и от друга — Ана, дукеса Глостър, с Дъщерята на Кларънс.

	__ДУКЕСА ЙОРК__
	Кой иде срещу нас? Дукеса Глостър,
	която води малката ми внучка
	Плантадженет. Кълна се, че отиват
	и те във Тауър, за да поздравят
	със чиста обич скъпия ни принц…
	Здравейте, мила!

	__АНА__
			Добър ден на двете!
	Да ви закриля Бог!

	__КРАЛИЦА ЕЛИЗАБЕТ__
			И вас, сестрице!
	Къде отивате?

	__АНА__
			До Тауър само
	и с благо намерение, което
	съвпада с вашето: да поздравим
	любимите ни принцове, госпожо.

	__КРАЛИЦА ЕЛИЗАБЕТ__
	Благодаря ви, мила ми сестрице.
	Да влезем заедно!
N	Влиза Браканбъри.
			Съвсем навреме
	пристига комендантът… Добър ден,
	любезни коменданте! Как са принцът
	и малкият му брат, синът ми Йорк?

	__БРАКАНБЪРИ__
	Добре, мадам. Но, ще простите, трябва
	да възпрепятствам срещата ви с тях.
	Така гласи заповедта на краля.

	__КРАЛИЦА ЕЛИЗАБЕТ__
	На краля? Какъв крал?

	__БРАКАНБЪРИ__
			Регентът, тоест…
	Простете, лейди!…

	__КРАЛИЦА ЕЛИЗАБЕТ__
			Бог да му прости,
	ако простре ръка към тази титла!
	Посмял е между мен и обичта им
	да слага пречки? Аз съм тяхна майка!
	Кой може да ми пречи да ги виждам!

	__ДУКЕСА ЙОРК__
	Аз — майка на баща им съм. И искам
	да видя свойте внуци!

	__АНА__
			Аз — по брак
	съм тяхна леля, а по обич — майка!
	Пусни ме да ги видя! Ще поема,
	ако потрябва, всяка отговорност.

	__БРАКАНБЪРИ__
	Не мога, лейди. Много съжалявам.
	Обвързан съм от клетва. Няма как.

N	Излиза.
N	Влиза Станли.

	__СТАНЛИ__
	Ако след час, госпожи, пак ви срещна,
	към вас, дукесо Йорк, ще се обърна
	с привет към майката на две кралици!…
N	Към Ана.
	Да тръгваме към Уестминстър, мадам,
	където с блясък ще ви коронясат
	като съпруга царствена на Ричард!

	__КРАЛИЦА ЕЛИЗАБЕТ__
	О, развържете шнура ми по-бързо
	и дайте на сърцето ми простор,
	додето не съм рухнала от тази
	зловеща вест!

	__АНА__
			О, черна новина!

	__ДОРСЕТ__
	Спокойствие, госпожо!… Майко, как сте?

	__КРАЛИЦА ЕЛИЗАБЕТ__
	О, Дорсет, не приказвай, бягай бързо,
	убийството те гони по петите!
	Аз нося смърт на своите чада.
	Ако желаеш да й се изплъзнеш,
	морето прескочи, живей със Ричмонд,
	далеч от ноктите на този ад!
	Спасявай се от тая скотобойна,
	че иначе и ти ще станеш жертва.
	И мене ще направиш да загина —
	тъй както прокълна ме Маргарита —
	ни майка, ни съпруга, ни кралица!

	__СТАНЛИ__
	Съветът ви, мадам, е пълен с разум.
	Милорд, недейте губи нито час!
	Ще пиша незабавно до сина
	на моята жена*45 по пътя още
	[*45 _„… сина на моята жена…“_ — става дума за граф Ричмонд.]
	под своята закрила да ви вземе.
	И бързайте! Минутата е време!

	__ДУКЕСА ЙОРК__
	О, пръскащ зло чер вихър на бедата!
	О, мое лоно, о, гнездо на гибел,
	ти базилиск*46 излюпи, чийто поглед
	[*46 _Базилиск_ — приказно влечуго, което убивало с погледа си.]
	убива, към когото се насочи!

	__СТАНЛИ__ _(към Ана)_
	Мадам, изпратен съм по спешност, моля…

	__АНА__
	Пък аз, милорд, ще дойда по неволя!
	Защо не е тоз обръч златен, който
	ще увенчае моята глава,
	желязо нажежено, та да впие
	ужасна смърт в нещастния ми мозък!
	Защо не ме помажат със отрова,
	та да издъхна и не чуя туй:
	„Закриляй, Боже, нашата кралица!“

	__КРАЛИЦА ЕЛИЗАБЕТ__
	Върви, нещастнице, не ти завиждам!
	От жал към мене зло не си желай!

	__АНА__
	Как иначе? Когато този, който
	е днеска мой съпруг, се приближи
	до мене, следваща трупа на Хенри,
	сам още със ръце в кръвта на моя
	безгрешен първи мъж и на светеца
	подир когото плачех, аз тогава
	това му пожелах: „Проклет да бъдеш,
	задето ме направи, така млада,
	вдовица стара — ако се ожениш,
	скръбта да обитава твоя дом
	и лудата, която ще те вземе,
	да сториш със живота си по-клета,
	отколкото мен стори със смъртта
	на моя мъж!“ И в толкоз кратко време,
	че да не мога в него да повторя
	тез свои думи, ето че сама,
	замаяна от сладката му реч
	попаднах в плен на страшната си клетва,
	която от тоз ден отне покоя
	на моите очи: защото, знайте,
	сънят до днес със златния си мир
	за час не ме е ръсвал, без да бъде
	смутен от нощните си страхове.
	Освен това съм дъщеря на Уорик
	и той затуй ще ме захвърли скоро!

	__КРАЛИЦА ЕЛИЗАБЕТ__
	Отивай, твойта мъка ме затрогна!

	__АНА__
	И аз за вашата ви жаля, мила.

	__КРАЛИЦА ЕЛИЗАБЕТ__
	Прости, нещастнице, на път към слава!

	__АНА__
	Прости и ти, сбогуваща се с нея!

	__ДУКЕСА ЙОРК__ _(към Дорсет)_
	Върви при Ричмонд и щастлив бъди!
N	Към Ана.
	Върви при Ричард, Бог над теб да бди!
N	Към кралица Елизабет.
	Върви във храма, скрита от беди!…
	А мене гробът ще освободи —
	осемдесет тежат на тоя гръб,
	и все: за час от радост — месец скръб!

	__КРАЛИЦА ЕЛИЗАБЕТ__
	Да спрем и да погледнем тази кула!…
	О, древна крепост, имай жал към двете
	безвинни същества, които злоба
	зазида в твойте каменни стени!
	О, твърда люлко, о, бавачко груба,
	о, дружко зла на техните игри,
	бъди добра към мойте дечица —
	с таз луда реч към твоя зид свиреп
	скръбта ми, Тауър, се сбогува с теб!

N	Излизат.


>>	Втора сцена

N	В кралския дворец.
N	Тръбен звук. Влизат — в церемониално облекло — Крал Ричард, Кейтсби, Ратклиф, Лъвел, Паж и други.

	__КРАЛ РИЧАРД__
	Дръпнете се встрани!… Дук Бъкингам!

	__БЪКИНГАМ__
	Да, господарю?

	__КРАЛ РИЧАРД__
			Дайте ми ръка!
N	Тръбен звук. Изкачва се и сяда на трона.
	Със твоите съвети и подкрепа
	така високо се издигна Ричард,
	но тази чест дали за час е, а?
	Или ще й се радваме за дълго?

	__БЪКИНГАМ__
	Додето жив сте и ще трае вечно!

	__КРАЛ РИЧАРД__
	Сега ще те изпитам с пробен камък
	дали си чисто злато, Бъкингам.
	Хлапакът Едуард е жив… Познай
	какво ще кажа!

	__БЪКИНГАМ__
			Слушам, господарю.

	__КРАЛ РИЧАРД__
	Ще кажа, че желая да съм крал.

	__БЪКИНГАМ__
	Но вий сте крал, велики господарю.

	__КРАЛ РИЧАРД__
	Нима? Възможно е. Но все пак Едуард
	е жив, нали?

	__БЪКИНГАМ__
			Да, принцът, сир, е жив.

	__КРАЛ РИЧАРД__
	Ти сам го каза: „принцът“! И горчив
	е изводът… По-рано, братовчеде,
	не беше толкоз тъп. Нима е нужно
	да доизказвам всичко? Аз желая
	да видя тези копелета мъртви,
	и то без бавене! Какво ще кажеш?
	Отговори ми ясно и веднага!

	__БЪКИНГАМ__
	Щом туй е ваша воля, господарю…

	__КРАЛ РИЧАРД__
	Какво, какво? Със ледена учтивост?
	Кажи, съгласен ли си да умрат?

	__БЪКИНГАМ__
	Да си помисля, дайте ми възможност,
	ваше величество, и ще се върна
	със ясен отговор по тоз въпрос.

N	Излиза.

	__КЕЙТСБИ__ _(към съседа си)_
	Щом хапе устна, значи е сърдит!

	__КРАЛ РИЧАРД__
	От днес ще разговарям с малоумни
	и с глупави дечица! Не ми трябват
	съветници с осъждащи очи.
	Страхувам се, че този Бъкингам
	цели високо… Хей, момче!

	__ПАЖЪТ__
				Кралю?

	__КРАЛ РИЧАРД__
	Да знаеш някого, готов за злато
	да свърши дело, свързано със смърт?

	__ПАЖЪТ__
	Познавам един мрачен благородник
	със скромни средства и надменен дух.
	За него златото ще надговори
	петнадесет оратора и, зная,
	ще го склони на всякакви дела.

	__КРАЛ РИЧАРД__
	И как се казва?

	__ПАЖЪТ__
			Тиръл, господарю.

	__КРАЛ РИЧАРД__
	Познавам го донякъде. Викни го!
N	Пажът излиза.
	Разумният и хитър Бъкингам
	от днес ще е далеч от мойте мисли.
	Нима, вървял по стръмното до мене,
	сега желае да си вземе дъх?
	Добре, да бъде!
N	Влиза Станли.
			Нещо ново, Станли?

	__СТАНЛИ__
	Велики господарю, маркиз Дорсет
	избягал е в Бретания при Ричмонд.

N	Застава встрани.

	__КРАЛ РИЧАРД__
	Ела тук, Кейтсби! Разпусни мълва,
	че моята жена е тежко болна.
	Ще наредя да я държат под ключ.
	Открий ми някой беден благородник,
	добър жених за малката на Кларънс;
	синът е глупав и не е опасен.
	Какво си зяпнал! Казвам ти отново:
	разпространи за Ана, че е болна
	и близко до смъртта! Върви и действай!
	Налага се да пресека от корен
	надеждите, които утре могат,
	ако пораснат, да ми навредят.
N	Кейтсби излиза.
	Ще взема за съпруга дъщерята
	на брат си Едуард, властта си инак
	ще съм градил на стъклена основа.
	Ще й убия братята, а нея
	ще взема за жена. Рискован път,
	но вече кърви толкова пролях,
	че грях след себе си повлича грях.
	А милостта сълзлива не живее
	в това око!
N	Влиза Тиръл.
			На име Тиръл, тъй ли?

	__ТИРЪЛ__
	Джеймз Тиръл и покорен ваш слуга.

	__КРАЛ РИЧАРД__
	Във всичко ли?

	__ТИРЪЛ__
			Изпитайте ме, моля.

	__КРАЛ РИЧАРД__
	Ще умъртвиш ли един мой приятел?

	__ТИРЪЛ__
	Щом кажете. Но по-добре ще бъде —
	двамина неприятели.

	__КРАЛ РИЧАРД__
				Улучи!
	Двамина неприятели аз имам,
	противници заклети на съня ми
	и врагове на сладкия ми отдих.
	Със тях желая да се справиш, Тиръл.
	Говоря за хлапетата във Тауър.

	__ТИРЪЛ__
	Със ваша помощ стигна ли до тях,
	те няма вече да ви вдъхват страх.

	__КРАЛ РИЧАРД__
	Как сладко пееш, Тиръл! Приближи се!
	Вземи тоз пръстен. Дай ухо и слушай!
N	Шепне му.
	Това е всичко. Направи го само
	и аз ще те обичам и издигна.

	__ТИРЪЛ__
	Ще бъде, господарю!

N	Излиза.
N	Влиза отново Бъкингам.

	__БЪКИНГАМ__
	Кралю, размислих по въпроса, който
	поставихте пред мене преди малко.

	__КРАЛ РИЧАРД__
	Добре, за друг път! Дорсет е избягал
	в Бретания, при Ричмонд.

	__БЪКИНГАМ__
				Чух за туй.

	__КРАЛ РИЧАРД__ _(към Станли)_
	А той е син на твоята жена.
	Внимавай, Станли!

	__БЪКИНГАМ__
			Господарю мой,
	напомням ви, че ваша кралска светлост
	ми беше обещал да ме направи
	граф Херефорд и да ме одари
	със движимостите…

	__КРАЛ РИЧАРД__
			Внимавай, Станли,
	ако жена ти пише на сина си,
	ще отговаряш ти, недей забравя!

	__БЪКИНГАМ__
	Какво отвръща ваша кралска милост
	на мойто искане?

	__КРАЛ РИЧАРД__
			Сега си спомних,
	че Хенри Шести някога предсказа
	на Ричмонд — който беше сополанко
	в онези дни — че щял да стане крал.
	Крал! Ха!… А, може, може!

	__БЪКИНГАМ__
				Господарю…

	__КРАЛ РИЧАРД__
	Защо, ако е бил добър пророк,
	не ми предсказа — аз присъствах там —
	че ще убия него?

	__БЪКИНГАМ__
			Господарю…

	__КРАЛ РИЧАРД__
	Да, Ричмонд! Като бях във Ексетър,
	там кметът ме разведе в своя замък
	и каза, че се бил наричал „Ръджмонд“.
	Когато чух туй име, аз подскочих,
	защото един бард ми беше казал:
	„Щом видиш Ричмонд, близо е смъртта ти!“

	__БЪКИНГАМ__
	Милорд, вий сам…

	__КРАЛ РИЧАРД__
			А колко е часът?

	__БЪКИНГАМ__
	Аз осмелявам се да ви напомня,
	че вий…

	__КРАЛ РИЧАРД__
		Добре, но колко е часът?

	__БЪКИНГАМ__
	Ще бие скоро десет.

	__КРАЛ РИЧАРД__
			Е, да бие!

	__БЪКИНГАМ__
	Защо да бие?

	__КРАЛ РИЧАРД__
			Затова, защото
	ти сам като чукало на часовник
	по мозъка ми биеш с хленч на просяк!
	Днес нямам настроение да давам.

	__БЪКИНГАМ__
	Все пак отговорете ми, да зная!

	__КРАЛ РИЧАРД__
	Досаждаш ми! Не съм за просби, казах!

N	Излиза, следван от всички, освен Бъкингам.

	__БЪКИНГАМ__
	Да ме презре! Затуй ли му помогнах
	да стане крал? Към „Брекнок“*47 час по-скоро!
	[*47 _„Брекнок“_ — замък на Бъкингам в Уелс.]
	След Хейстингз — о, как ясно е това —
	дошъл е ред на моята глава!

N	Излиза.


>>	Трета сцена

N	В кралския дворец.
N	Влиза Тиръл.

	__ТИРЪЛ__
	Извършено е кървавото дело,
	най-страшното, най-злото, за което
	вина ще носи нашата страна!
	Дайтън и Форест, купени от мене,
	за да извършат този връх над всичко,
	което носи името „злодейство“,
	макар закоравели кръвопийци,
	се разтопиха в нежност и по детски
	ридаеха при своя собствен разказ:
	„Така лежеха те — започна Дайтън, —
	горкичките…“; а Форест продължи:
	„Така, така, прегърнали се мило
	с невинни алабастрови ръчици
	и с устни като розички червени,
	в съня си те целуваха се нежно,
	а детското молитвениче беше
	на тяхната възглавка и това —
	проплака Форест, — ме почти накара
	да се откажа, ала Сатаната…“ —
	и тук злодеят млъкна; а пък Дайтън
	отново заговори: „Удушихме
	най-съвършеното природно чудо,
	създадено, откакто свят светува!“
	И тъй, разкаяни, от жалост неми,
	оставих ги, за да предам вестта
	на кървавия крал.
N	Влиза Крал Ричард.
			Но той пристига…
	Приветствам ви, велики господарю!

	__КРАЛ РИЧАРД__
	Зарадвай ме със благи вести, Тиръл.

	__ТИРЪЛ__
	Ако вестта, че съм изпълнил туй,
	което ми възложихте, е блага,
	то радвайте се, сър!

	__КРАЛ РИЧАРД__
			Видя ги мъртви?

	__ТИРЪЛ__
	С очите си!

	__КРАЛ РИЧАРД__
			Заровени след туй?

	__ТИРЪЛ__
	Свещеникът на Тауър ги погреба,
	но точно где — не знам, да си призная.

	__КРАЛ РИЧАРД__
	Ела при мен веднага след вечеря,
	да ми разправиш всичко по-подробно.
	И дотогава намисли как мога
	и аз да те зарадвам, драги мой.
	И тъй, доскоро!

	__ТИРЪЛ__
			С почит се оттеглям.

N	Излиза.

	__КРАЛ РИЧАРД__
	Синът на Кларънс е под ключ и пазен,
	сестра му задомих за дребна риба,
	жена ми Ана се прости с тоз свят,
	а и хлапетата на Едуард
	са в лоното Аврамово. Сега,
	понеже знам, че Ричмонд се стреми
	към тяхната сестра Елизабет,
	за да достигне с този брак до трона,
	отивам да я поухажвам весел,
	като жених уверен!

N	Влиза Ратклиф.

	__РАТКЛИФ__
			Господарю!

	__КРАЛ РИЧАРД__
	Добри ли или лоши вести носиш,
	та тъй направо влизаш?

	__РАТКЛИФ__
				Недобри.
	Джон Мортън е в Бретания, избягал
	при Хенри Ричмонд. Бъкингам, и той,
	с поддръжката на уелсците се готви
	за бой със вас и силите му раснат!

	__КРАЛ РИЧАРД__
	Двамината, епископът и Ричмонд,
	ме плашат повече от Бъкингам
	с набързо скърпената му войска.
	Да действаме! Умуването плахо
	със своите оловени обувки
	ни води към забавяне, а то пък
	със хода си на охлюв ни отвежда
	до сигурен провал. И затова,
	вестител Зевсов, кралски глашатай,
	о, Бързина, победата ми дай!…
	Стегни войските! Щитът мой съвет е,
	а мечът — мой език със враговете!

N	Излизат.


>>	Четвърта сцена

N	В кралския дворец.
N	Влиза Кралица Маргарита.

	__КРАЛИЦА МАРГАРИТА__
	Благополучието на престола
	презряло е и готви се да капне
	в озъбената паст на гибелта.
	От ъгъла си хитро аз следях
	упадъка на свойте врагове
	и, зрителка на кървавия пролог,
	във Франция отивам със надежда,
	че и самото действие ще бъде
	трагично и зловещо като него…
	Нещастнице, укрий се! Някой иде!

N	Влизат Дукеса Йорк и Кралица Елизабет.

	__КРАЛИЦА ЕЛИЗАБЕТ__
	О, мои принцове! О, бедни мои!
	О, мои пъпчици неразцъфтели!
	Ако душите ви витаят волно,
	несвързани с определено място,
	над мене долетете, лекокрили,
	и чуйте жалбите на свойта майка!

	__КРАЛИЦА МАРГАРИТА__ _(настрани)_
	И прошепнете й, че за отплата
	зла смърт й е погубила децата!

	__ДУКЕСА ЙОРК__
	Сломиха толкоз скърби моя глас,
	че нямам със какво да те оплача.
	О, мой Плантадженет, защо умря?

	__КРАЛИЦА МАРГАРИТА__ _(настрани)_
	Един Плантадженет за друг плати.
	За моя Едуард — своя жалиш ти!

	__КРАЛИЦА ЕЛИЗАБЕТ__
	Как, мойте агънца оставил, Боже,
	захвърли ги във вълчата утроба!
	Нима така си изоставял друг?

	__КРАЛИЦА МАРГАРИТА__ _(настрани)_
	Да, моя син и моя благ съпруг!

	__ДУКЕСА ЙОРК__
	Живот безжизнен, зряща слепота,
	запазил тленното си тяло призрак,
	на скърби сцена, укор за света,
	протакан от живота дълг към гроба,
	ужасен календар от черни дни,
	безсилна да издъхнеш, отдъхни си
	на таз английска честна пръст, безчестно
	опиянена със безвинна кръв!

N	Сяда на земята.

	__КРАЛИЦА ЕЛИЗАБЕТ__
	Земя, да ми дадеше гроб, тъй както
	ми даваш място за печален отдих,
	бих скрила в тебе костите си с радост.
	По скръб кой може да се мери с нас?

N	Сяда до нея.

	__КРАЛИЦА МАРГАРИТА__ _(излиза напред)_
	Ако при скърбите е по-почтена,
	която е по-стара, отстъпете
	предимството, по старшинство, на мен;
	а ако те общуване допускат,
	то повторете своя плач след моя!
N	Сяда до тях.
N	Към кралица Елизабет.
	Син имах, Едуард — уби го Ричард;
	мъж Хенри имах — и уби го Ричард.
	Бе твоят Едуард убит от Ричард
	и брат му Ричард бе убит от Ричард.

	__ДУКЕСА ЙОРК__ _(към кралица Маргарита)_
	И моят Йорк бе Ричард — ти уби го.
	И Рътланд ти помогна да убият!

	__КРАЛИЦА МАРГАРИТА__ _(към дукеса Йорк)_
	Ти Кларънс имаше — уби го Ричард.
	Кучкарникът на твойто лоно, жено,
	роди това ужасно адско псе,
	което ще ни гони чак до смърт;
	тоз пес, зъбат, преди да е прогледнал —
	за да разкъсва агънца невинни
	и лочи тяхната детинска кръв —
	тоз зъл погубник на чадата Божи,
	тоз цар на всички земни кръвопийци,
	владетел над разплакани очи,
	да, тя роди го, твоята утроба,
	за да ни гони с адски лай до гроба!
	О, прави Боже, как благодаря ти,
	че този кръвожаден пес разкъсва
	и рожбите на майка си, така че
	и тя наред със другите да плаче.

	__ДУКЕСА ЙОРК__
	О, жено на крал Хенри, не ликувай
	над мойта скръб — над твоята аз плаках!

	__КРАЛИЦА МАРГАРИТА__
	Ще потърпиш! Аз гладна съм за мъст
	и тя пресища ме, като я виждам.
	Заради моя мъж умря мъжът ти,
	заради моя принц умряха твоят
	и мъничкият Йорк (като прибавка,
	защото те и двамата не струват
	цената на единствения мой).
	Умря и Кларънс, който мушна Едуард,
	намериха си гробове без време
	свидетелите хладни на таз драма —
	женкарят Хейстингз, Ривърз, Воън, Грей.
	Все още жив е Ричард, този мерзък
	закупчик на Лукавия, оставен,
	за да набира грешници за ада,
	но жалък край, за който не ще жали
	тук ни един, настъпва и за него.
	Земята зее, адът дъха жар,
	вопият дяволи, светци се молят
	да бъде взет оттука час по-скоро!
	О, Боже, зачеркни го от живота,
	та с глас да викна: „Кучето умря!“

	__КРАЛИЦА ЕЛИЗАБЕТ__
	Ах, ти предсказа ми, че ще те моля
	със мене да кълнеш тоз паяк тлъст,
	тоз кървав отвратителен жабок!

	__КРАЛИЦА МАРГАРИТА__
	И те нарекох тъй: „Нещастна сянка;
	подобие фалшиво на кралица,
	накичило се с моята съдба;
	примамлив пролог към трагична драма;
	злочестница, възнесена на връх,
	от който ще я тласнат подир малко;
	измама, че си туй, което си;
	щастлива майка на дечица мили,
	за гавра само; кукла, пъстро знаме,
	привличащо към себе си стрелбата;
	разкошна фирма, празен звук, мехур;
	нищожество във роля на кралица!“
	Къде сега е твоят мъж? Къде са
	децата ти? Къде са твойте братя?
	Какво ти е останало за радост?
	Кой службогонец казва, коленичил:
	„Кралице наша, да ви пази Бог!“
	Шпалирът от ласкатели къде е?
	Тълпите где са, тичащи след теб?
	Върви поред и виж какво си днес:
	бе радостна съпруга — а сега си
	вдовица бедна; бе щастлива майка —
	сега си бедна и самотна дрипа;
	бе господарка молена — сега си
	молителка сама; кралица беше —
	сега си просякиня; беше таз,
	която ми се смееше — сега си
	отрепка, на която аз се смея;
	бе тази, от която тука всички
	се плашеха — сега си таз, която
	се плаши от един; бе таз, която
	нареждаше на всички — а сега
	си таз, която никой не изслушва.
	Така божествената справедливост
	се извъртя за теб и те остави
	нещастница, богата само с памет,
	за да се мъчиш с туй, което си,
	при мисълта за туй, какво била си!
	Ти мястото отне ми, а не искаш
	да ми отнемеш част и от скръбта?
	Сега ти носиш само половина
	от тежкия хомот, но аз измъквам
	от него уморения си враг
	и ти оставям цялото му бреме.
	Кралице на нещастието, сбогом!
	Над Англия, пищяща под злодея,
	от Франция спокойно ще се смея.

	__КРАЛИЦА ЕЛИЗАБЕТ__
	Стой, майсторко на клетвите! Кажи ми
	как по-добре да прокълна врага си!

	__КРАЛИЦА МАРГАРИТА__
	Будувай нощем, през деня пости,
	сравнявай днешна скръб със прежна радост,
	децата си рисувай по-красиви,
	а техния убиец — по-ужасен,
	отколкото били са те и той.
	Увеличавайки щетата, правим
	виновника за нея по-виновен —
	това до дъно който разбере,
	се научава да кълне добре.

	__КРАЛИЦА ЕЛИЗАБЕТ__
	Но мойте думи нямат острота!

	__КРАЛИЦА МАРГАРИТА__
	Ще ги наточи брусът на скръбта.

N	Излиза.

	__ДУКЕСА ЙОРК__
	Защо покрусата е пълна с думи?

	__КРАЛИЦА ЕЛИЗАБЕТ__
	Защитнички въздушни на скръбта ни,
	застъпнички за радости измрели,
	безсилни ходатайки на надежди
	са думите ни — нека имат волност:
	във тях, макар и злото да не спират,
	сърцата облекчение намират.

	__ДУКЕСА ЙОРК__
	Добре тогаз. Езици да развържем
	и с горкия им дъх да задушим
	душителя на твойте синове,
	мой син, уви!… Тръбят, това е той!
	И не пестете острите слова!

N	С тръбен звук и барабанен бой влиза Крал Ричард, следван от Свита.

	__КРАЛ РИЧАРД__
	Кой дръзна да прегражда моя път?

	__ДУКЕСА ЙОРК__
	Оназ, която, ако в свойто ложе
	те беше задушила, би могла
	да прегради ужасния ти път
	към толкова безпримерни злодейства!

	__КРАЛИЦА ЕЛИЗАБЕТ__
	С короната ли искаш да укриеш
	това чело, което, ако беше
	закон законът в нашата страна,
	би носило клеймото за смъртта
	на притежателя на тоз венец,
	на мойте родственици и деца.
	Къде са ми чадата? Казвай, изверг!

	__ДУКЕСА ЙОРК__
	О, грозна жабо, где са брат ти Кларънс
	и малкият му Нед Плантадженет?

	__КРАЛИЦА ЕЛИЗАБЕТ__
	Къде са скъпите ми Ривърз, Грей?
	Къде е Воън?

	__ДУКЕСА ЙОРК__
			И къде е Хейстингз?

	__КРАЛ РИЧАРД__
	Тръби, тръбете! Бийте, барабани!
	Небето да не слуша тези кучки
	как лаят по помазания крал!
	Тръбете, казах!
N	Тръбен звук. Барабанен бой.
	Или ще бъдете учтиви с мен,
	или със свойте гръмки бойни звуци
	ще заглушавам женския ви крясък!

	__ДУКЕСА ЙОРК__
	Ти син ли си ми?

	__КРАЛ РИЧАРД__
			Да, благодаря
	на Бога, на баща си и на вас!

	__ДУКЕСА ЙОРК__
	Тогава изтърпи без гняв гнева ми!

	__КРАЛ РИЧАРД__
	В мен има нещичко от вас, мадам,
	което не понася звук на укор.

	__ДУКЕСА ЙОРК__
	О, дай ми да говоря!

	__КРАЛ РИЧАРД__
			Говорете!
	Но няма да ви слушам.

	__ДУКЕСА ЙОРК__
			Обещавам
	да бъда с теб учтива и любезна.

	__КРАЛ РИЧАРД__
	И кратка, мила майко! Много бързам.

	__ДУКЕСА ЙОРК__
	Премного, сине! Аз тъй дълго време
	те чаках във мъчения и бреме.

	__КРАЛ РИЧАРД__
	Но аз явих се, за да те зарадвам.

	__ДУКЕСА ЙОРК__
	О, не, яви се ти на тоя свят,
	за мен от него да направиш ад!
	В детинството си бе плачлив и опак,
	в училището — буен, див, несдържан,
	във младостта си — нагъл и опасен,
	а в мъжка зрялост — горд, лукав, жесток,
	коварно мек, по-мил, но по-зловреден.
	Спомни ми един час със тебе, който
	да ми е дал почивка и наслада!

	__КРАЛ РИЧАРД__
	Не мога, освен оня с Хъмфри, който
	ви бе поканил на обяд без мен*48…
	[*48 _„… оня с Хъмфри…“_ — намек, неизяснен от коментаторите.]
	Щом толкова съм неприятен вам,
	пуснете ме да си вървя, мадам.
	Да бият барабаните! Напред!

	__ДУКЕСА ЙОРК__
	Изслушай ме!

	__КРАЛ РИЧАРД__
			Не ми се слушат хули.

	__ДУКЕСА ЙОРК__
	Говоря ти за сетен път!

	__КРАЛ РИЧАРД__
				Добре.

	__ДУКЕСА ЙОРК__
	Или по Божа справедлива мъст
	ти няма да се върнеш от войната,
	или, измъчена от скръб и старост,
	аз тук ще свърша земния си път —
	но ние с теб не ще се видим вече;
	затуй вземи със себе си туй мое
	най-гибелно проклятие, което
	дано във боя повече тежи ти
	от всички брони, дето ще наденеш!
	Молитвите ми с твоя враг да бъдат
	и него двете мънички душици
	на малките на Едуард да пълнят
	със вяра във победата над теб!
	Ти кървав си — във кръв ще свършиш сам,
	живееш срамно — ще умреш във срам!

N	Излиза.

	__КРАЛИЦА ЕЛИЗАБЕТ__
	От нея повече причини имам
	да те кълна, но нямам толкоз дух —
	затуй „Амин!“ на думите й казвам.

	__КРАЛ РИЧАРД__
	Почакайте, мадам! Две думи само!

	__КРАЛИЦА ЕЛИЗАБЕТ__
	Аз нямам други синове за ножа,
	а дъщерите ми ще станат, Ричард,
	възнасящи молитви монахини,
	а не кралици, ронещи сълзи,
	затуй недей замисля гибелта им!

	__КРАЛ РИЧАРД__
	Елизабета е една от тях,
	а тя е мила, царствена, красива…

	__КРАЛИЦА ЕЛИЗАБЕТ__
	И трябва да умре затуй, така ли?
	О, пощади я! Ще я загрозя;
	ще покваря добрите й обноски;
	със слух, че съм изменяла на Едуард,
	ще хвърля кал по себе си и нея;
	с надежда твойта стръв да не изпита,
	ще кажа: не от него е добита.

	__КРАЛ РИЧАРД__
	Недейте хули кралския й род!

	__КРАЛИЦА ЕЛИЗАБЕТ__
	Без род да е, но да остане жива!

	__КРАЛ РИЧАРД__
	Във този род е нейният живот!

	__КРАЛИЦА ЕЛИЗАБЕТ__
	На братята й той донесе смърт!

	__КРАЛ РИЧАРД__
	Звездите им били са срещу тях!

	__КРАЛИЦА ЕЛИЗАБЕТ__
	Не, волята на някои роднини!

	__КРАЛ РИЧАРД__
	Не можем да отблъснем участта си!

	__КРАЛИЦА ЕЛИЗАБЕТ__
	Когато я държи отблъснал Бога!
	Те нямаше да бъдат на небето,
	ако не беше ти далеч от него!

	__КРАЛ РИЧАРД__
	Така говорите ми, сякаш аз
	убиец съм на бедните дечица!

	__КРАЛИЦА ЕЛИЗАБЕТ__
	Да, точно „бедни“! Бедни на живот!
	А имаха освен живота още
	подкрепа, свобода, роднини, кралство.
	Ти, чичо им, отне им всичко туй!
	Чиято и ръка да е държала
	убиващия нож, таз, таз глава
	я е насочила къде да удря
	и ножът тъп е бил, преди да бъде
	наточен о сърцето ти от камък,
	за да пирува в нежните телца
	на мойте агънца! Ако гневът ни
	не ставаше със навика по-кротък,
	не щях ушите ти с език да стигна,
	преди в очите ти да вкотвя нокти
	и — кораб без кормило и платна —
	да се разбия в скалната ти гръд!

	__КРАЛ РИЧАРД__
	Мадам, да не успея в своя поход,
	смъртта си да намеря в кървав бой,
	ако на вас и вашите не искам
	неизмеримо повече добро,
	отколкото е злото, за което
	пред вас и тях вина съм носил нявга!

	__КРАЛИЦА ЕЛИЗАБЕТ__
	А как, кажи, под тоз небесен свод
	добро за мен ще смогнеш да откриеш?

	__КРАЛ РИЧАРД__
	Издигайки децата ви, госпожо.

	__КРАЛИЦА ЕЛИЗАБЕТ__
	Навярно до дръвника?

	__КРАЛ РИЧАРД__
			Не, госпожо.
	До най-високи почести и слава!

	__КРАЛИЦА ЕЛИЗАБЕТ__
	Скръбта ми залъжи с по-ясни думи —
	да чуем: какво можеш да дадеш
	на някоя от мойте дъщери?

	__КРАЛ РИЧАРД__
	Сам себе си и с мене — всичко свое,
	така че разгневеният ви дух
	да може да удави в свойта Лета*49
	[*49 _Лета_ (мит.) — река на забравата в подземното царство на древните гърци.]
	неправдите, приписвани на мен!

	__КРАЛИЦА ЕЛИЗАБЕТ__
	Бъди по-кратък, да не би тоз увод
	за добрината ти да се окаже
	по-дълготраен от самата нея!

	__КРАЛ РИЧАРД__
	Добре тогаз! Обичам дъщеря ви!

	__КРАЛИЦА ЕЛИЗАБЕТ__
	О, вярвам!

	__КРАЛ РИЧАРД__
		В какъв смисъл?

	__КРАЛИЦА ЕЛИЗАБЕТ__
				В тоз, че също
	обичаше и братята й тъй.
	И аз благодаря ти за това.

	__КРАЛ РИЧАРД__
	Недейте извращава мойте думи.
	Обичам дъщеря ви и желая
	да й даря английската корона.

	__КРАЛИЦА ЕЛИЗАБЕТ__
	И кой ще бъде кралят й?

	__КРАЛ РИЧАРД__
				Тоз, който
	направи я кралица.

	__КРАЛИЦА ЕЛИЗАБЕТ__
			Ти?

	__КРАЛ РИЧАРД__
				Да, аз.
	Какво ще кажете?

	__КРАЛИЦА ЕЛИЗАБЕТ__
			Нима могъл би
	да я ухажваш?

	__КРАЛ РИЧАРД__
			Да, ако получа
	съвет от вас, която най-добре
	сте запозната с нейния характер.

	__КРАЛИЦА ЕЛИЗАБЕТ__
	И ще го следваш?

	__КРАЛ РИЧАРД__
			Да, от все сърце!

	__КРАЛИЦА ЕЛИЗАБЕТ__
	Тогава изпрати по този, който
	убил е братята й, две сърца
	със имената „Едуард“ и „Йорк“.
	Заплаче ли, тъй както на баща ти
	услужи Маргарита след смъртта
	на брат ти Рътланд, услужи й с кърпа,
	за да избърше сълзите си с нея,
	като й кажеш, че е натопена
	в кръвта на малолетните й братя.
	Ако от всичко туй не те обикне,
	прати й във писмо подробен списък
	на свойте подвизи: пиши й как си
	погубил милите й чичо Кларънс
	и вуйчо Ривърз, да, и как във рая
	заради нея си изпратил Ана,
	любимата й леля.

	__КРАЛ РИЧАРД__
			Вий, госпожо,
	ми се надсмивате. Не ще спечеля
	тъй нейното сърце.

	__КРАЛИЦА ЕЛИЗАБЕТ__
			Друг начин няма,
	освен ако, взел облик чужд, престанеш
	да бъдеш Ричард, сторил всичко туй!

	__КРАЛ РИЧАРД__
	Кажете й тогаз, че съм го сторил,
	за да добия нейната любов!

	__КРАЛИЦА ЕЛИЗАБЕТ__
	Тогаз ще те намрази непременно,
	задето с кръв си искал да я купиш!

	__КРАЛ РИЧАРД__
	Направеното мъчно се зачерква.
	Ний вършим необмислени дела,
	а сетне се разкайваме горчиво.
	Ако отнел съм трона от сина ви,
	на дъщеря ви ще го дам в отплата.
	Ако убил съм вашето потомство,
	ще сторя дъщеря ви да зачене
	филиз от мене върху ваша кръв.
	Във обичта е званието „баба“
	наравно с жажданата титла „майка“
	и внучетата са като чадата,
	с едно стъпало само по-надолу,
	еднакви с тях по вещество, по кръв,
	по мъките за тях, като изключим
	едничка нощ на мъки за оназ,
	която пък измъчила е вас.
	На младост са ви пречели децата,
	а внуците ще пълнят старостта ви.
	Загубихте син-крал, но срещу туй
	ще ви платя със дъщеря-кралица.
	Не мога да ви възмездя напълно,
	ала каквото мога, ще направя:
	синът ви Дорсет, обладан от страх,
	сега, печален, влачи крак в чужбина —
	тоз брак щастлив ще го възвърне тука
	за повишение и горди титли
	и кралят, който взел е дъщеря ви,
	по свойски ще му вика „драги братко“;
	отново ще сте майка вий на крал
	и всичко разрушено ще ви бъде
	възстановено с по-голям разкош.
	Да, светли дни откриват се пред нас!
	Потоците сълзи, от вас пролети,
	ще ви се върнат в нанизи от перли
	и лихвата им ще ви донесе
	печалба многократна от усмивки.
	Върви при дъщеря си, тръгвай, майко,
	със свойта опитност пръсни свена
	на скромната й младост, подготви я
	за пламенните думи на жениха,
	пални във нежната й гръд пламтежа
	към златното величие, кажи й
	за радостта на брачните наслади;
	и щом ръката ми накаже бунта
	на тоя смешен глупчо Бъкингам,
	венчан със слава, ще я поведа
	към своето легло на победител,
	за да изслуша в него повестта
	за подвизите ми и отпразнува
	триумфа си на цезарка над цезар!

	__КРАЛИЦА ЕЛИЗАБЕТ__
	А как по-точно да те назова?
	Да кажа ли, че братът на баща й
	желае да я вземе за жена?
	Или да кажа „чичо ти“? Или
	„убиецът на скъпите ти братя“?
	С коя от тези титли ти могъл би
	пред Бог, закон, любов и чест да станеш
	по-приемлив за нежния й слух?

	__КРАЛ РИЧАРД__
	Кажи й, че тоз брак ще значи мир!

	__КРАЛИЦА ЕЛИЗАБЕТ__
	Мир, който тя ще плаща с вечни битки!

	__КРАЛ РИЧАРД__
	Кажи й, че сам кралят й я моли!

	__КРАЛИЦА ЕЛИЗАБЕТ__
	Да стори грях пред Краля на кралете?

	__КРАЛ РИЧАРД__
	Кажи й, че я чака кралска титла!

	__КРАЛИЦА ЕЛИЗАБЕТ__
	Та като майка си да я проклина!

	__КРАЛ РИЧАРД__
	Кажи й, че докрай ще я обичам!

	__КРАЛИЦА ЕЛИЗАБЕТ__
	Но докога ще трай това „докрай“?

	__КРАЛ РИЧАРД__
	Додето сладкият живот е в нея!

	__КРАЛИЦА ЕЛИЗАБЕТ__
	А докога ще трае тоз живот?

	__КРАЛ РИЧАРД__
	Додето дължина даде му Господ!

	__КРАЛИЦА ЕЛИЗАБЕТ__
	Или додето съкрати го Ричард?

	__КРАЛ РИЧАРД__
	Кажи й, че ще има крал за роб!

	__КРАЛИЦА ЕЛИЗАБЕТ__
	На суетата тя не е робиня!

	__КРАЛ РИЧАРД__
	Тогаз хвали ме по-красноречиво!

	__КРАЛИЦА ЕЛИЗАБЕТ__
	Речта, когато честна е, е проста!

	__КРАЛ РИЧАРД__
	Тогаз излей й просто мойте чувства!

	__КРАЛИЦА ЕЛИЗАБЕТ__
	Лъжа и Простота не са сестрици!

	__КРАЛ РИЧАРД__
	Изравяш разни плитки поговорки!

	__КРАЛИЦА ЕЛИЗАБЕТ__
	А ти копаеш гробове дълбоки!

	__КРАЛ РИЧАРД__
	И докога ще дърпаш тази струна?

	__КРАЛИЦА ЕЛИЗАБЕТ__
	Дорде сърдечните ми струни траят!

	__КРАЛ РИЧАРД__
	Кълна се в своя трон, във свети Георги,
	във Ордена на кралската жартиера!…

	__КРАЛИЦА ЕЛИЗАБЕТ__
	Откраднат… поруган… опозорен…

	__КРАЛ РИЧАРД__
	Кълна се…

	__КРАЛИЦА ЕЛИЗАБЕТ__
			Във какво ще се кълнеш?
	Ти взе престола, без да бъде твой.
	Патрона си безсрамно оскверни,
	захвърли своя орден във калта.
	За да ти вярвам, закълни се в нещо,
	от теб ненакърнено досега!

	__КРАЛ РИЧАРД__
	Във себе си…

	__КРАЛИЦА ЕЛИЗАБЕТ__
			Ти сам си навреди!

	__КРАЛ РИЧАРД__
	Във тоя свят…

	__КРАЛИЦА ЕЛИЗАБЕТ__
			От теб претъпкан с мъки!

	__КРАЛ РИЧАРД__
	В смъртта на Йорк…

	__КРАЛИЦА ЕЛИЗАБЕТ__
			Чиято чест изкаля!

	__КРАЛ РИЧАРД__
	Във Господа…

	__КРАЛИЦА ЕЛИЗАБЕТ__
			Ти него най обиди!
	Ако се беше побоял от него,
	тоз златен кръг, обрамчил твойто чело,
	красял би челото на моя син
	и щяха да са живи двата принца,
	които ти, потъпкал свойта клетва,
	изпрати, милите, да спят в земята
	един до друг, за червеите плячка.
	Кълни се в друго!

	__КРАЛ РИЧАРД__
			В бъдещите дни!

	__КРАЛИЦА ЕЛИЗАБЕТ__
	И тях чрез миналите ти почерни!
	Аз имам още дълго да оплаквам
	неправдите, които си ми сторил;
	децата на убитите от теб
	ще имат тъжна, безнадзорна младост;
	бащите на убитите деца
	ще имат зарад теб безлиста старост.
	Не се кълни във бъдното, защото
	ти в скръб го потопи, преди да дойде!

	__КРАЛ РИЧАРД__
	Ако не се разкайвам и не искам
	да излича греха си, несполука
	да ме постигне в битките с врага!
	Да се разсипя сам, съдба и Бог
	да ми препречат пътя към успеха,
	да нямам денем радост, нощем — сън;
	враждебни да са светлите планети
	към моите дела, ако не храня
	любов най-чиста, преданост най-свята
	към твоята прекрасна дъщеря!
	Тя носи мойто щастие и твойто;
	без нея ще последват за нас двама,
	за Англия, за хиляди души
	на честни християни сълзи, мъки,
	разруха, разорение и гибел!
	Туй всичко ний не можем да избегнем,
	туй всичко ние няма да избегнем
	освен чрез тоя брак! И затова,
	о, майко — нека тъй да те наричам! —
	бъди защитница на мойта обич
	пред строгия й съд и опиши й
	какъв ще бъда, не какъв съм бил,
	с какво във бъдеще ще я заслужа,
	а не какво заслужил съм пред нея;
	изтъквай интереси и държава
	и не бъди в голямото дребнава!

	__КРАЛИЦА ЕЛИЗАБЕТ__
	Да дам на дявола да ме подмами?

	__КРАЛ РИЧАРД__
	Да, ако мами те добро да вършиш!

	__КРАЛИЦА ЕЛИЗАБЕТ__
	Да изменя на майчината болка?

	__КРАЛ РИЧАРД__
	Да, ако тя те тласка против теб!

	__КРАЛИЦА ЕЛИЗАБЕТ__
	Но ти погуби мойте синове!

	__КРАЛ РИЧАРД__
	И в лоното на твойта дъщеря —
	гнездо на Феникс*50 — ще ги погреба,
	[*50 _Феникс_ — приказна птица, съществуваща „в единствен екземпляр“, която, щом бивала заплашена от смъртта, се самоизгаряла и възкръсвала от пепелта.]
	за да възкръснат там за твоя радост!

	__КРАЛИЦА ЕЛИЗАБЕТ__
	Във твоя полза да я убеждавам?

	__КРАЛ РИЧАРД__
	За да се видиш пак щастлива майка!

	__КРАЛИЦА ЕЛИЗАБЕТ__
	Съгласна съм. Пиши ми и ще знаеш
	дали съм я склонила, или не.

	__КРАЛ РИЧАРД__
	Предай й любовта ми! И доскоро!
N	Кралица Елизабет излиза.
	Безволева и плиткоумна патка!
N	Влизат Ратклиф и — след него — Кейтсби.
	Какви са новините?

	__РАТКЛИФ__
			Мощен флот
	се е явил край западния бряг;
	към него трупат се тълпи от ваши
	съмнителни приятели, несклонни
	и невъоръжени за отпор.
	Говори се, че водел флота Ричмонд;
	той легнал е на дрейф и очевидно
	очаква Бъкингам да го посрещне.

	__КРАЛ РИЧАРД__
	Бърз пратеник към Норфъкския дук!
	Ти, Ратклиф!… Или Кейтсби! Где е той?

	__КЕЙТСБИ__
	На вашите услуги, господарю!

	__КРАЛ РИЧАРД__
	Към дука, бързо!

	__КЕЙТСБИ__
	Тръгвам, господарю!

	__КРАЛ РИЧАРД__ _(към Ратклиф)_
	А ти лети във Солзбъри*51! Когато
	[*51 _Солзбъри_ — град в графство Уилтшир — Южна Англия.]
	пристигнеш там…
N	Към Кейтсби.
			Защо стоиш, дръвник?

	__КЕЙТСБИ__
	Очаквам, господарю, да узная
	какво да съобщя от вас на дука.

	__КРАЛ РИЧАРД__
	Да, прав си Кейтсби! Съобщи му бързо
	да събере войска, каквато може,
	и да ме срещне в Солзбъри!

	__КЕЙТСБИ__
				Разбрано!

	__РАТКЛИФ__
	А аз във Солзбъри какво да правя?

	__КРАЛ РИЧАРД__
	Защо ще ходиш преди мене там?

	__РАТКЛИФ__
	Вий сам ми заповядахте така!

	__КРАЛ РИЧАРД__
	Размислих.
N	Влиза Станли.
			Е, какви са новините?

	__СТАНЛИ__
	Не тъй добри, че да се слушат с радост,
	не лоши тъй, че да се казват с трепет.

	__КРАЛ РИЧАРД__
	Ха, гатанки! „Ни лоши, ни добри!“
	Защо заобикаляш толкоз, мили,
	когато можеш да вървиш направо?
	Каква е новината ти те питам!

	__СТАНЛИ__
	Граф Ричмонд е излязъл във морето.

	__КРАЛ РИЧАРД__
	Да се удави в него! Какво иска
	тоз бледокръв*52 беглец?
	[*52 _„… бледокръв…“_ — тоест страхлив.]

	__СТАНЛИ__
				Не знам, кралю,
	но предполагам…

	__КРАЛ РИЧАРД__
			Казвай, да го чуем!

	__СТАНЛИ__
	Навярно Дорсет, Бъкингам и Мортън
	са го подсторили насам да тръгне,
	за да поиска кралската корона.

	__КРАЛ РИЧАРД__
	Нима е празен тронът, мечът — слаб,
	издъхнал — кралят, Англия — без власт?
	Кой жив наследник има още Йорк
	освен мен, Ричард? И кой друг могъл би
	освен наследника на Йорк да бъде
	глава на Англия? А щом е тъй,
	защо е тръгнал Ричмонд по морето?

	__СТАНЛИ__
	Освен това не мога, господарю,
	да предположа друго.

	__КРАЛ РИЧАРД__
			Значи тъй:
	освен че уелсецът пристига тука,
	за да ви стане господар, ти друго
	не предполагаш? Аз пък предполагам,
	че си готов да полетиш към него!

	__СТАНЛИ__
	Не, господарю! Вярвайте във мен!

	__КРАЛ РИЧАРД__
	Къде тогаз са твоите васали
	със свойте войски да го отблъснат?
	На запад може би, за да помогнат
	на гостите да слязат на брега?

	__СТАНЛИ__
	Не, те са верни вам, но са на север.

	__КРАЛ РИЧАРД__
	Студена вярност. И защо на север,
	когато кралят иска ги на запад?

	__СТАНЛИ__
	Не сте им заповядали, кралю.
	Издайте заповед и аз веднага
	ще ги сбера и ще ги доведа
	където и когато са ви нужни!

	__КРАЛ РИЧАРД__
	Или ще се прехвърлиш с тях към Ричмонд.
	Но няма да го бъде!

	__СТАНЛИ__
			Господарю,
	без повод вий не вярвате във мен.
	Не съм изменял и не ще изменям!

	__КРАЛ РИЧАРД__
	Тогаз върви и подтегни войските!
	Но твоят Джордж при мене ще остане.
	Бъди ми верен, ако не желаеш
	да пратиш своя син на вярна смърт.

	__СТАНЛИ__
	Постъпвайте със него, сър, тъй както
	баща му ще заслужи!

N	Излиза.
N	Влиза Първи пратеник.

	__ПЪРВИ ПРАТЕНИК__
	Велики господарю, в Девъншир*53 —
	[*53 _Девъншир_ — графство в Югозападна Англия.]
	узнах със сигурност — сър Едуард Къртни
	и брат му, Ексетърският епископ,
	във сговор със мнозина други още
	са вдигнали метеж и стягат сили!

N	Влиза Втори пратеник.

	__ВТОРИ ПРАТЕНИК__
	Във Кент*54, кралю, Гилфордовци са дали
	[*54 _Кент_ — графство в Югоизточна Англия.]
	сигнал за бунт и в тяхната войска
	се вливат всеки час все нови сили!

N	Влиза Трети пратеник.

	__ТРЕТИ ПРАТЕНИК__
	Могъщи господарю, Бъкингам…

	__КРАЛ РИЧАРД__
	Вън, бухали! Надгробни песни само!
	На, дръж, додето дойдеш с други вести!

N	Удря го.

	__ТРЕТИ ПРАТЕНИК__
	Вестта, която нося ви, кралю,
	е таз, че вследствие на изобилни
	прииждания речни и порои
	войските, водени от Бъкингам,
	са се разпръснали и той самият,
	загубил връзка с тях, сега се скита
	незнайно где.

	__КРАЛ РИЧАРД__
			Прощавай, верни друже!
	Дръж туй да си лекуваш синината!
	Дали дошло е някому наум
	да обяви награда за тоз, който
	ни доведе изменника?

	__ТРЕТИ ПРАТЕНИК__
			Да, сър.
	Наградата е вече обявена.

N	Влиза Четвърти пратеник.

	__ЧЕТВЪРТИ ПРАТЕНИК__
	Сър Томас Лоуъл и маркизът Дорсет
	във Йоркшир*55 са се вдигнали на бунт,
	[*55 _Йоркшир_ — голямо графство в Североизточна Англия.]
	ваше величество! Но във замяна
	аз нося ви освен това вестта,
	че флотът на бретонците бил пръснат
	от ненадейна буря. Ричмонд стигнал
	брега на Дорсетшир*56 и пратил лодка
	[*56 _Дорсетшир_ — графство в Южна Англия, на Ламанша.]
	да пита дали тези на брега
	ще му помогнат; отговорът бил,
	че са поддръжници на Бъкингам,
	но той не им повярвам, вдигнал котва
	и си поел обратно към дома.

	__КРАЛ РИЧАРД__
	Напред, напред! И тъй сме във готовност —
	понеже няма външни врагове,
	да смажем таз бунтовническа сган!

N	Влиза Кейтсби.

	__КЕЙТСБИ__
	Кралю, дук Бъкингам е заловен!
	Това е най-доброто. Туй, че Ричмонд
	стоварил е войската си при Милфорд*57,
	[*57 _Милфорд_ — пристанище на южния бряг на Англия.]
	е по-прохладна вест, но нея също
	съм длъжен да предам на ваша светлост.

	__КРАЛ РИЧАРД__
	Към Солзбъри! Додето тука бъбрим,
	една голяма битка би могла
	да промени два пъти своя изход!
	Да каже някой Бъкингам да бъде
	докаран в Солзбъри! И тъй, след мен!

N	Тръбен звук. Излизат.


>>	Пета сцена

N	В дома на Станли.
N	Влизат Станли и Отец Кристофър Ърсуик.

	__СТАНЛИ__
	Сър Кристофър, кажете на граф Ричмонд,
	че син ми Джордж е задържан заложник
	във хлева на свирепия шопар.
	Въстана ли, главата му ще хвръкне.
	Страхът от туй ми пречи да помогна
	на делото. Предайте му привет
	и нека знае, че от все сърце
	кралицата съгласие е дала
	за неговата сватба с дъщеря й
	Елизабет. Ала кажете, сър,
	къде сега е царственият Ричмонд?

	__ОТЕЦ КРИСТОФЪР__
	Във Пембрук или Харфордуест, във Уелс*58.
	[*58 _Уелс_ — планинска област в Западна Англия.]

	__СТАНЛИ__
	Кои по-знатни рицари са с него?

	__ОТЕЦ КРИСТОФЪР__
	Сър Уолтър Хърбърт, знаменит боец,
	сър Джилбърт Талбог и сър Уилям Станли,
	прославените Оксфорд, Пембрук, Блънт
	и Райс ъп Томас начело на свойта
	дружина храбреци; освен това
	мнозина още със известно име.
	И те ще се окажат скоро тук,
	ако не бъдат спрени с бой по пътя.

	__СТАНЛИ__
	Добре. Върви при своя господар!
	Целувам му ръката. Туй писмо
	му казва всичко.
N	Дава му писмо.
			И на добър път!

N	Излизат.


>	Пето действие
>>	Първа сцена

N	Открито място в Солзбъри.
N	Влиза Бъкингам, воден на екзекуция от Шериф и Стражи с алебарди.

	__БЪКИНГАМ__
	Не иска ли да ме изслуша кралят?

	__ШЕРИФЪТ__
	Не иска. Примирете се, милорд!

	__БЪКИНГАМ__
	О, благи Хенри, о, невръстни Едуард,
	о, малки принцове, о Хейстингз, Ривърз,
	о, Воън, Грей, о, всички вий, които
	без съд погуби черната неправда,
	ако сърдитите ви духове
	през облаците в този миг надничат,
	надсмейте се, доволни над смъртта ми!…
	Задушница е днес, нали?

	__ШЕРИФЪТ__
				Да, сър.

	__БЪКИНГАМ__
	Задушница Тогаз ще е денят
	на праведния съд за мойта плът.
	Тоз черен ден за мене да настъпи
	си пожелах, когато крал бе Едуард,
	ако не бъда предан към жена му,
	чадата му и нейните роднини.
	Тоз ден докарах си, когато казах,
	че си желая, ако изменя им,
	да падна от измяната на оня,
	комуто доверявал съм най-много.
	На таз Задушница с душа във ужас
	аз плащам за извършеното зло.
	Всевиждащият, към когото нявга
	отправих аз престорена молба,
	за думата ме хвана и със нея
	сега наказва моята измяна.
	Да, Бог, извърнал китките на злите,
	насочва меча им към тях самите.
	Над мене Маргаритината клетва
	сега се струпва — помня как ни каза:
	„Когато ти разкъса той сърцето,
	спомни си мойте думи и кажи:
	Пророчица излезе Маргарита!“
	Водете ме главата си да дам.
	Да бъде зло за зло и срам — за срам!

N	Излизат.


>>	Втора сцена

N	Лагер край Тамуърт*59.
	[*59 _Тамуърт_ — местност в Централна Англия.]
N	Влизат — с барабани и знамена — Ричмонд, Оксфорд, Блънт, Хърбърт и други.

	__РИЧМОНД__
	Побратими по меч, другари верни,
	отхвърлили тиранския хомот,
	до този миг не срещайки отпор,
	достигнахме сърцето на страната,
	а тук получих от баща си Станли
	писмо със вести, вдъхващи ни смелост.
	Глиганът узурпатор, който, бесен,
	разсипва вашите лозя и ниви,
	като помия лочи топла кръв
	и хрупа лаком вашите тела,
	е разположил своите войски
	край Лестър*60, в центъра на този остров.
	[*60 _Лестър_ — графство и град в Централна Англия.]
	Дотам от Тамуърт, гдето сме сега,
	дели ни само ден войнишка крачка.
	Със Божието име да вървим,
	за да пожънем радостния мир
	във кървавия изпит на войната!

	__ОКСФОРД__
	У всеки наш хиляда души жаждат
	да се сразят със злобния убиец!

	__ХЪРБЪРТ__
	Приятелите му — не се съмнявам —
	ще се обърнат и ще тръгнат с нас!

	__БЛЪНТ__
	Приятелството в тях е само страх —
	при пръв удобен случай ще се пръснат!

	__РИЧМОНД__
	Тогаз напред с надежда бързокрила!
	Небето висше да ни дава сила!
	Когато честно дело е избрал,
	Бог става кралят, а войникът — крал!

N	Излизат.


>>	Трета сцена

N	Полето край Босуърт*61.
	[*61 _Босуърт_ — местност в Централна Англия. Босуъртската битка (1485) положила край на войната на двете рози и установила на трона династията на Тюдорите.]
N	Влизат, въоръжени, Крал Ричард, Норфък, Ратклиф, Съри и Войници.

	__КРАЛ РИЧАРД__
	Удобно е това поле край Босуърт.
	На него ще разгънем своя лагер.
	Защо сте мрачен, Съри?

	__СЪРИ__
			Тъй изглеждам.
	Духът ми е по-весел, господарю.

	__КРАЛ РИЧАРД__
	Лорд Норфък!

	__НОРФЪК__
			Господарю?

	__КРАЛ РИЧАРД__
				Как си мислиш,
	ще падне здрава бъхтаница, а?

	__НОРФЪК__
	Ний — тях, те — нас, могъщи господарю…

	__КРАЛ РИЧАРД__
	Да се разпъне шатрата ми! Тука
	ще спя таз нощ…
N	Войници разгъват в единия край на сцената кралската палатка.
			А утрешната — где?
	Но все едно! Узнахте ли числото
	на долните изменници?

	__НОРФЪК__
				Да, сър.
	От шест до седем хиляди най-много.

	__КРАЛ РИЧАРД__
	По брой ги превишаваме трикратно,
	а името на краля освен туй
	само по себе си е страшна сила,
	пък то им липсва… Шатрата по-бързо!
	Сега да вземем неколцина с опит
	и да огледаме добре полето.
	Да бъде дисциплината най-строга
	и строят на войската — проверен,
	че утре ни очаква жарък ден!

N	Излизат.
N	Влизат, от една страна, Ричмонд, Брандън, Оксфорд, Дорсет, Хърбърт и Блънт. Войници разпъват палатката на военачалника.

	__РИЧМОНД__
	На запад със пламтящата следа
	на своя впряг отруденото слънце
	ни предвещава светъл ден за утре.
	Сър Уилям Брандън, назначавам вас
	за кралски знаменосец… Донесете
	хартия и мастило в мойта шатра,
	за да направя плана си за боя,
	да уточня позиция за всеки
	и разделя оскъдните си сили
	на равностойни части! Вие, Оксфорд,
	вий, Брандън, и вий, Хърбърт, останете!
	Граф Пембрук е при своите войници —
	Блънт, лека нощ от мен му пожелайте
	и помолете го да ме потърси
	тук, в шатрата ми, утре рано в два.
	И още нещо: знаете ли где
	е разположен полкът на лорд Станли?

	__БЛЪНТ__
	Ако не съм объркал знамената —
	а убеден съм, че не съм го сторил, —
	поне на половина миля южно
	от челото на кралската войска.

	__РИЧМОНД__
	Дали могъл би да му отнесеш,
	без туй да те излага на опасност,
	тез два-три реда от голяма важност?

	__БЛЪНТ__
	Заклевам се, че той ще ги получи!
	Желая ви спокоен сън таз нощ.

	__РИЧМОНД__
	Благодаря ти, Блънт.
N	Блънт излиза.
			Да влезем вътре,
	за да обсъдим утрешния бой.
	Навън е вече влажно и студено.

N	Оттегля се в палатката си заедно с останалите.
N	Влиза отново — от другата страна, към своята палатка — Крал Ричард, следван от Ратклиф, Норфък и Кейтсби.

	__КРАЛ РИЧАРД__
	… А колко е часът?

	__КЕЙТСБИ__
			Към девет, сър,
	и време за вечеря.

	__КРАЛ РИЧАРД__
			Не съм гладен.
	Да донесат мастило и хартия!
	Дали ми е поправен лицебранът?
	Доспехите ми в шатрата ли са?

	__КЕЙТСБИ__
	Да, всичко е в изправност, господарю.

	__КРАЛ РИЧАРД__
	За часовите погрижи се, Норфък,
	и гледай да избираш верни хора.

	__НОРФЪК__
	Отивам, сър.

	__КРАЛ РИЧАРД__
			И рано сутринта
	със чучулигата бъди на крак.

	__НОРФЪК__
	Ще бъда, господарю.

N	Излиза.

	__КРАЛ РИЧАРД__
			Кейтсби!

	__КЕЙТСБИ__
				Да, сър?

	__КРАЛ РИЧАРД__
	Прати човек да съобщи на Станли,
	че ако утре с първия светлик
	войските си не вдигне, син му Джордж
	ще падне в тъмнината на смъртта.
N	Кейтсби излиза.
	Да ми налеят вино! Дайте свещ!
	Да оседлаят белия ми Съри!
	И копията ми да бъдат здрави,
	но не и много тежки… Ратклиф!

	__РАТКЛИФ__
				Сър?

	__КРАЛ РИЧАРД__
	Видя ли мрачния Нортъмбърланд?

	__РАТКЛИФ__
	Те двамата с граф Съри днес по здрач
	обходиха войската, полк след полк,
	за да повдигнат бойния й дух.

	__КРАЛ РИЧАРД__
	Отлично! Донесете кана вино!
	Не чувствувам в духа и в мисълта си
	привичните им веселост и бодрост.
N	Донасят вино.
	Сложете го! Донесоха ли тука
	нещата ми за писане?

	__РАТКЛИФ__
				Да, сър.

	__КРАЛ РИЧАРД__
	Сложете постове!… Върви си, Ратклиф,
	а в полунощ ела да ми помогнеш
	да облека доспехите си! Тръгвай!
N	Ратклиф излиза. Крал Ричард заспива.
N	Влизат — от една страна — в палатката на Ричмонд Станли и други благородници.

	__СТАНЛИ__
	Победа да венчае твоя шлем!

	__РИЧМОНД__
	Каквато радост може да предложи
	таз черна нощ на морното ти тяло,
	да бъде твоя, татко! Разкажи
	добре ли е любимата ми майка?

	__СТАНЛИ__
	Тя моли се за теб и ти изпраща
	по мене своята благословия.
	Но толкова за туй. Нощта изтича
	и дрезгав лъч бразди на изток мрака.
	Накратко, тъй като часът налага
	да бъдем кратки: стягай се за бой
	таз сутрин още и предостави
	съдбата си на съдника Война,
	нанасящ рани и раздаващ смърт!
	Аз някак си ще гледам да намеря
	удобен случай, за да ти помогна
	във тоз опасен сблъсък, но не мога
	да взема явно твоята страна,
	защото инак брат ти Джордж ще бъде
	посечен пред очите на баща си.
	Прощавай, синко! Липсата на време
	и страшната опасност съкращават
	проявите на обич и любезност,
	естествени за сродници, които
	били са толкоз дълго разделени.
	Дай Боже, и за тях да дойде време!
	Прощавай пак, желая ти успех!

	__РИЧМОНД__
	Да бъде върнат в полка му с охрана,
	пък аз ще се помъча да подремна,
	за да не би оловеният сън
	да ме потисне към земята утре,
	когато ще е нужно да летя.
	Приятели, събратя, лека нощ!
N	Излизат всички освен него.
	Ти, чийто воин считам се, бъди
	доброжелателен към мойте хора!
	Вложи в ръцете им убийствен меч,
	за да крушат със всеразсичащ удар
	и най-добрите шлемове на тези,
	които бранят злия узурпатор!
	Чрез нас въздай възмездието Свое,
	за да Те слави нашата победа!
	На Тебе поверявам, Справедливи,
	душата си, преди да съм затворил
	прозорците на своите очи!
	Пази ме, Боже, в бдение и в сън!

N	Заспива. Влиза Духът на принц Едуард, син на Хенри VI.

	__ДУХЪТ НА ПРИНЦ ЕДУАРД__ _(към Ричард)_
	На твоята душа ще тегна утре!
	Спомни си как ме мушна — в росна младост —
	при Тюксбъри! Отчай се и умри!…
N	Към Ричмонд.
	Бъди безстрашен, Ричмонд! Редом с теб са
	душите на избитите князе!
	Принц Едуард, синът на Хенри, с теб е!

N	Излиза.
N	Влиза Духът на Хенри VI.

	__ДУХЪТ НА ХЕНРИ VI__ _(към Ричард)_
	Когато смъртен бях, ти, звяр, надупчи
	свещеното ми тяло. Припомни си
	за Тауър и за мене! Хенри Шести
	ти казва с гняв: отчай се и умри!…
N	Към Ричмонд.
	Надвий го ти, защото благ и свят си!
	Тоз, който ти предрече кралска титла,
	говори ти: живей и преуспявай!

N	Излиза.
N	Влиза Духът на Кларънс.

	__ДУХЪТ НА КЛАРЪНС__ _(към Ричард)_
	На твоята душа ще тегна утре!
	За Кларънс, изверго, когото ти
	принуди да препие*62, припомни си
	[*62 _„… принуди да препие…“_ — намек за удавянето на Кларънс в бъчвата с вино.]
	и в битката размахвай утре тъп,
	безвреден меч! Отчай се и умри!…
N	Към Ричмонд.
	За тебе, млади Ланкастър, се молят
	онеправданите чада на Йорк.
	От ангели закрилян, преуспявай!

N	Излиза.
N	Влизат Духовете на Ривърз, Грей и Воън.

	__ДУХЪТ НА РИВЪРЗ__ _(към Ричард)_
	На твоята душа ще тегне утре
	обезглавеният във „Пъмфрет“ Ривърз.
	Помни за мен! Отчай се и умри!

	__ДУХЪТ НА ГРЕЙ__ _(към Ричард)_
	Помни за Грей! Отчай се и умри!

	__ДУХЪТ НА ВОЪН__ _(към Ричард)_
	Припомнил Воън, копие пусни
	във смъртен страх! Отчай се и умри!…

	__ТРИТЕ ДУХА__ _(към Ричмонд)_
	Помни, че злото, сторено на нас,
	помага ти! Стани и побеждавай!

N	Излизат.
N	Влиза Духът на Хейстингз.

	__ДУХЪТ НА ХЕЙСТИНГЗ__ _(към Ричард)_
	Кървясал, с гузна съвест, събуди се
	и спомнил Хейстингз, загини безславно
	във битката! Отчай се и умри!…
N	Към Ричмонд.
	Ти чист си. С бодър дух се събуди,
	за Англия влез в бой и победи!

N	Излиза.
N	Влизат Духовете на синовете на Едуард.

	__ДУХОВЕТЕ НА СИНОВЕТЕ__ _(към Ричард)_
	За свойте племенници удушени
	спомни си, Ричард; със оловна тежест
	ще легнем ний на твоето сърце,
	за да погинеш във позор и срам,
	престъпнико! Отчай се и умри!…
N	Към Ричмонд.
	Ти, Ричмонд, от укрепващ сън стани —
	глигански зъб не ще те нарани!
	Злочестите наследници на Едуард
	вещаят ти потомство от крале!

N	Излизат.
N	Влиза Духът на Ана.

	__ДУХЪТ НА АНА__ _(към Ричард)_
	Жена ти Ана, Ричард, сън спокоен
	до тебе не видяла, сега твоя
	сън пълни с ужаси. За мен спомни си
	и в утрешната битка изтърви
	безсилен меч! Отчай се и умри!…
N	Към Ричмонд.
	Душа спокойна, спи спокоен сън
	и знай, че утре в сблъсъка свиреп
	жената на врага ти ще е с теб!

N	Излиза.
N	Влиза Духът на Бъкингам.

	__ДУХЪТ НА БЪКИНГАМ__ _(към Ричард)_
	Аз, пръв помогнал ти да станеш крал,
	узнах последен твоето коварство.
	Спомни си в битката за Бъкингам
	и трепери, обзет от страх и гузност!
	Сънувай ужаси и кръвнини
	и с дух без мощ, отчаян, загини!
N	Към Ричмонд.
	Да ти помогна исках и умрях,
	но ти бъди спокоен и без страх —
	на Ричмонд ще помогне Божа рат,
	а Ричард ще се срине в смърт и ад!

N	Излиза.
N	Ричард се събужда.

	__РИЧАРД__
	Друг кон ми дайте! Губя кръв! Превръзка!
	Помилуй, Боже!… Тихо! Сън било е!
	Ах, как притискаш ме, страхлива съвест!
	Свещта синее*63. Мъртва полунощ е.
	[*63 _„… свещта синее…“_ — според поверието огънят добивал син цвят в присъствието на духове.]
	Треперя цял и цял съм в хладна пот.
	А от кого се плаша? Няма никой!
	От себе си? Та аз съм аз! А Ричард
	обича Ричарда, нали така?
	Дали убийци няма тук наблизо?
	Да, има — аз самият съм убиец!
	Да бягам! От какво? От свойта мъст?
	Мъст над кого? Над себе си? Уви,
	аз се обичам! За какво? За нещо
	добро, което сам съм си извършил?
	О, не! По-скоро мразя се, уви,
	за хиляди извършени злини!
	Да, аз злодей съм! Лъжа! Не, не съм!
	Хвали се сам, глупако! Хей, глупако,
	недей да се ласкаеш! Съвестта ми
	дарена е със хиляди езици
	и всеки поотделно ме нарича:
	„Злодей, злодей!“ Клетвопрестъпник? Да!
	Клетвопрестъпник в най-висока степен!
	Убиец? Да! Във най-ужасна степен!
	Да, грях до грях, във най-различна степен
	се трупат пред съда, крещят: „Виновен!“
	Ще се отчая! Нямам на света
	едничко същество да ме обича
	и никой зарад мен не ще заплаче —
	защо да плаче друг, щом аз самият
	към себе си не чувствам капка жал?
	Видях насън как всичките ми жертви
	се изредиха в мойта шатра — ужас! —
	да ме заплашват със разплата утре!

N	Влиза Ратклиф.

	__РАТКЛИФ__
	Милорд! Милорд!

	__КРАЛ РИЧАРД__
			По дяволите, кой е?

	__РАТКЛИФ__
	Ратклиф, милорд. Във селото петлите
	за втори път приветстваха зората.
	Приятелите ви отдавна вече
	са станали и закопчават брони.

	__КРАЛ РИЧАРД__
	Сънувах страшен сън. Как мислиш, Ратклиф,
	дали ще са ми верни всички тук?

	__РАТКЛИФ__
	Безспорно, сър!

	__КРАЛ РИЧАРД__
			Боя се много, Ратклиф!

	__РАТКЛИФ__
	Боите се от сенки, господарю!

	__КРАЛ РИЧАРД__
	Кълна се в свети Павел, тъкмо сенки
	таз нощ ми се видяха по-ужасни
	от десет хиляди войници в брони,
	командвани от тоя мухльо Ричмонд!
	Ела със мен — край шатрите да минем:
	бих искал да подслушам дали някой
	не е намислил да ми измени.

N	Излиза заедно с Ратклиф.
N	В платката на Ричмонд влизат Благородници.

	__БЛАГОРОДНИЦИТЕ__
	Добрутро, Ричмонд!

	__РИЧМОНД__
			Добро утро, братя!
	Простете ми, задето ви оставих
	да сварите така един сънливец.

	__БЛАГОРОДНИЦИТЕ__
	Добре ли спахте през нощта, милорд?

	__РИЧМОНД__
	Едва си тръгнахте, и посети ме
	най-сладкият, най-радостният сън,
	за който е мечтаел морен мозък:
	душите на убитите от Ричард
	се появиха всички в мойта шатра
	и ми предрекоха победа в боя.
	Сърцето ми ликува и танцува
	след този сън! Но колко е часът?

	__БЛАГОРОДНИЦИТЕ__
	Към четири, милорд.

	__РИЧМОНД__
	Тогаз е време да затегна броня
	и слово да отправя към войската…
N	Към войниците.
	Любезни сънародници, моментът
	и краткостта на времето ми пречат
	да се простирам над това, което
	съм казвал вече. Но едно помнете:
	Всевишният и правото ни дело
	са откъм нас! Молитвите на всички
	светци и жертви Ричардови вдигат
	защитен вал пред нашите лица.
	От тез отсреща всички до един —
	като изключим Ричард — предпочитат
	да победиме ний, а не тоз, който
	ги води в бой. Защото кой е той?
	Един тиран, убиец, кръвопиец!
	Един израснал в кръв и в кръв укрепнал!
	Един целта си стигнал с долни средства
	и след това изклал онез, които
	проправяли са пътя му към нея!
	Един лъжлив брилянт, получил блясък
	от рамката на нашия престол,
	във който със лъжа се е вгнездил!
	Един, откак се помни, враг на Бога!
	Така че, щом се борите с врага му,
	Бог вас ще брани като свои войни;
	щом пот проливате срещу тирана,
	ще имате отмора след смъртта му;
	щом браните земята си от кърви,
	разцветът й труда ви ще плати;
	щом пазите жените си от срам,
	те с радост у дома ви ще ви срещнат;
	щом браните децата си от меча,
	децата им ще радват старостта ви.
	А щом е тъй, във Божието име
	вадете меч и стягове развейте!
	Ако загубя, ще платя с туй тяло,
	студено върху хладната земя,
	но победя ли, в общата печалба
	ще има дял последният от вас!
	Тръби, тръбете! Бийте, барабани!
	Със нас е свети Георги! Бог ни гледа!
	Без страх във боя! Ричмонд и победа!

N	Излизат.
N	Влизат отново — от другата страна — Крал Ричард, Ратклиф и Войници.

	__КРАЛ РИЧАРД__
	Нортъмбърланд бои ли се от Ричмонд?

	__РАТКЛИФ__
	Не се бои. „Новак е — каза, — в боя!“

	__КРАЛ РИЧАРД__
	И прав е бил. А Съри какво каза?

	__РАТКЛИФ__
	Усмихна се и каза, че това е
	добре за нас.

	__КРАЛ РИЧАРД__
			И тъй е, честна дума!
N	Бие часовник.
	Да чуем колко бие!… Календара!
	Видя ли някой слънцето?

	__РАТКЛИФ__
				Аз — не.

	__КРАЛ РИЧАРД__
	Не иска да ни свети! Преди час
	е трябвало да се яви на изток.
	За някого денят ще бъде черен,
	а, Ратклиф?

	__РАТКЛИФ__
		Сър?

	__КРАЛ РИЧАРД__
			Какво ще значи туй?
	Небето гледа свъсено към нас!
	И тези росни сълзи по тревата
	не ми харесват. Но какво пък толкоз?
	Което е за мен, е и за Ричмонд.
	Това небе, навъсено към нас,
	се мръщи и на неговите хора!

N	Влиза Норфък.

	__НОРФЪК__
	Милорд, въоръжете се веднага!
	Врагът се перчи вече на полето!

	__КРАЛ РИЧАРД__
	По-бързо! Бързо! Коня ми стегнете!
	Лорд Станли да придвижи свойте части!
	Аз своите извеждам към полето.
	Ще разположим силите си тъй:
	отпред, разгърнат, челният отряд
	от конници с пехота между тях,
	като стрелците бъдат във средата —
	командващи: дук Норфък и граф Съри;
	зад тях ще е ядрото на войската,
	предвождано от нас, със две крила
	от най-отбраните ни конни сили.
	Това е. И в прибавка — свети Георги!
	Харесва ли ви тоз порядък, Норфък?

	__НОРФЪК__
	Отличен е, мой войнствени кралю!…
	Това намерих в своята палатка.

N	Подава му писмо.

	__КРАЛ РИЧАРД__ _(чете)_
		„Глупако Норфък, ти гориш от жар,
		но служиш на предаден господар!“
	Противникът се мъчи да ни стресне!
	Отивайте по частите си всички!
	Не бива да смущаваме духа си
	със празни сънища! С таз дума „съвест“
	страхливците се мъчат да държат
	под своя власт безстрашните сърца.
	Да бъде съвестта ни във юмрука,
	а правото ни — в таз стомана тука!
	Напред във боя! Удряй без пощада!
	Щом не във рая — заедно във ада!…
N	Към войниците.
	Какво да кажа в повече към туй,
	което казал съм? Едно помнете:
	че тез отсреща ви са само паплач,
	бездомници, крадци и беглеци,
	бретонска смрад, избълвана над нас
	от тяхната преситена държава,
	за бунт отчаян и за вярна смърт!
	Спокойни спяхте — те съня ви взеха;
	земите ви те искат да заграбят;
	жените ви те искат да посрамят!
	И кой ги оглавява? Един глезльо,
	издържан във Бретания от зет ми,
	едно хлапе, което досега
	с обувки не е стъпвало на сняг!
	С камшик да ги прогоним през морето
	тез нагли френски плъхове, таз паплач
	от парцаливци, на които толкоз
	животът в гладория причернял е,
	че ако случаят да пукнат тука
	не бе им се удал, от бедност щяха
	сами да се избесят у дома си!
	Ако ще бъдем завладени, нека
	мъже да ни владеят, а не тези
	кръстосани бретончета, които
	бащите ни на тяхната земя
	са били, бъхтали и тимарили,
	оставяйки ги, както е известно,
	наследници на срам и на позор!
	Такива нашите земи да грабят?
	Да лягат със жените ни? Да взимат
	моминството на наште дъщери?…
	Това са барабаните им! Чуйте!
	Напред, английски рицари! Напред,
	свободни собственици на земя!
	Стрелци, опнете лъкове докрай!
	Пришпорвайте коне сред локви кръв!
	С трески от копия небето смайте!…
N	Влиза Пратеник.
	Къде е Станли? Иде ли с частта си?

	__ПРАТЕНИКЪТ__
	Отказва да я хвърли в боя, сър!

	__КРАЛ РИЧАРД__
	Главата на сина му, незабавно!

	__НОРФЪК__
	Врагът прегази блатото, милорд!
	Смъртта му може да почака малко!

	__КРАЛ РИЧАРД__
	Усещам хиляди сърца в гръдта си!
	Раздипляй знамената! Влизай в бой!
	Патроне наш, безстрашни свети Георги,
	раздухай във кръвта ни змейска ярост
	Срещу врага! Победата е с нас!


>>	Четвърта сцена

N	Полето край Босуърт.
N	Шум на битка. Схватка. Влизат Кейтсби и Норфък.

	__КЕЙТСБИ__
	На помощ, сър! На помощ! Кралят върши
	невиждани до днеска чудеса!
	Налита, без да мисли за опасност!
	Убиха коня му, но и спешен,
	той търси Ричмонд в гърлото на ада!
	На помощ или боят е загубен!

N	Шум на битка. Влиза Крал Ричард.

	__КРАЛ РИЧАРД__
	Кон! Кон ми дайте! Кралство срещу кон!

	__КЕЙТСБИ__
	Дръпнете се! Ще ви намеря кон!

	__КРАЛ РИЧАРД__
	Махни се, раб! Живота си заложих
	и няма да се дръпна от играта!
	Тоз Ричмонд се е умножил по шест —
	петимата убих, а още жив е!
	Кон! Кон ми дайте! Кралство срещу кон!

N	Излизат.


>>	Пета сцена

N	Полето край Босуърт.
N	Влизат Крал Ричард и Ричмонд. Двамата се сражават. Ричард пада убит. Сигнал за отстъпление. Тръбен звук. Влиза отново Ричмонд, следван от Станли, носещ короната, Благородници и Войници.

	__РИЧМОНД__
	Хвала на Бога и на вас, бойци,
	денят е наш и злият пес е мъртъв!

	__СТАНЛИ__
	Безстрашни Ричмонд, ти доказа кой си!
	Виж знака на властта, без право носен,
	от слепоочията аз изтръгнах
	на този кървав изверг, за да бъде
	украса на сияйното ти чело.
	Носи го и щастлив бъди със него
	за благото на нашата страна!

	__РИЧМОНД__
	Небе, кажи на всичко туй: амин!
	Но жив ли е синът ти, татко Станли?

	__СТАНЛИ__
	Да, жив и здрав е и ни чака в Лестър,
	където ви предлагам да отидем.

	__РИЧМОНД__
	Кои по-знатни — наши или техни —
	убити са в сражението днес?

	__СТАНЛИ__
	Джон Норфък, Уилям Брендън, Уолтър Ферърз
	и Робърт Браканбъри, ваша светлост.

	__РИЧМОНД__
	Телата им отдайте на пръстта,
	тъй както се изисква от рода им,
	и разгласете, че ще има милост
	за който предаде се доброволно!
	А после свойта клетва ще изпълним
	и двете рози — Бяла и Червена —
	ще свържем във едно. Дано небето,
	с гняв гледало враждата им тъй дълго,
	усмихне се на този чист съюз!
	Предател към страната си е, който,
	чул думите ми, не рече: амин!
	Бе Англия безумна и сама
	се нараняваше тъй дълго време:
	брат братска кръв проливаше във битка;
	баща във гняв убиваше сина си;
	син мушкаше баща си по принуда.
	Раздорът между Ланкастър и Йорк
	разкъсваше страната ни на две
	и нека Ричмонд и Елизабет,
	наследници на двата кралски рода,
	по Божа воля слеят ги в едно
	и ако Бог с чада ги сподоби,
	на Англия те мир да донесат
	и дни на благоденствие и радост!
	Всемилостиви Боже, притъпи
	предателския меч на всеки, който
	отново би поискал да съгледа
	как плаче таз земя с реки от кръв;
	живот не давай на онез, които
	в разцвета и за зло ще мислят скрито!
	Враждата свърши. Мир настана пак.
	Стори го вечен, Господи всеблаг!

N	Излизат.
