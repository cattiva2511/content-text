	__Намерена с помощта на Димитър Пантелеев.__

	Един дървар сечеше дърва в гъстата гора над планинското езеро. Неговата секира здраво блъскаше дърветата и ударите, подхванати от планинското ехо, се разнасяха далече из планината.
	Веднъж, когато дърварят замахна силно със секирата, за да отсече дебело дърво, тя се изплъзна от ръцете му и падна в езерото.
	— Каква беда! — извика отчаяно дърварят. — Какво ще правя сега?
	Той отпусна безпомощно ръце и се загледа в бистрите езерни води. Неочаквано от езерото изплува старец с дълга бяла брада и запита дърваря:
	— Защо си натъжен, какво ти се случи?
	— Секирата ми падна в езерото.
	— Ех ти, бедни дърварю! Не тъжи, ще ти я намеря.
	И като каза тия думи, старецът веднага потъна в езерните води. След няколко минути той отново изплува на брега. В ръцете му светеше прекрасна златна секира.
	— Твоята ли е тая секира?
	— Не, не е моята! — извика учудено дърварят, ослепен от блясъка на златото.
	Старецът пак изчезна под водата. След малко пак изплува, но тоя път в ръцете си държеше прекрасна сребърна секира.
	— Тази ли е твоята? — попита за втори път дърваря.
	— И тази не е моята. Моята е проста, обикновена.
	— Ах, така… — промълви старецът и отново се потопи във водата.
	След малко той изплува за трети път с една обикновена желязна секира.
	— И тази ли не е твоята?
	— Това е моята — каза зарадван дърварят и сърдечно благодари на добрия и странен старец.
	Тогава старецът се доближи до дърваря, сложи ръка върху неговото рамо и с топла усмивка му каза:
	— Виждам, че си честен дървар. И за награда ти давам ей тия две секири — златната и сребърната.
	Дърварят се върна у дома си и разказа случката на своите съседи. Всички поздравяваха щастливия и честен дървар. Само един гледаше със завист.
	На другия ден той отиде в гората над езерото и започна да сече дърва. Сече, сече и изведнъж хвърли своята секира в езерото.
	— Гледай каква беда! — извика той престорено.
	Над огледалната повърхност на езерото се появи старецът:
	— Какво ти се случи?
	— Секирата ми падна в езерото.
	— Ех, ти, бедни дърварю. Не тъжи, ще ти я намеря!
	Щом изрече тия думи, старецът веднага изчезна под водата. След няколко минути отново изплува на брега. В неговите ръце блестеше прекрасна златна секира.
	— Тази ли е твоята секира?
	— Да, тази е — извика бързо дърварят и протегна треперещите си ръце към нея.
	В тоя миг доброто лице на стареца се начумери.
	— Лъжец като тебе няма да получи нито златната, нито сребърната, нито собствената си проста секира.
	Посрамен и без секира, завистливият дървар се завърна в своя дом.
