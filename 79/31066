P>
	Времето го няма, времето е някъде другаде.
	Има само две чаши и два стола сближени,
	има двама души, чийто пулс бие в едно
	(някой е спрял на земята движението):
	времето го няма, времето е някъде другаде.

	И те са ни тука, ни там,
	музиката на ручея не спира,
	между планински кафяви храсти тече,
	макар че те в едно кафене се намират —
	и те са ни тука, ни там.

	Звънецът е замълчал.
	Като безмълвно медено цвете
	звънецът във въздуха е увиснал
	и е тихо, тихо е в кафенето:
	звънецът е замълчал.

	Камили пресичат безкрайни пустини,
	които край чашите и чиниите лежат;
	тяхна е пустинята и те желаят
	звездите и палмите да си поделят:
	камили пресичат безкрайни пустини.

	Времето го няма, времето е някъде другаде.
	Не идва келнерът. За тях не тиктака
	часовникът. Валсът от радиото
	извира като вода от скала сякаш.
	Времето го няма, времето е някъде другаде.

	Нейните пръсти отърсват пепелта от цигарата,
	разцъфтяла отново сред тропически лес:
	дали са в криза пазарите — не мисли жената,
	щом гори като тези имат те днес;
	нейните пръсти отърсват пепелта от цигарата.

	Бог или както и да се нарича Доброто —
	хвала му, че може времето да заковава,
	че това, което разбират сърцата,
	и от обладалото ги спокойствие се потвърждава
	Бог или както и да се нарича Доброто.

	Времето го няма, а тя е тука
	и не е вече това, което е бил животът.
	Звънецът мълчи,
	а цялата стая сияе, защото
	времето го няма, а тя е тука.
P$
