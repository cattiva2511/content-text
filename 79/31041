P>
E>
	Бомбардировките, 1940 г. Нощ и зазоряване.
E$

	Дъждът вали ли, вали —
	чер като нашите загуби и като мрака гъст,
	сляп като хиляда деветстотин и четиридесетте гвоздея
	на Христовия кръст.

	Дъждът вали ли, вали
	и отеква край нас като пулс на сърце, като громол на чук
	в Долината на мъртвите, като глух светотатствен звук

	на ботуши връз гробница.
		Дъждът вали ли, вали
	в Долината на кървите, дето дребни надежди покълват и
		хорския мозък окаян
	кърми своята алчност — гадина с чело на Каин.

	Дъждът вали ли, вали
	в нозете на изтерзания, разпънат на кръста Човек.
	Исусе, когото с нов гвоздей денят приковава, смили се
		над участта наша —
	над Лазар и над Богаташа.
	Под дъжда кръв от злато не се различава.

	Дъждът вали ли, вали —
	капе ли, капе кръвта от раните на изтерзания,
	до смърт измъчен Човек.
	Той носи в сърцето си страдно всички рани без лек —
	раните на угасващия светлик, на последната слаба искрица
	в боледуващите гърди, на бездънната тъмна тъмница
	и на мечката, обградена от глутница яростни псета,
	ослепена от сълзи лютиви, от бой на тояги,
	и на заека, гонен през голите, пусти полета…

	Дъждът вали ли, вали.
	Тогава — о Боже, аз идвам при теб!
		Кой ме тегли надолу?
	Вижте, вижте Христовата кръв как струи по небето —
	тя се стича от чистото Чело, което
	сами приковахме, дълбоко в сърцето, умиращо в жажда,
	приютило световния огън, смрачен от страдание тежко —
	като златните лаври на Цезар.

	Проечава гласът на Тогова, който като сърцето човешко
	бе израсъл на зли зверове посред воя свиреп:
	„Все пак аз те обичам, светлината невинна,
		Кръвта си пак проливам за теб!“
P$
