P>
	Влезте в дома на сънищата, сестри и братя,
	на прага оставили вашите дългове и живот.
	Това е домът на героите — и тъмнината
	е коженото палто, което можете да си позволите.

	Риби в аквариум с електрическо отопление
	душат без завист стъклените стени: зад тях
	шпиони, чиновници, милосърдни сестри, убийци, принцове, победители, победени
	се движат в една нереалност безмълвна.

	Къпани в този общ извор, вие зяпате с вид безразличен
	ония неща, които в часовете на бедност желаете,
	като насън по екрана сребърен тичат
	болнавите яростни сенки и бременните мечти на живота ви.

	Ето: кметът открива сезона за ловене на миди;
	сватба във висшето общество; новите есенни шапки са шик;
	състезания на износени таратайки; обул е рибарски ботуши —
	за да покаже, че всичко е в ред един — политик.

	О, вижте само бойните самолети! Истерично крещят,
	когато се гмурват като гмурци и пикират,
	то защо се тревожите вие от тях,
	във вашия сън утробно-дълбок какво тези сенки сребристи ще дирят?

	Вижте огромните оръдия, които се извишават, опипват, издигат,
	за да посеят в меката утроба на вашия свят смърт.
	Огнена пъпка, пушечен цвят, изстреляно металическо семе —
	нима не са екзотични? Все по-близо до вашия дом ще растат;

	все по-близо и някоя вечер, излизайки като замаяни
	от дома на сънищата в задушния въздух навън
	при детските дрипи развени и бученето на падащи камъни —
	вие ще разберете, че твърде дълъг е бил вашият сън.
@@	1938
P$
