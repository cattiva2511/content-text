	[* Оригиналното заглавие на пиесата е „The first Part of Henry the Sixth“ — „Първа част на Хенри Шести“. Повечето от действащите лица са исторически.
	Крал Хенри VI — син на Хенри V (1422–1461; умрял през 1471) — бил коронясан като деветмесечно дете. Регентският съвет бил възглавяван от чичото на малолетния крал, дук Бедфорд, който по време на отсъствието си от страната като регент на Франция бил заместван от другия му чичо дук Глостър. Почти едновременно с Хенри V умрял и малоумният френски крал Шарл VI. Дофинът му поел короната под името Шарл VII и възобновил войната с англичаните. Около 1430 г. сред народните маси на Франция възникнало мощно патриотично движение, възглавявано от простата селянка Жана д’Арк. Войната добила неблагоприятен за англичаните развой. Жана освободила от обсада град Орлеан и скоро главният английски военачалник Толбът бил пленен, а един друг военачалник — Фастолф — позорно избягал от полесражението. През 1430 г. обаче Жана била пленена и след година осъдена като вещица от френски църковен съд, действащ на окупираната от англичаните френска територия, и изгорена на клада. Но това не подобрило положението на англичаните. През 1435 г. техният съюзник Бургундският дук минал на страната на французите. В същата година умрял дук Бецфорд и регентството на Франция било поето от дук Ричард Йорк. Действията във Франция се затруднили още повече от нарасналото национално съзнание на френските народни маси, от липсата на средства и от раздорите между големите английски феодали, едни от които — начело с дук Глостър, били за войната с французите, а други — водени от Уинчестърския епископ и граф Съфък, за мира с тях. Връх взели привържениците на мира. През 1445 г. Хенри се оженил за Маргарита Анжуйска, дъщеря на бедния крал на Неапол Рене, и прехвърлил на баща й последните владения на англичаните във Франция, които били защитавани с упорство от Толбът. Войната завършила без официално сключване на мир.
	Мнозина от героите на пиесата участват и в предшестващата пиеса — „Хенри Пети“.]

>
#	Действащи лица

	__КРАЛ ХЕНРИ ШЕСТИ__ — крал на Англия
	__ДУК ГЛОСТЪР__ (Хъмфри) — чичо на краля и лорд-настойник
	__ДУК БЕДФОРД__ (Джон) — чичо на краля и регент на Франция
	__ДУК ЕКСЕТЪР__ (Томас Бофорт) — прачичо на краля
	__УИНЧЕСТЪРСКИЯТ ЕПИСКОП__ — после __КАРДИНАЛ__ (Хенри Бофорт) — прачичо на краля
	__ГРАФ__ (после __ДУК__) __СЪМЪРСЕТ__ (Джон Бофорт)
	__РИЧАРД ПЛАНТАДЖЕНЕТ__ (после __ДУК ЙОРК__) — син на покойния Ричард, граф Кеймбридж
	__ГРАФ УОРИК__
	__ГРАФ СОЛЗБЪРИ__
	__ГРАФ СЪФЪК__ (Уилям де ла Пул)
	__ЛОРД ТОЛБЪТ__ (после граф Шрузбъри)
	__ДЖОН ТОЛБЪТ__ — негов син
	__ЕДМЪНД МОРТИМЪР__ (граф Марч)
	__СЪР ДЖОН ФАСТОЛФ__
	__СЪР УИЛЯМ ГЛЕНЗДЕЙЛ__
	__СЪР ТОМАС ГАРГРЕЙВ__
	__КМЕТЪТ НА ЛОНДОН__
	__УУДВИЛ__ — комендант на Тауър
	__ВЪРНОН__ — привърженик на Бялата роза (Йорк)
	__БАСЕТ__ — привърженик на Алената роза (Ланкастър)
	__ПРАВНИК__, __ТЪМНИЧАРИ__, __ПАПСКИ ЛЕГАТ__, __ПРАТЕНИЦИ__
	__ДОФИНЪТ ШАРЛ__ — престолонаследник (после крал) на Франция
	__РЕНИЕ__ — Анжуйски дук, с титла крал на Неапол
	__ДУК АЛАНСОН__
	__БУРГУНДСКИЯТ ДУК__
	__ОРЛЕАНСКИЯТ БАСТАРД__*1
	[*1 _Бастард_ — незаконен син; обикновено с нечиста благородническа кръв.]
	__УПРАВИТЕЛЯТ НА ПАРИЖ__
	__ГЛАВЕН АРТИЛЕРИСТ__ на Орлеан
	__НЕГОВИЯТ СИН__
	__НАЧАЛНИК НА ГАРНИЗОНА В ГРАД БОРДО__
	__ФРЕНСКИ СЕРЖАНТ__
	__ВРАТАР__ на Овернската графиня
	__СТАРЕЦ-ОВЧАР__ — баща на Жана
	__МАРГАРИТА__ — дъщеря на Рение; после съпруга на Хенри VI
	__ОВЕРНСКАТА ГРАФИНЯ__
	__ЖАНА__ (известна като Жана д’Арк)
	Лордове, посланици, пазачи на Тауър, часови, глашатаи, офицери, войници, пратеници, слуги, разузнавачи, духове.

	_Място на действието:_ Англия и Франция.


>	Първо действие
>>	Първа сцена

N	В Уестминстърското абатство.
N	Траурен марш. Влизат, следвайки ковчега на крал Хенри Пети, в жалейни дрехи Бедфорд, Глостър, Ексетър, Уорик, Съмърсет, Уинчестърският епископ и Свита.

	__БЕДФОРД__
	Смрачи се, ден! Небе, увий се в траур!
	Комети, предвещаващи промени
	в страни и времена, по небосвода
	размахали блестящите си плитки,
	нашибайте зловредните звезди,
	решили гибелта на Хенри Пети,
	на този крал, премного знаменит,
	за да живее дълго, и тъй славен,
	че Англия до днес, откак се помни,
	не е загубвала подобен нему!

	__ГЛОСТЪР__
	Тя крал не е познавала изобщо,
	преди да дойде той! Той бе преливащ
	от качества и дарби за владетел:
	издигнеше ли меч, слепеше с него
	противниците си; ръце размахал,
	приличаше със тях на змей хвъркат;
	а взорът му пламтящ със гневен пламък
	отблъскваше по-сигурно вразите
	от слънцето, когато по обяд
	блестеше срещу тях… Какво да казвам? —
	Делата му надхвърлят всички думи.
	Десница той не вдигна ни веднъж,
	без Славата да кацне върху нея!

	__ЕКСЕТЪР__
	Защо оплакваме го в черен цвят,
	а не покрити в кърви? Той е мъртъв
	и няма да възкръсне нивга вече!
	След тоз ковчег безчувствен ний вървим
	и като пленници, които следват
	в окови триумфална колесница,
	прославяме с кортежа си тържествен
	безславната победа на Смъртта.
	Сега какво да правим? Да кълнем ли
	звездите гибелни, задето, в сговор,
	са причинили неговата смърт,
	или да обвиняваме за нея
	изкуствата на хитрите французи,
	вълшебници и вещери, които
	са го стопили със магични думи?

	__ЕПИСКОПЪТ__
	Той беше крал велик, защото беше
	благословен от Краля на кралете —
	французите не ще треперят даже
	на второто пришествие тъй, както
	трепереха пред неговия образ!
	Той бе войник на Бога и победи
	измолваше му святата ни църква!

	__ГЛОСТЪР__
	За църквата ще ми приказваш ти —
	тя нишката му само съкрати!
	Вий Бога молихте за принц-играчка,
	когото вашата ръка да мачка!

	__УИНЧЕСТЪР__
	А ти, бидейки негов лорд-настойник,
	жадуваш власт над принца и страната!
	Жена ти е надменна и от нея
	ти много повече боиш се, Глостър,
	отколкото от Бога и от всички
	благочестиви негови слуги!

	__ГЛОСТЪР__
	За благочестие не ми приказвай —
	ти, плътолюбецо, не стъпваш в черква,
	освен за да измолваш от небето
	нещастия за свойте врагове!

	__БЕДФОРД__
	Смирете тези разпри! Да вървим!
	След мене, глашатаи! Вместо злато
	желязо ний ще сложим пред олтаря —
	ненужни са ни мечовете, щом
	го няма Хенри, който да ни води.
	Потомство, дни очакват те, когато
	кърмачетата ще бозаят сълзи
	от майчини очи, страната цяла
	ще е море от стон и в нея само
	жени ще са останали да плачат
	по мъртвите! Духа ти, Хенри Пети,
	аз призовавам: острова пази ни,
	предпазвай го от вътрешни борби,
	срази враждебните към нас комети!
	Душата ти звезда ще стане горе
	по-светла и от таз на Юлий Цезар!…

N	Влиза Първи пратеник.

	__ПЪРВИ ПРАТЕНИК__
	Почтени лордове, привет на всички!
	От Франция пристигам с лоши вести
	за загуби, провали, неуспехи:
	загубени са Реймс, Компиен, Руан,
	Париж, Гизорс, Поатие и Орлеан!

	__БЕДФОРД__
	И всичко туй пред тялото на Хенри?
	По-тихо говори, че този списък
	от ценни градове ще го накара,
	оловото разкъсал*2, да възкръсне!
	[*2 _„… оловото разкъсал“_ — става дума за оловната обвивка на ковчега.]

	__ГЛОСТЪР__
	Париж — не вече наш? Руан — загубен?
	Да бе възкръснал Хенри, тези вести
	го биха умъртвили втори път!

	__ЕКСЕТЪР__
	Как стана? Кой предател го извърши?

	__ПЪРВИ ПРАТЕНИК__
	Не, нямаше предателства, а само
	недостиг на човеци и на средства.
	Войниците роптаят, че наместо
	да се подготвят и печелят битки,
	на клики разделени, вие тука
	се карате за свойте генерали.
	Един е за протакане без харч,
	друг литнал би, ала крила му липсват,
	а трети смята, че мирът могъл би
	да се постигне с хитроумни думи.
	Английски благородници, на крак!
	Недейте с мудността си помрачава
	новоспечелената наша слава!
	Държавният ни герб е презполвен,
	обрани са ни лилиите френски*3!
	[*3 _„… лилиите френски.“_ — от 1420 г. гербът на английските крале включвал и френските лилии.]

	__ЕКСЕТЪР__
	Ако за Хенри липсваха ни сълзи,
	те щяха да залеят като прилив
	след твойта вест великите му мощи!

	__БЕДФОРД__
	Регент съм аз на Франция и главно
	за мен са лоши тези новини.
	Но аз ще браня свойта власт и титла.
	Желязната ми ризница веднага!
	Далеч от мен тез траурни одежди!
	Аз на французите ще нанеса
	такива рани, че за свойта дързост,
	те, вместо със очи, със тях да плачат!

N	Влиза Втори пратеник.

	__ВТОРИ ПРАТЕНИК__
	Почтени лордове, във тез писма
	ще прочетете само скръб и горест;
	обхваната от бунт срещу властта ни
	е цяла Франция, като изключим
	известен брой по-дребни градове;
	дофинът Шарл е коронясан в Реймс
	и Орлеанският Бастард е с него;
	поддържа го и дукът Алансон
	и го подкрепя дук Рение Анжуйски.

	__ЕКСЕТЪР__
	Дофинът — крал? Към него бягат всички?
	Ний где ще бягаме от тоя срам?

	__ГЛОСТЪР__
	Кой бяга? Аз — наопаки — ще литна
	към гърлото на нашия противник!
	Без теб дори, ако се бавиш, Бедфорд!

	__БЕДФОРД__
	Не се съмнявай в смелостта ми, Глостър —
	в ума ми вече Франция е цяла
	залята от английските войски!

N	Влиза Трети пратеник.

	__ТРЕТИ ПРАТЕНИК__
	Почтени лордове, за да засиля
	плача ви по покойния ни крал,
	вест нося ви за битката, която
	води лорд Толбът с френската войска.

	__УИНЧЕСТЪР__
	И във която Толбът победил е,
	нали така?

	__ТРЕТИ ПРАТЕНИК__
		Обратното, за жалост.
	В която Толбът беше победен;
	и ето ви подробности от боя:
	Оттегляйки се на десети август
	подир обсадата на Орлеан
	със своята шестхилядна войска,
	безстрашният ни рицар бе обхванат
	във обръч от французи, наброяващ
	най-малко двайсет хиляди войника.
	Той нямаше кога да преустрои
	войската си добре и, вместо пики,
	набучи безразборно и нарядко
	колове от оградите, във опит
	да спре пред своите стрелци вълната
	на вражеската конница. Три часа
	трая сражението и във него
	със копие и меч извърши Толбът
	невероятни чудеса от храброст:
	стотици прати в ада, ни един
	не удържа на неговата сила!
	Наляво и надясно той сечеше,
	така че ужасените французи
	го сметнаха за дявола във броня,
	а неговите хора, удивени,
	крещяха с пълно гърло: „Толбът! Толбът!“
	и яростно се хвърляха във боя;
	и боят би завършил със победа,
	ако, за изненада, сър Джон Фастолф
	не бе се проявил като страхливец.
	Поставен по-надире в авангарда,
	за да подкрепя първите редици,
	той, без да влезе в досег със врага,
	обърна най-позорно гръб на боя.
	И с туй започна общото клане:
	врагът отвсякъде ни обгради
	и някакъв валонски*4 подлизурко,
	[*4 _„… валонски подлизурко…“_ — Валония е област между Североизточна Франция и Нидерландия.]
	със цел да се подмаже на дофина,
	прониза с копието си в гърба
	прекрасния английски рицар Толбът,
	когото Франция веднъж не беше
	посмяла да погледне във лицето!

	__БЕДФОРД__
	Убит лорд Толбът? Себе си тогава
	аз ще убия за това, че в леност
	и във охолство съм живял, когато
	един тъй доблестен военачалник,
	нуждаещ се от помощ, бил е подло
	оставен във ръцете на врага!

	__ТРЕТИ ПРАТЕНИК__
	Не, той е жив, но в плен. И също в плен
	са лордовете Скейлз и Хънгърфорд.
	Голяма част от нашите войници
	са взети пленници или изклани.

	__БЕДФОРД__
	Аз откупа му сам ще изплатя!
	Дофина им от трона му ще смъкна
	с главата нанадолу и ще дам
	короната му в откуп за лорд Толбът!
	Четирма френски знатни ще сменя
	за наш един! Довиждане на всички!
	Отивам да изпълня своя дълг.
	Във Франция със лумнали огньове
	ще чествувам деня на свети Георги*5!
	[*5 _„… деня на свети Георги.“_ — денят на свети Георги — патрон на Англия — е бил на 23 април.]
	Войска от десет хиляди войника
	ще стегна незабавно и със нея
	в реки от кръв Европа ще залея!

	__ТРЕТИ ПРАТЕНИК__
	И бързайте, защото Орлеан
	е обсаден от нашите, но те
	са с нисък дух и крайно оредели.
	Граф Солзбъри ви моли за подкрепа
	и с труд удържа бунта сред бойците,
	които трябва да държат в обсада
	далече превъзхождащ ги противник.

	__ЕКСЕТЪР__
	Спомнете си, че клехте се пред Хенри
	да смажете дофина им или
	да го зажеглите във свойто иго!

	__БЕДФОРД__
	Добре го помня и си взимам сбогом,
	за да подготвя бойните ни сили!

N	Излиза.

	__ГЛОСТЪР__
	Пък аз ще ида незабавно в Тауър
	да проверя топове и запаси,
	а след това ще обявя за крал
	сина на краля, малкия ни Хенри!

N	Излиза.

	__ЕКСЕТЪР__
	А аз, пазител негов, ще отида
	при принца в Елтам*6, за да се погрижа
	[*6 _Елтам_ — дом, в който малолетният Хенри бил възпитаван до възшествието му на престола.]
	за неговите сигурност и здраве.

N	Излиза.

	__УИНЧЕСТЪР__
	За всеки тук намери се задача,
	освен за мен, но аз не ще остана
	като глупак, със скръстени ръце —
	от Елтам принца аз ще отвлека
	и сам ще хвана лоста на века!

N	Излиза.


>>	Втора сцена

N	Франция. Пред стените на Орлеан.
N	Тръбен звук. Влизат с барабанен бой Дофинът, Алансон, Рение и Войници.

	__ДОФИНЪТ__
	Движенията истински на Марс*7,
	[*7 _„… движенията истински на Марс…“_ — по Шекспирово време орбитата на Марс не е била изучена. Тук смисълът на израза е, че обратите на войната са непредвидими като движението на планетата.]
	и тука долу, както на небето,
	до днес не са известни. Преди малко
	той беше с англичаните, сега
	победата с усмивка дава нам.
	Кои по-важни градове не са
	в ръцете ни? Ний тука преспокойно
	се разполагаме във Орлеан,
	додето те, от глад добили вид
	на призраци, нападат ни без воля
	веднъж във месеца, и то за кратко.

	__АЛАНСОН__
	Без каша от овес и без говеждо
	не могат англичаните да карат.
	На плъхове извадени приличат
	тез мулета нещастни, щом им липсва
	чувалът зоб, завързан зад ушите!

	__РЕНИЕ__
	Да скъсаме таз глупава обсада!
	Достатъчно мотахме се без дело.
	В наш плен е Толбът, от когото всъщност
	най-много се бояхме. Кой остава?
	Единствен Солзбъри, а тоз безумец
	жлъчта си нека пръска, ако иска,
	във дребни схватки — все едно, му липсват
	за истинска война пари и хора!

	__ДОФИНЪТ__
	Тръбете сбор! Ще ги нападнем пак!
	Напред за опетнената ни чест!
	Простен да бъде, който ме убие,
	видял ме да отстъпвам или бягам!

N	Излизат.
N	Шум на битка. Французите са отблъснати, с големи загуби, от англичаните. Влизат отново Дофинът, Алансон и Рение.

	__ДОФИНЪТ__
	Кой виждал е такова нещо? Стадо!
	Пъзливци, кучо племе, подлеци!
	Не бих побягнал никога, ако
	не бях оставен сам сред враговете!

	__РЕНИЕ__
	Тоз Солзбъри бил страшен главорез!
	Сражаваше се тъй, като че ли
	не му се щеше вече да живее.
	И другите налитаха върху ни
	със стръв на лъвове, съзрели плячка!

	__АЛАНСОН__
	Фруасар*8 е наш съплеменник, а казва
	[*8 _Фруасар_ — Жан Фруасар (ок. 1337 — след 1404) е френски летописец, описал събитията между 1325 и 1400 г.]
	за англичаните, че те били
	по времето на Едуард Трети всички
	подобни на Роланд и Оливие*9.
	[*9 _„… Роланд и Оливие.“_ — герои от френския средновековен епос „Песен за Роланд“.]
	Това се потвърждава днес, когато
	те пращат против нас бойци като
	Самсон и Голиат*10. Един за десет!
	[*10 _„… Самсон и Голиат.“_ (библ.) — Самсон бил съдия на юдеите, прочут със своята сила, чиято тайна се криела в косата му; Голиат бил вожд на техните врагове филистимляните; макар с гигантски ръст и сила той бил убит в двубой от младия и крехък Давид.]
	Сръндаци мършави — отде да знаем,
	че толкоз храброст ще се крие в тях!

	__ДОФИНЪТ__
	Предлагам да оставим този град.
	Тъй както става с мартенските зайци,
	гладът ще ги направи по-безстрашни.
	Добре ги зная: обсадят ли крепост,
	стените й със зъби ще изгризят,
	но от обсадата не се отказват.

	__РЕНИЕ__
	Ръцете им са движени, изглежда,
	от някакви пружини, за да удрят
	като часовници без спир и отказ —
	така ако не беше, досега
	пред натиска ни щяха да отстъпят!
	Аз бих го изоставил тоя град,
	ако ме питате.

	__АЛАНСОН__
			Така да бъде!

N	Влиза Орлеанският Бастард.

	__БАСТАРДЪТ__
	Къде е принц дофинът? Нося вести.

	__ДОФИНЪТ__
	Привет на Орлеанския Бастард!

	__БАСТАРДЪТ__
	Изглеждате посърнали и бледи.
	Нима е от последния провал?
	Не бойте се, подкрепата е близко.
	Доведох тук една девица свята,
	която чрез явление небесно
	получила е заповед да вдигне
	таз тягостна обсада и очисти
	страната ни от чуждите войски.
	Тя има дар пророчески, по-силен
	от тоз на деветте сибили римски*11,
	[*11 _„… деветте Сибили римски…“_ — Сибила е нарицателно име за някои жени, на които древните римляни приписвали пророчески дарби. Най-прочутата от тях била според легендата Кумейската сибила (от гр. Куме в Южна Италия), която оставила девет книги с пророчества. За тях неправилно се споменава тук.]
	и всичко вижда — минало и бъдно!
	Да я повикам ли пред ваша светлост?
	Повярвайте, това, което казвам,
	е сигурно, кралю, и безпогрешно!

	__ДОФИНЪТ__
	Викнете я!
N	Бастардът излиза.
			Но най-напред, Рение,
	способността й нека проверим.
	Вземете мойто място, ето тъй,
	и я разпитвайте със властен тон:
	по тоя начин ще установим
	доколко има дар на ясновидка.

N	Влиза отново Бастардът, следван от Жана.

	__РЕНИЕ__
	Девойко млада, ти ли заявяваш,
	че можеш да извършваш чудеса?

	__ЖАНА__
	Рение Анжуйски, ти ли си представяш,
	че можеш да измамиш лесно Жана?
	Дофинът де е?… Я излез, излез!
	И без да съм те виждала, те зная.
	Не се чуди — за мене няма скрито.
	Аз трябва да говоря с тебе лично!…
	Дръпнете се, вий всички, настрани!

	__РЕНИЕ__
	Започна смело, с първия си удар!

	__ЖАНА__
	Дофине, аз овчарска дъщеря съм,
	със ум, в науките неизкусен,
	но Богу и на Божията майка
	угодно бе с великата си милост
	да озарят неуката девойка,
	и ето, както си пасях овцете,
	оставила на слънцето да пърли
	моминските ми бузи, в миг пред мене
	яви се Богородица във блясък
	и с реч тържествена ми заповяда,
	оставила пастирските си грижи,
	да отърва страната си от зло.
	Тя помощ обеща ми и сполука
	и, засияла в пълната си слава,
	прониза ме с лъчите си, така че
	мен, смуглата до този миг, направи
	тъй хубава, каквато ти ме виждаш.
	Какъвто искаш ми задай въпрос
	и неподготвен отговор ще имаш.
	Извикай ме на бой и сам ще видиш,
	че с много превъзхождам своя пол.
	Повярвай ми, ще идеш надалеч,
	ако ме вземеш за другар по меч!

	__ДОФИНЪТ__
	Ти тъй ме смая с гордото си слово,
	че само таз проверка ще направя:
	със мене ще се срещнеш във двубой.
	Надвиеш ли ме — значи си правдива,
	ако ли не — от мен не искай вяра!

	__ЖАНА__
	Готова съм. Това е моят меч,
	с пет лилии французки украсен
	от всякоя страна на острието.
	Избрах го аз за себе си в Турен,
	сред прашен куп от вехти железа
	във храма на света Екатерина.

	__ДОФИНЪТ__
	Тогаз да почнем в името на Бога.
	Не се боя от ни една жена!

	__ЖАНА__
	Пък аз от никой мъж не ще побегна!

N	Сражават се. Жана надвива Дофина.

	__ДОФИНЪТ__
	Възпри ръка! О, ти си амазонка,
	размахала Дебориния меч*12!
	[*12 _„… амазонка… Дебориния меч“_ (мит.; библ.) — амазонките са били легендарно племе, съставено от войнствени жени; Дебора била юдейска пророчица и военачалничка, която освободила племето си от игото на хананаитите.]

	__ЖАНА__
	Помага ми светата Божа майка —
	по женски слаба щях да съм без нея.

	__ДОФИНЪТ__
	Не зная кой помага ти, но чувствам,
	едничка ти на мене ще помогнеш:
	надви ти в мен десница и сърце
	и аз по твоята любов копнея!
	Прекрасна Дево — ако тъй се казваш, —
	французкият дофин те умолява,
	наместо да ти бъде повелител,
	от днес да стане предан твой служител!

	__ЖАНА__
	Дългът ми от небето осветен е,
	затуй любов не чакай ти от мене.
	От чужденци очистя ли страната,
	тогава ще помисля за отплата.

	__ДОФИНЪТ__
	На волята ти роб ще бъда аз —
	добра бъди към мене дотогаз!

	__РЕНИЕ__
	Тоз разпит май че стана доста дълъг.

	__АЛАНСОН__
	До дъно иска да проникне в нея,
	не би го толкова проточил инак.

	__РЕНИЕ__
	Да го прекъснем, щом не знае мярка.

	__АЛАНСОН__
	Навярно мярка му се друго нещо —
	жените знаят да ни мамят вещо.

	__РЕНИЕ__
	Решихте ли се, сир? Какво ще правим?
	Ще отбраняваме ли Орлеан?

	__ЖАНА__
	И питате, неверници страхливи?
	До сетен дъх! Без страх! Със вас е Жана!

	__ДОФИНЪТ__
	Речта й утвърждавам! Ще го браним!

	__ЖАНА__
	Аз бич за англичаните да бъда
	определена съм от небесата.
	Обсадата им още днес ще пръсна.
	След моята намеса в таз война
	ще грейнат дните на свети Мартин
	и лятото на морското рибарче*13.
	[*13 _„… дните на свети Мартин… рибарче“_ — последни топли дни на късната есен; еквивалент на нашето циганско лято.]
	Какво е славата? — Едно отпърво
	нищожно кръгче в тихата вода,
	което разширява се безкрайно,
	додето от разрастване изчезне.
	Кръгът на англичаните приключи
	със Хенри Пети. С неговата смърт
	великата им слава се разсея.
	Сега аз режа стихналата шир,
	подобно на галера величава,
	понесла Цезаря с товар от слава!

	__ДОФИНЪТ__
	Щом гълъб е съветвал Мохамеда*14,
	[*14 _„… гълъб… Мохамеда…“_ — според преданието Мохамед приучил един гълъб да кълве зърна от ухото му и убедил арабите, че той е пратеник на Светия дух, който му нашепва божествени откровения.]
	орел на тебе е подсказвал, чувствам.
	От майката на Константин, Елена*15,
	[*15 _„… майката на Константин, Елена…“_ — става дума за света Елена, майка на римския император Константин Велики (274–337 г.), която имала видение, помогнало и да намери Исусовия кръст.]
	и от предсказващите дъщери
	на свети Филипа*16 ти по си мъдра!
	[*16 _„… дъщери на свети Филипа…“_ (библ.) — четирите дъщери на евангелиста Филип от Кесарея имали според преданието пророчески дар.]
	О, звездо ясна, слязла на земята,
	как по-достойно да те почета?

	__АЛАНСОН__
	Без бавене! Обсадата да пръснем!

	__РЕНИЕ__
	Девойко, прогони ги от града,
	спаси честта ни и стани безсмъртна!

	__ДОФИНЪТ__
	Напред! Ако ни тя измами, значи
	че няма на земята предсказвачи!

N	Излизат.


>>	Трета сцена

N	Лондон. Пред Тауър.
N	Влиза Глостър, следван от Слуги в сини дрехи.

	__ГЛОСТЪР__
	Дойдох във Тауър, за да го прегледам.
	Подир смъртта на Хенри все се плаша
	от подлости. Къде са тез пазачи?
	Отваряйте веднага! Вика Глостър!

	__ПЪРВИ ПАЗАЧ__ _(отвътре)_
	Кой хлопа така дръзко по вратите?

	__ПЪРВИ СЛУГА__
	Високоблагородният дук Глостър!

	__ВТОРИ ПАЗАЧ__
	Какъвто и да е, не се допуска!

	__ПЪРВИ СЛУГА__
	Не знаеш ли, че той е лорд-настойник?

	__ПЪРВИ ПАЗАЧ__ _(отвътре)_
	Напразно настоява твоят лорд.
	Ний имаме нареждане отгоре.

	__ГЛОСТЪР__
	Отде „отгоре“? Кой го е издал?
	Друг лорд-настойник няма в таз държава!…
	Разбивайте! На моя отговорност!
	Селяци долни, ще се гаврят с Глостър!

N	Слугите се опитват да разбият вратите. Към стената отвътре се е приближил Уудвил.

	__УУДВИЛ__ _(отвътре)_
	Кой блъска вън? Какъв е този бунт?

	__ГЛОСТЪР__
	Отваряй незабавно, коменданте!
	Познах гласа ти! Заповядва Глостър!

	__УУДВИЛ__ _(отвътре)_
	Не се сърдете, но не мога, сър.
	Аз имам заповед от кардинала
	да не допускам в Тауър нито вас,
	ни кой да е от вашите слуги.

	__ГЛОСТЪР__
	Страхливи Уудвил, ти над мен поставяш
	наперения Уинчестърски поп,
	когото кралят ни едва търпеше!
	Бунтар си ти към трона и към Бога!
	Отваряй или аз ще те изритам
	след малко вън!

	__ВТОРИ СЛУГА__
			Отваряйте вратите!
	Ако се бавите, ще ги разбием!

N	Влиза Уинчестър, следван от Слуги в кафяви дрехи.

	__УИНЧЕСТЪР__
	Какво ти става, горделиви Хъмфри?

	__ГЛОСТЪР__
	Ха! Ти ли, тикво бръсната, си казал
	да ми затварят портите на Тауър?

	__УИНЧЕСТЪР__
	Да, аз, защото си не лорд-настойник,
	а лорд-разбойник спрямо своя крал!

	__ГЛОСТЪР__
	Дръпни се, заговорнико отявлен!
	Не ти ли искаше да умъртвиш
	покойния ни крал и разрешаваш
	на лондонските курви да грешат*17?
	[*17 _„… на лондонските курви да грешат“_ — публичните домове в Лондон, намиращи се близо до театрите на южния бряг на Темза, били под юрисдикцията на Уинчестърския епископ.]
	Ако нахалстваш, ще те втикна цял
	във тази твоя кардиналска шапка!

	__УИНЧЕСТЪР__
	Не, ти дръпни се, аз не ще отстъпя!
	Щом искаш, направи Дамаск*18 да бъде
	[*18 _„… направи Дамаск…“_ — според преданието град Дамаск бил изграден на мястото, където първият син на Адам, Каин, убил брат си Авел.]
	туй място тука и стани сам Каин,
	проклет зарад убийството на Авел!

	__ГЛОСТЪР__
	Не, аз ще те прогоня, само толкоз!
	Ще те повия като пеленаче
	в червената ти роба и във нея
	ще те откарам другаде да врякаш!

	__УИНЧЕСТЪР__
	Започвай, предизвиквам те открито!

	__ГЛОСТЪР__
	Как каза? Предизвикваш ме открито?…
	Ей, сините, измъквай меч! Да хвърлим
	един пердах на тез кафяви псета!
	Брадата си пази, надменни попе,
	че ако сграбча я, ще те науча
	напук на всички папи и прелати!
	Ще стъпча кардиналската ти шапка,
	ще омета със бузите ти двора!

	__УИНЧЕСТЪР__
	Ще отговаряш пред самия папа!

	__ГЛОСТЪР__
	И ще му кажа бръмбари да лапа!
	Гъсок от Уинчестър, ще те наложа!
	Удрете го, тоз вълк във овча кожа!
	Марш, кучета кафяви! Марш оттука,
	двуличнико във пурпур! Удряй! Бий!

N	Слугите на Глостър надделяват над слугите на Уинчестър. Влиза Кметът на Лондон, следван от Стражи.

	__КМЕТЪТ__
	Позор и срам, служители върховни!
	Сами да нарушавате мира!

	__ГЛОСТЪР__
	Като не знаеш как съм оскърбен,
	мълчи си, кмете! Този Бофорт тука,
	противник на небето и на краля,
	за свои цели е заграбил Тауър!

	__УИНЧЕСТЪР__
	А този враг на гражданството, Глостър,
	облагащ с такси вашите кесии,
	тоз яростен противник на мира,
	мечтаещ за войни една след друга,
	сега напада вярата, защото,
	бидейки лорд-настойник, се опитва
	да се снабди с оръжие от Тауър,
	за да свали законния ни крал
	и увенчае себе си с корона!

	__ГЛОСТЪР__
	Затуй се плаща с удари, не с думи!

N	Схватката се възобновява.

	__КМЕТЪТ__
	Пред толкоз страсти нямам друго средство
	освен тържествено да заповядам
	чрез гърлото на своя глашатай.

	__ГЛАШАТАЯТ__
	Хора от всички съсловия, стекли се тук на днешния ден с оръжие в ръка, противно на Божието и кралското спокойствие, в името на негово величество заповядвам и повелявам да се разотидете по домовете си, като ви забранявам от днес нататък да носите, вадите и употребявате каквито и да било мечове, кинжали и други оръжия. Горното под страх от смърт!
	__ГЛОСТЪР__
	Отстъпвам пред закона, кардинале,
	но ний отново ще се срещнем с теб!

	__УИНЧЕСТЪР__
	И то ще е за твоя сметка, Глостър —
	с кръвта си ти ще ми платиш за днеска!

	__КМЕТЪТ__
	Ако не се разпръснете, ще викна
	народа със тояги!… Тоз пастир
	е по-надменен от самия дявол!

	__ГЛОСТЪР__
	Дълга си ти изпълни. Сбогом, кмете!

	__УИНЧЕСТЪР__
	Пази главата си, омразни Глостър —
	възнамерявам да я имам скоро!

N	Излиза — следван от Слугите си — от една страна; Уинчестър — следван от своите Слуги — излиза от друга.

	__КМЕТЪТ__
	Да се очисти всичко и след мен!…
	Какви горещи хора, Боже мой!
	Аз сам до днес не съм участвал в бой!

N	Излиза, следван от Стражите.


>>	Четвърта сцена

N	В Орлеан.
N	Влизат Главният артилерист на града и неговият Син.

	__АРТИЛЕРИСТЪТ__
	Ти знаеш, синко мой, че сме в обсада
	и че предградията ни са вече
	превзети от английските войници.

	__СИНЪТ__
	Да, татко, и по тях съм стрелял даже,
	макар че ни веднъж не съм улучвал.

	__АРТИЛЕРИСТЪТ__
	Тоз път, ако ме слушаш, ще улучиш.
	Аз тук съм главният артилерист
	и трябва с нещо да се проявя.
	Разузнавачите ми съобщиха,
	че англичаните са взели там
	оназ висока кула и от нея —
	през хе, оназ решетка от желязо —
	следят движенията във града,
	за да откриват най-добрите точки,
	в които могат да ни навредят
	със нападение или със изстрел.
	За да лиша врага от таз възможност,
	към мястото насочих един топ
	и вече от три дни седя и чакам
	да се покаже някой. Но, уви,
	не мога вече, замести ме малко.
	Щом видиш зад решетката човеци,
	извикай ме веднага — аз ще бъда
	при градския управител, помни!

N	Излиза.

	__СИНЪТ__
	Не бой се, татко, ако ги издебна,
	ръката ти не ще ми е потребна!

N	Излиза.
N	Появяват се навръх една кула Солзбъри, Толбът, Гленздейл, Гаргрейв и други.

	__СОЛЗБЪРИ__
	О, Толбът, моя радост, въздух мой!
	Отново между нас! Как беше там?
	И как успя от плен да се измъкнеш?
	Нетърпелив съм. Разкажи ми всичко,
	додето сме на кулата, тук още!

	__ТОЛБЪТ__
	Дук Бедфорд бе пленил един известен
	французки благородник — Дьо Сантрай
	и размени го с мен. Преди това
	врагът поиска, с цел да ме обиди,
	да ме смени със друг, по-дребен рицар,
	но аз отхвърлих, предпочел смъртта,
	таз евтина оценка и накрая
	получих откупа, желан от мен…
	Но долното предателство на Фастолф
	ме мъчи още. Ах, изменник подъл,
	да можех да го пипна, със юмруци
	изпълнил бих му смъртната присъда!

	__СОЛЗБЪРИ__
	Не каза как отнесоха се с теб.

	__ТОЛБЪТ__
	С язвителни обиди, гаври, хули!
	Изложиха ме на един площад
	за публична забава на народа
	и почнаха да викат: „Този тука
	е ужасът за нашата войска,
	плашилото на френските дечица!“
	И аз тогаз със сила се отскубнах
	от своите стражи и захванах с нокти
	да къртя камъни и да ги хвърлям
	по тез, които гледаха срама ми.
	Пред яростта ми пръснаха се всички
	и дълго зяпаха ме отдалече —
	макар и в клетка, бях за тях опасен,
	защото само името на Толбът
	ги караше да мислят, че могъл бих
	с ръце да късам пръти от желязо,
	да чупя с крак стоманени греди;
	и затова отряд стрелци отбрани
	се сменяше край мене денонощно
	и всеки се прицелваше в гръдта ми,
	щом само се помръднех във леглото.

N	Влиза и излиза — долу — Синът на Главния артилерист с горящ запалител в ръка.

	__СОЛЗБЪРИ__
	Със болка слушам как си бил измъчван,
	но ние, знай, ще им го върнем скъпо!
	Сега е време в Орлеан за обед
	и аз през таз решетка виждам всички
	във домовете им и виждам също
	как френската войска се укрепява.
	Ако желаеш, можеш да надникнеш…
	Съвет ми дайте, вий, сър Томас Гаргрейв,
	и вий, сър Уилям Гленздейл: коя точка
	да бъде цел на следващия залп?

	__ГАРГРЕЙВ__
	На северния вход се трупат знатни.
	Аз мисля да ударим първо там.

	__ГЛЕНЗДЕЙЛ__
	Или по бастиона, пазещ моста.

	__ТОЛБЪТ__
	Изглежда трябва да ги изтощим
	с гладуване и чести малки схватки…

N	Топовен изстрел. Солзбъри и Гаргрейв падат.

	__СОЛЗБЪРИ__
	О, Господи, нас, грешните, помилуй!

	__ГАРГРЕЙВ__
	О, Господи, прости ми греховете!

	__ТОЛБЪТ__
	Отде ни сполетя таз зла беда?
	О, Солзбъри, продумай, ако можеш!
	О, дивен образец за войнска храброст,
	едното ти око, едната буза —
	къде са те? Проклета да си, куло!
	И ти да си проклета, о, ръка,
	донесла ни ужасната покруса!
	Тринайсет битки Солзбъри спечели,
	войник направи той от Хенри Пети!
	Дорде последен барабан ехтеше
	над бойното поле, на своя меч
	не даваше той отдих, тъй го помня.
	О, Солзбъри, дай знак, че още жив си!
	Глас нямаш вече, но с едно око
	за милост към небето погледни —
	и слънцето с едно око оглежда
	от край до край земята! О, небе,
	ако над Солзбъри не се смилиш,
	на всеки друг отказвай милостта си!
	Сър Томас Гаргрейв, има ли във тебе
	искра живот? Отговори на Толбът!
	Не, поглед само повдигни към него!…
	Снемете тялото! Ще ви помогна
	да го заровим по достоен начин.
	Ти, Солзбъри, туй имай за утеха,
	че няма да умреш преди…
	Той махна ми и се усмихна, сякаш
	ми казваше: „Като умра, помни
	да отмъстиш за мен на враговете!“
	Ще помня, мой Плантадженет, и с радост
	като Нерон на лютня*19 ще просвиря
	[*19 _„… като Нерон, на лютня ще просвиря…“_ — римският император Нерод свирил според преданието на лира, вдъхновен от зрелището на горящия Рим.]
	пред техните пламтящи градове;
	ще плаче Франция, щом чуе: „Толбът!“.
N	Сигнал за тревога. Гръмотевици и светкавици.
	Какво е туй? Защо гърми небето?
	Отде са този шум и този трясък?

N	Влиза Пратеник.

	__ПРАТЕНИКЪТ__
	Милорд, милорд, французите нападат!
	Дофинът им, подкрепян от една
	новоизлюпила се ясновидка
	на име Жана, тръгнал е на бой,
	за да разкъса нашата обсада!

N	Солзбъри се надига и стене.

	__ТОЛБЪТ__
	О, чуйте го как стене от това, че
	така неотмъстен ще го оставим!
	Втор Солзбъри за вас ще съм, французи!
	Дали дофин си, или гнил делфин,
	дали светица си, или мръсница,
	копитата на коня ми ще стъпчат
	сърцата ви и локва ще направят
	от вашите два мозъка!… Носете
	нещастника във моята палатка,
	а след това ще видим за какво
	ги бива тези пъзльовци-французи!

N	Шум на битка. Излизат, като изнасят ранения Солзбъри и трупа на Гаргрейв.


>>	Пета сцена

N	Пред Орлеан.
N	Отново шум на битка. Влиза и излиза Толбът, преследващ Дофина. После влиза и излиза Жана, преследваща отстъпващите Англичани.
N	Влиза отново Толбът.

	__ТОЛБЪТ__
	Къде са мойта мощ и мойта храброст?
	Войските ни отстъпват неудържно!
	Една жена във броня ги преследва!
N	Влиза Жана.
	Ха, ето я!… Сега ще те науча!
	Дали си дявол, или дяволица,
	заклинам те да се завърнеш в ада!
	Магьосница си, зная, и от тебе
	ще пусна кръв*20 и ще изпратя бързо
	[*20 _„… ще пусна кръв…“_ — според средновековното вярване този, който успявал да пролее кръвта на вещица, се освобождавал от нейните чарове.]
	душата ти на твоя господар!

	__ЖАНА__
	Аз тебе ще посрамя! Хайде, почвай!

N	Сражават се.

	__ТОЛБЪТ__
	Небе, ще се огънеш ли пред ада?
	Гърдите си от напън смел ще пръсна,
	ръцете си от плещите ще скъсам,
	но ще накажа тази горда стърва!

N	Отново се сражават.

	__ЖАНА__
	Не е дошъл часът ти. Сбогом, Толбът!
	Аз нямам време, трябва да намеря
	запаси и храна за Орлеан.
	Стигни ме, ако можеш! Аз презирам
	прочутата ти мощ! Върви, върви
	при свойте прегладнели англичани
	и помогни на Солзбъри да пише
	последната си воля! Сбогом, Толбът!
	Днес бихме ви и утре ще ви бием!

N	Излиза.

	__ТОЛБЪТ__
	Умът ми е грънчарско колело,
	въртящо мислите ми с бясна скорост!
	Не зная какво правя и къде съм.
	Таз вещица, подобно Ханибал*21,
	[*21 _Ханибал_ (ист.) — картагенският военачалник Ханибал всял в едно сражение паника сред римските войници, като пуснал срещу тях бикове с прикрепени към рогата им запалени факли.]
	със страх ни побеждава и превзима,
	каквото пожелае, както ние
	пчелите или гълъбите пъдим
	от техните гнезда със дим и смрад.
	Зовяха ни за нашата свирепост
	„английски песове“, а днес търчим,
	квичейки, като палета плашливи!
N	Кратък шум на битка.
	Земляци, или хвърляйте се в бой,
	или с овце сменете трите лъва*22
	[*22 _„… с овце сменете трите лъва…“_ — три лъва фигурирали върху герба на английските крале.]
	от своя герб; защото и овцете
	не бягат тъй страхливо от вълка,
	говедата, конете тъй не хукват,
	видели леопарда, както вие
	днес бягате от бившите си роби!
N	Шум на битка.
	Напразно е!… Върнете се в окопа!
	Със гибелта на Солзбъри вий всички
	съгласни сте, щом никой не желае
	да вдигне меч, за да мъсти за него!
	Напук на опитите да я спрем,
	Девицата укри се в Орлеан.
	Да бе улучила смъртта му мене —
	къде сега срамът ми ще се дене!

N	Излиза. Шум на битка и сигнал за отбой.


>>	Шеста сцена

N	Пред Орлеан.
N	Тръбен звук. Върху градските стени се появяват Жана, Дофинът, Рение, Алансоп и Войници.

	__ЖАНА__
	Развейте знамената над стените!
	Английската обсада е сломена!
	Тъй Жана свойта дума удържа.

	__ДОФИНЪТ__
	Небесна Дево, дъще на Астрея*23,
	[*23 _Астрея_ (мит.) — дъщеря на Юпитер, богиня на справедливостта. Според мита тя в незапомнени времена напуснала Земята, за да засияе в небето като съзвездието Дева. Оттук връзката с девственицата Жана.]
	за този подвиг как да те възхваля?
	Ти свойте думи изпълняваш както
	прочутата градина на Адонис,
	която само ден подир цъфтежа
	започвала да дава сладък плод!
	Гордей се, Францийо, със свойта Жана!
	По-светъл ден не помниш ти от този,
	във който тя ти върна Орлеан!

	__РЕНИЕ__
	Защо камбаните не бият още?
	Дофине, заповядай във града
	да се запалят празнични огньове
	и населението на открито
	със пиршества и веселби да чества
	от Бога низпосланата ни радост!

	__АЛАНСОН__
	Във цяла Франция ще възликуват,
	щом чуят колко храбро сме се били!

	__ДОФИНЪТ__
	Не ний, а Жана удържа победа
	в тоз славен ден и затова със нея
	короната си аз ще разделя
	и ще накарам в шествия безкрайни
	попове и монаси да я славят.
	По-горда пирамида ще й вдигна
	от Мемфиската, славеща Родопа*24,
	[*24 _„… пирамида… Родопа…“_ — според преданието една от египетските пирамиди била издигната от гръцката хетера Родопа (VI в. до н.е.).]
	и в нейна чест, когато ни напусне,
	прахът й в урна, по-богата даже
	от драгоценния сандък на Дарий*25,
	[*25 _„… драгоценния сандък на Дарий…“_ — легендата разказвала, че сред плячката на Александър Македонски след победата му над персийския цар Дарий бил един скъпоценен сандък, в който Александър впоследствие пазил копие от поемите на Омир.]
	във празничните дни ще бъде носен
	пред френските кралици и крале!
	И не свети Денис*26, а тя ще бъде
	[*26 _Свети Денис_ (ист.) — светец-покровител на Франция.]
	закрилница на нашата страна!…
	Градът ни чака. Тръгвайте след мен —
	трапеза кралска иска този ден!

N	Тръбен звук. Излизат.


>	Второ действие
>>	Първа сцена

N	В Орлеан.
N	Влизат френски Сержант и двама Часови.

	__СЕРЖАНТЪТ__
	Заемайте местата си и бдете!
	За всяко шумолене край стените
	или войник, видян край тях, веднага
	ми дайте в караулното сигнал.

	__ЧАСОВИ__
	Ще бъде даден!
N	Сержантът излиза.
			Бива си я нашта —
	когато другите си спят спокойно,
	да бодърстваш във мрак и дъжд, и студ!

N	Влизат — с тих барабанен бой — Толбът, Бедфорд, Бургундският дук и Войници, носещи стълби за щурмуване на крепост.

	__ТОЛБЪТ__
	Да, лорд-настойнико и всеизвестни
	Бургундецо — съюзът ни с когото
	съюзници на Англия направи
	Валония, Пикардия, Артуа —
	подир деня, в пируване преминал,
	таз нощ французите безгрижно спят.
	Да се възползваме от тоя случай,
	за да им върнем за успеха, който
	спечелиха с магии и вълшебство.

	__БЕДФОРД__
	Тоз френски пъзльо сам се позори,
	като — невярващ в своята войска —
	прибягва към магьосници и врачки!

	__БУРГУНДСКИЯТ ДУК__
	Предателите нямат други близки.
	Каква е всъщност тази тяхна Жана?

	__ТОЛБЪТ__
	Девица — казват.

	__БЕДФОРД__
			И така безстрашна?

	__БУРГУНДСКИЯТ ДУК__
	Дано не се сдобие с нещо мъжко,
	ако и в бъдеще се хвърля в боя
	така безстрашно, както досега!

	__ТОЛБЪТ__
	Те нека призовават черни сили,
	Всевишният е нашата опора
	и с неговото име да започнем
	атаката на тоя зид от кремък!

	__БЕДФОРД__
	Възлизай, Толбът! Ние сме след теб.

	__ТОЛБЪТ__
	Не всички вкупом! По-добре е, мисля,
	да атакуваме от разни точки.
	Така ако един се провали,
	защитата им друг ще превъзмогне.

	__БЕДФОРД__
	Съгласен. Аз оттука!

	__БУРГУНДСКИЯТ ДУК__
			Аз оттам!

	__ТОЛБЪТ__
	А аз отсам — към слава или гроб!
	Сега вий двама, Солзбъри и Хенри,
	ще видите, че Толбът ви е верен!

N	С викове „Свети Георги!“ и „Толбът!“ англичаните се покатерват на стената и проникват в града.

	__ЧАСОВИ__
	Тревога! Англичаните нападат!

N	Французите — по ризи — скачат над стената.
N	Влизат от различни страни — полуоблечени — Бастардът, Алансон и Рение.

	__АЛАНСОН__
	По нощници? Как може, господа?

	__БАСТАРДЪТ__
	„Как може“ ли? Добре, че оцеляхме!

	__РЕНИЕ__
	Тревогата ни свари във леглата —
	едва успяхме да се отървем!

	__АЛАНСОН__
	Откак войник съм, подвиг друг не помня,
	отчаяно рискован като тоя!

	__БАСТАРДЪТ__
	Тоз Толбът е същински Сатана!

	__РЕНИЕ__
	Или е Бог на негова страна!

	__АЛАНСОН__
	И Шарл пристига. Как ли оцелял е?

N	Влизат Дофинът и Жана.

	__БАСТАРДЪТ__
	Светицата е бдяла върху него.

	__ДОФИНЪТ__
	Това ли ти е силата, лъжкиньо?
	Нарочно ли отпърво ни подмами
	със мъничък успех, та след това
	да претърпим тъй срамна несполука?

	__ЖАНА__
	Защо е Шарл така сърдит на Жана?
	Нима мощта й длъжна е да бъде
	еднаква винаги? Или желаеш
	да побеждавам и когато спя,
	защото инак аз ще съм виновна?
	Небрежни войни, ако бяхте бдели,
	туй бедствие не щеше да се случи!

	__ДОФИНЪТ__
	Да, вие сте виновен, Алансон!
	Началник тази нощ на часовите,
	вий леко пренебрегнахте дълга си!

	__АЛАНСОН__
	Ако в участъците, поверени
	на ваши милости, стената беше
	под наблюдение като във моя,
	врагът не би ни изненадал тъй.

	__БАСТАРДЪТ__
	Аз своя проверявах!

	__РЕНИЕ__
			И аз — своя!

	__ДОФИНЪТ__
	През моя и през нейния участък
	аз цяла нощ насам-натам кръстосвах,
	извършвайки развод на караула.
	Отде и как могли са да се вмъкнат?

	__ЖАНА__
	Недейте губи време, господа,
	за тез „отде и как“ — едно е явно:
	противникът открил е слаба точка
	във нашата отбрана и успя
	във нея да извърши своя пробив.
	Остава ни едно: да съберем
	войниците си, пръснати в безреда,
	и начертаем начин нов, по който
	сега пък ний да навредим на него.

N	Шум на битка. Влиза английски Войник, викащ: „Толбът! Толбът!“. Французите избягват, като оставят дрехите си.

	__ВОЙНИКЪТ__
	Ще взема туй, за да не се измачка.
	Щом чуят „Толбът!“, духват надалеч.
	С туй име само взех тъй много плячка,
	че то ми служи по-добре от меч!

N	Излиза.


>>	Втора сцена

N	В Орлеан.
N	Влизат Толбът, Бедфорд, Бургундският дук, Капитан и Войници.

	__БЕДФОРД__
	На изток съмва и нощта изтегля
	катранния си плащ, покрил земята.
	Достатъчно ги гонихме. Отбой!

N	Сигнал за отбой.

	__ТОЛБЪТ__
	Да се докара тук това, което
	бе нявга Солзбъри, и нека бъде
	положено сред главния площад
	на този — дявол взел го! — Орлеан.
	Изпълних свойта клетва пред духа му:
	за всяка капка кръв, която беше
	пролята от прекрасното му тяло,
	петима техни паднаха таз нощ.
	А за да знаят бъдните потомства
	как ние отмъстили сме за него,
	във главния им храм ще му издигна
	безценна гробница, върху която
	ще издълбая, за да се чете,
	как беше оплячкосан Орлеан,
	как Солзбъри коварно бе убит
	и как бе той плашило, бич и ужас
	за всичко френско!… Ала, господа,
	учудва ме, че нийде не видяхме
	ни негово височество дофина,
	ни ясновидката му Жана д’Арк,
	ни кой да е от долната му шайка.

	__БЕДФОРД__
	Изглежда, че в гъмжилото на боя
	те, вдигнати от сънните легла,
	прескочили са градските стени,
	убежище да дирят сред полето.

	__БУРГУНДСКИЯТ ДУК__
	Аз сам — макар през нощната мъгла
	и пушека на боя — убеден съм,
	че зърнах как, изплашени от мен,
	Дофинът и овчарската му фльорца
	изприпкаха натам ръка в ръка,
	съвсем като гугутчета, които
	не могат да живеят поотделно.
	Когато тук поставим всичко в ред,
	ще ги подгоним с цялата войска.

N	Влиза Пратеник.

	__ПРАТЕНИКЪТ__
	Приветствам ви, милорди! Кой от вас
	е войнственият Толбът, на когото
	във Франция се чуди всичко живо?

	__ТОЛБЪТ__
	Пред теб е той. Кой праща те при него?

	__ПРАТЕНИКЪТ__
	От свойта благонравна господарка,
	Овернската графиня, съм изпратен
	да те помоля, благородни лорде,
	да я възрадваш, като посетиш
	прескромния й замък, за да може
	да се гордее после, че при нея
	отсядал е мъжът, чиято слава
	изпълва с гръм ушите на света.

	__БУРГУНДСКИЯТ ДУК__
	Тъй значи! Виждам, нашите войни
	превръщат се във весели забави,
	в които дамите измолват срещи.
	Тоз нежен зов не бива да презреш ти!

	__ТОЛБЪТ__
	Ако презра го, да не бъда рицар!
	Там, дето хиляди мъже не биха
	успели със ораторско изкуство,
	една жена надви със малко нежност…
	Благодари на свойта господарка
	и й кажи, че Толбът най-охотно
	ще бъде неин гост… А може би
	и вий ще дойдете със мен, милорди?

	__БЕДФОРД__
	Не, туй надхвърля онова, което
	доброто възпитание изисква;
	а чул съм, че неканените гости
	са най-добре дошли, като си тръгват.

	__ТОЛБЪТ__
	Тогава сам, щом друго средство няма,
	ще бъда гост на таз любезна дама!…
	Елате, капитане!
N	Шепне на капитана.
			Значи ясно?

	__КАПИТАНЪТ__
	Напълно, сър! Ще действам съответно.

N	Излизат.


>>	Трета сцена

N	В замъка на Овернската графиня.
N	Влизат Графинята и Вратар.

	__ГРАФИНЯТА__
	Вратарю, запомни какво ти казах.
	И след това, когато го направиш,
	ключа — на мен!

	__ВРАТАРЯТ__
			Разбрано, господарко!

N	Излиза.

	__ГРАФИНЯТА__
	Отличен план! Изпълни ли се точно,
	със него повече ще се прочуя,
	отколкото скитянката Томирис —
	със гибелта на Кир*27. Светът гърми
	[*27 _„… скитянката Томирис… на Кир“_ — Томирис, царица на скитското племе масагети, отмъщавайки за сина си, убила персийския цар Кир и потопила главата му в съд с кръв, за да може да насити своята кръвожадност.]
	от славата на този страшен рицар
	и бойните му подвизи безчет са.
	Бих искала да проверя мълвата
	със личното си зрение и слух.

N	Влизат Пратеникът на графинята и Толбът.

	__ПРАТЕНИКЪТ__
	Лорд Толбът, господарко, дойде с мен
	във отговор на вашата покана.

	__ГРАФИНЯТА__
	Да заповяда!… Как? Нима е този?

	__ПРАТЕНИКЪТ__
	Да, той е, господарко.

	__ГРАФИНЯТА__
			Тоз, когото
	наричат „бич на Франция“, чието
	ужасно име тъй се носи вред,
	че майките у нас със него плашат
	децата си? Разбрах: лъжлива слава!
	Аз мислех, че ще видя някой Хектор*28,
	[*28 _Хектор_ (мит.) — герой на „Илиадата“ — син на Приам, главен защитник на Троя.]
	Херакъл*29 нов със лик, внушаващ страх,
	[*29 _Херакъл_ (мит.) — или Херкулес — главен герой от гръцката митология, прочут със своята физическа сила.]
	и мускули могъщи, а пък той
	какъв ми бил! Дете, джудже, пигмейче!
	Не е възможно тоя хилав урод
	така да плаши своите врагове!

	__ТОЛБЪТ__
	Графиньо, дръзнах да ви посетя,
	но тъй като настроена сте зле,
	добре ще е да дойда в друго време.

	__ГРАФИНЯТА__
	Какво му стана? Где се е запътил?

	__ПРАТЕНИКЪТ__
	Лорд Толбът, спрете! Нейна милост пита
	защо си тръгвате така внезапно.

	__ТОЛБЪТ__
	За да повярва в туй, че бил е тук
	известният й Толбът, а не друг!

N	Влиза отново Вратарят, носещ ключовете.

	__ГРАФИНЯТА__
	Щом ти си той, тогава си във плен!

	__ТОЛБЪТ__
	В чий плен, графиньо?

	__ГРАФИНЯТА__
			В мой, войнико кървав!
	Нарочно те подмамих във дома си.
	Отдавна съм пленила твойта сянка,
	защото тя обрамчена виси
	във моя замък; но и същността ти
	сега ще има нейната съдба,
	защото аз ще наредя да сложат
	ръцете и краката ти в окови
	затуй, че ти от толкова години
	страната ни без жалост разоряваш,
	народа ни избиваш и заробваш
	децата и мъжете ни!

	__ТОЛБЪТ__
			Ха-ха!

	__ГРАФИНЯТА__
	Ти смей се, смей се! Скоро ще застенеш!

	__ТОЛБЪТ__
	Аз смея се, защото тъй наивно
	си мислите, че сте пленили нещо
	по-плътно, на което да мъстите,
	не сянката на Толбът.

	__ГРАФИНЯТА__
			Как? Защо?
	Нима си друг човек?

	__ТОЛБЪТ__
			Не, друг не съм.

	__ГРАФИНЯТА__
	Тогаз и същността ти притежавам!

	__ТОЛБЪТ__
	О, не, госпожо — аз съм само сянка
	от себе си. Окото ви се мами.
	Не е във тази стая същността ми.
	Което виждате, е само малка,
	нищожна част от туй, което съм.
	Повярвайте ми, ако мойто тяло
	поискало би тук да влезе цяло,
	под покрива ви трудно би се сбрало.

	__ГРАФИНЯТА__
	Чудак, говорещ с гатанки! Как тъй
	хем тук си, хем не си? Кой би могъл
	тез две обратни истини да свърже?

	__ТОЛБЪТ__
	Кой би могъл ли? Аз! И много бърже!
N	Надува рог. Барабанен бой. Топовен залп. Влизат Войници.
	Дали повярвахте сега, госпожо,
	че аз съм само сянката на Толбът?
	Тез тук са неговите мишци, жили,
	могъщата снага, с която той
	зажегля градовете ви в ярем,
	помита крепостите ви и прави
	земята ви да стене под крака му!

	__ГРАФИНЯТА__
	Прости ми грешката, велики Толбът!
	Сега разбрах, че ти си не по-малък,
	отколкото говори твойта слава,
	и по-голям, отколкото могъл би
	човек от външността ти да заключи.
	С предубеждение те срещнах тука,
	но ти не се гневи, защото, вярвай,
	сега скърбя, задето те приех
	не както същността ти заслужава.

	__ТОЛБЪТ__
	Госпожо, не тълкувайте погрешно
	духа на Толбът, както току-що
	направихте със външния му образ.
	Не сте ме наскърбили ни най-малко
	със своя прием и не искам друго
	обезщетение, освен да можем
	със вашето съгласие да вкусим
	вината и отбраните ви гозби.
	Защото, знае се, от слаб стомах
	не се оплаква никога войникът.

	__ГРАФИНЯТА__
	От все сърце — за мен ще бъде чест
	да имам в своя дом тъй славен воин.

N	Излизат.


>>	Четвърта сцена

N	Лондон. В градината на „Темпъл“*30.
	[*30 _Темпъл_ — в лондонския манастир „Темпъл“, владение на рицарите Тамплиери, живеели и се учели студентите по право.]
N	Влизат Съмърсет, Съфък, Уорик, Ричард Плантадженет, Върнон и един Правник.

	__ПЛАНТАДЖЕНЕТ__
	Високоблагородни господа,
	защо мълчите? Никой ли не смее
	да каже мисълта си по въпроса?

	__СЪФЪК__
	Във залата ний бяхме твърде шумни —
	градината е по-добра за спор.

	__ПЛАНТАДЖЕНЕТ__
	Тогава заявете, че съм прав
	или че Съмърсет греши донейде.

	__СЪФЪК__
	Наистина, аз в правото съм слаб
	и тъй като до днес не съм успявал
	да скланям пред закона свойта воля,
	закона свивам, за да мине тя.

	__СЪМЪРСЕТ__
	Бъдете съдник помежду ни, Уорик!

	__УОРИК__
	Аз може би могъл бих да отсъдя
	от два сокола кой по-бърз излита,
	от два палаша кой по-звънко лае,
	от два кинжала кой е по-наточен,
	от два жребеца кой по-гордо стъпва,
	от две моми коя е по-красива,
	но в тези правни тънкости, ей Богу,
	от чавката разбирам не по-много!

	__ПЛАНТАДЖЕНЕТ__
	Не щеш страна да вземеш от учтивост,
	но мойта правота е тъй безспорна,
	че явна е дори за късоглед!

	__СЪМЪРСЕТ__
	А мойта правота е толкоз ясна,
	крещяща, очевидна, несъмнена,
	че би проблеснала в око на сляп!

	__ПЛАНТАДЖЕНЕТ__
	Щом нещо връзва вашия език,
	кажете мисълта си с неми знаци:
	тоз, който благородник е по кръв
	и горд е със рода си, нека тука,
	ако застъпва мойта правота,
	откъсне цвят, тъй както правя аз,
	от този храст, обсипан с бели рози!

	__СЪМЪРСЕТ__
	А който смел е и не е ласкател,
	и дръзва да застане с мойта правда,
	след мене тука да откъсне цвят
	от този храст, покрит с червени рози!

	__УОРИК__
	Не съм ласкател и не се червя
	от тези упреци, като откъсвам
	таз бяла роза със Плантадженет.

	__СЪФЪК__
	Пък аз откъсвам таз червена роза
	за Съмърсет и неговото право.

	__ВЪРНОН__
	Недейте продължава, господа,
	преди да заявим, че този, който
	сбере по-малко рози, ще отстъпи
	пред другия по спорния въпрос!

	__СЪМЪРСЕТ__
	Напълно правилно, любезни Върнон!
	Ако излязат моите по-малко,
	замлъквам и подписвам.

	__ПЛАНТАДЖЕНЕТ__
				И аз също.

	__ВЪРНОН__
	Тогава в името на правотата
	откъсвам тази бяла, чиста роза,
	заставайки на нейната страна.

	__СЪМЪРСЕТ__
	Внимавайте в бодлите й, че може
	да убодете пръста си и тъй,
	обагрили я с кръв, да подкрепите
	страната, на която сте противник!

	__ВЪРНОН__
	За свойто убеждение, ако
	пролея кръв, то лекар ще ми стане
	и мигом изцерило мойта рана,
	ще ме остави с тоя, с който съм!

	__СЪМЪРСЕТ__
	Добре, добре, нататък! Кой остава?

	__ПРАВНИКЪТ__
	Съгласно мойте книги и наука
	основният ви довод е неправ,
	затуй и аз откъсвам бяла роза.

	__ПЛАНТАДЖЕНЕТ__
	Е, Съмърсет, къде е твойто право?

	__СЪМЪРСЕТ__
	Тук, в ножницата ми, и мисля как
	в червено да обагри твойта роза!

	__ПЛАНТАДЖЕНЕТ__
	Сега обаче твоите страни
	наподобяват белите ни рози
	и този страх е знак, че правотата
	е откъм нас!

	__СЪМЪРСЕТ__
			Грешиш, Плантадженет,
	променя ме не страх, а гняв от туй, че
	са твоите страни от срам по-ярки
	дори от нашите червени рози,
	а пък езикът ти не го признава.

	__ПЛАНТАДЖЕНЕТ__
	Червените са с червей, Съмърсет!

	__СЪМЪРСЕТ__
	А белите с бодли, Плантадженет.

	__ПЛАНТАДЖЕНЕТ__
	С бодли са, за да бранят правотата,
	а твоите червеи гризат лъжата!

	__СЪМЪРСЕТ__
	Ще се намерят рицари, които
	ще потвърдят, че прав съм, там, където,
	лъжливецо, теб няма да те има!

	__ПЛАНТАДЖЕНЕТ__
	Кълна се в този белоснежен цвят,
	презирам теб и тях, свадливо пале!

	__СЪФЪК__
	Плантадженет, върни си тези думи!

	__ПЛАНТАДЖЕНЕТ__
	Надменни Пул, за себе си вземи ги!

	__СЪФЪК__
	Но знай, ще ти ги втикна вдън гръкляна!

	__СЪМЪРСЕТ__
	Не му отвръщай, Уилям де ла Пул!
	Недей му прави чест на тоз простак!

	__УОРИК__
	Ей Богу, туй е хула, Съмърсет!
	Бе негов прапрадядо Лайонел,
	дук Кларенс, трети син на Едуард Трети.
	Нима простак, лишен от гербов гребен,
	би имал корен толкова дълбок?

	__ПЛАНТАДЖЕНЕТ__
	Ако не беше мястото свещено*31,
	[*31 _„… мястото свещено…“_ — понеже сцената се развива в градината на манастира, смятана за свещена земя, на която всяко насилие било забранено.]
	не би говорил този пъзльо тъй!

	__СЪМЪРСЕТ__
	Кълна се в Господа, ще го повторя
	на всяко друго място по земята!
	Не свърши ли баща ти, Ричард Кеймбридж,
	като изменник срещу Хенри Пети
	и ти не беше ли за таз измяна
	разжалван и лишен от знатна титла?
	Грехът ти бащин жив е в твойта кръв
	и докато не те възстановят,
	ще бъдеш прост селяк и нищо друго!

	__ПЛАНТАДЖЕНЕТ__
	Баща ми бе осъден без процес,
	посечен за измяна — не изменник,
	и аз ще го докажа чрез двуборство,
	когато времената доузреят*32,
	[*32 _„… когато времената доузреят…“_ — тоест когато му бъде върнато благородническото звание, така че да може да се среща в двубой с благородници.]
	със по-добри мъже от Съмърсет.
	А вас и тоя ваш поддръжник Пул
	в тетрадките на свойта памет аз
	ще ви запиша и ще ви платя
	за вашето презрение към мене!
	Предупредени сте, така че, знайте!

	__СЪМЪРСЕТ__
	Ще ни намериш винаги в готовност
	и ясно ще познаеш, че те мразим
	по тез цветя, които моите верни
	ще носят винаги напук на теб!

	__ПЛАНТАДЖЕНЕТ__
	А тази побледняла гневна роза,
	напомняща ти нашата ненавист,
	ще носим аз и моите, додето
	увехне тъжна върху моя гроб,
	или високо с ранга ми разцъфне!

	__СЪФЪК__
	Върви да се обесиш, честолюбец!
	Отивам си! До следващата среща!

N	Излиза.

	__СЪМЪРСЕТ__
	Със теб съм, Пул… Тщеславецо, прощавай!

N	Излиза.

	__ПЛАНТАДЖЕНЕТ__
	Обиждат ме и трябва да понасям!

	__УОРИК__
	Петното, за което ти натякват,
	ще бъде много скоро изличено
	на заседанието в Парламента,
	насрочено, за да изглади спора
	на Уинчестър и Глостър. Ако то
	не те направи Йорк, на мене също
	от днес нататък да не викат Уорик!
	А дотогаз, във знак на туй, че съм
	със тебе срещу Съмърсет и Пул,
	ще нося този цвят, но пророкувам,
	че препирнята между вас двамина,
	насъскала в таз храмова градина
	червена роза срещу роза бяла,
	в сълзи ще потопи страната цяла!

	__ПЛАНТАДЖЕНЕТ__
	Благодаря ви много, драги Върнон,
	че се накичихте със моя щит.

	__ВЪРНОН__
	И ще го нося винаги за вас!

	__ПРАВНИКЪТ__
	И аз, милорд!

	__ПЛАНТАДЖЕНЕТ__
			Благодаря ви, сър.
	Да тръгваме. Не чувствате ли вие,
	че тая свада има кръв да пие?

N	Излизат.


>>	Пета сцена

N	В Тауър.
N	Влиза Мортимър, носен на стол от Тъмничари.

	__МОРТИМЪР__
	Пазители на моя чезнещ век,
	бъдете тъй добри и позволете
	на умирающия Мортимър
	да си отдъхне тука! Чувствам свойта
	снага нещастна тъй разбита, сякаш
	съм смъкнат току-що от кръг за мъки.
	Тез сиви власи, стигнали във грижи
	до Несторова възраст*33, ми вещаят,
	[*33 _„… Несторова възраст…“_ (мит.) — Нестор, цар на Пилос, бил гръцки вожд от Троянската война в дълбока старост, чието име станало синоним на мъдрост, придобита с годините.]
	че вече за граф Марч е близък краят.
	На тез очи светликът ясен где е?
	Фитилът им, уви, едва мъждее!
	От плещи слаби тез ръце безсилни
	висят като изсъхнали лозници,
	ала нозете, немощни опори,
	едва крепящи тази буца глина,
	напротив, окрилени от стремежа
	да стигнат моя гроб, ми казват сякаш:
	„Освен смъртта, каква утеха чакаш?“…
	Ала кажете ми, дали ще дойде
	при мене моят племенник?

	__ПЪРВИ ТЪМНИЧАР__
				Да, сър.
	Плантадженет ще дойде. На човека,
	изпратен да го търси в „Темпъл-хол“,
	той дал е утвърдителен ответ.

	__МОРТИМЪР__
	Това ми стига. Бедният ми Ричард!
	И той онеправдан е като мен!
	Когато увенчан бе Хенри Мънмът*34,
	[*34 _Хенри Мънмът_ — с прозвището Мънмът наричали по името на графство Мънмътшир, в Уелс, където бил роден принц Хенри (после крал Хенри V — вж. едноименната драма).]
	чиято бойна чест засенчи мойта,
	аз бях заключен в таз омразна кула.
	През тези дни и Ричард бе ограбен,
	лишен от знатна титла и наследство.
	Ала сега безстрастният арбитър
	над всички отчаяния и мъки,
	безгрешният ни Съдник със косата,
	помилвал ме, ми дава свобода;
	дано и Ричард, своето възвърнал,
	на мъки и неволи види края!

N	Влиза Плантадженет.

	__ПЪРВИ ТЪМНИЧАР__
	Пристигна племенникът ви, милорд.

	__МОРТИМЪР__
	Кой? Ричард? Моят скъп Плантадженет?

	__ПЛАНТАДЖЕНЕТ__
	Да, знатни вуйчо, прясно оскърбен,
	пред тебе е нещастният ти Ричард!

	__МОРТИМЪР__
	Ръцете насочете ми към него,
	врата му да обгърна и издъхна
	последен дъх до неговата гръд!
	Кажете ми, когато мойте устни
	допрат страните му, за да му дам
	угасваща целувка!… А сега,
	о, сладък клон от Йорковия ствол,
	кажи ми: кой и как те оскърби?

	__ПЛАНТАДЖЕНЕТ__
	Гръб старчески на моята ръка
	по-първо облегни и ще ти кажа,
	тъй тебе облекчил, какво тежи ми.
	Днес в разговор със Съмърсет тъй стана,
	че спорът се изостри и той грубо
	напомни ми за татковата смърт.
	Това натякване скова в момента
	езика ми, със който инак аз
	му бих отвърнал както подобава.
	Затуй зарад баща ми и честта му
	на чист Плантадженет и зарад нашто
	роднинство с теб, кажи ми, драги вуйчо:
	защо е бил обезглавен баща ми,
	граф Ричард Кеймбридж?

	__МОРТИМЪР__
				Същата причина,
	зарад която, племеннико драг,
	в затвор прекарах цветната си младост,
	доведе и до неговата смърт.

	__ПЛАНТАДЖЕНЕТ__
	По-точно назови ми я, защото
	не бих могъл да я отгатна сам!
	Ще го направя, ако имам дъх
	и близката ми смърт не ме прекъсне.
	Четвъртият ни Хенри, чийто внук
	е днешният ни малолетен крал,
	свали от трона братовчед си Ричард,
	сина на Едуард, Черния ни принц,
	заченат пръв и по закон наследник
	на Едуард Трети. Считайки неправо
	туй действие, семейството на Пърси
	реши да ме издигне до престола.
	Причината, накарала тез горди
	владетели от Север тъй да действат,
	бе в туй, че детронираният Ричард
	бе още млад и нямаше наследник,
	а аз оказвах се по кръв и възраст
	най-близък до короната след него,
	защото съм чрез баба си потомък
	на Лайонел, дук Кларенс, трети син
	на Едуард Трети, а пък Болинбрук*35
	[*35 _Болинбрук_ — прозвище на Хенри Херефорд, син на Джон Гонт, произлязло от името на замъка, в който се бил родил (вж. „Ричард II“).]
	си води произхода от Джон Гонт,
	едва четвърти от това коляно.
	Сега внимавай: зарад този техен
	рискован план да сложат на престола
	законния наследник, аз лиших се
	от свобода, а Пърси — от живот.
	Години след това, когато трона
	зае наследникът на Болинбрук,
	крал Хенри Пети, храбрият ти татко,
	граф Ричард Кеймбридж, син на Едмънд Ленгли
	(говоря за прочутия граф Йорк),
	венча се за сестра ми, на която
	бе съдено да стане твоя майка
	и съжалил злочестата ми участ,
	събра войска, за да ми върне трона
	и ми даде законната корона.
	Уви, и нему туй не се удаде:
	той също тъй биде обезглавен
	и със това бе смачкан и потиснат
	родът на Мортимъровци, които
	еднички имаха права над трона.

	__ПЛАНТАДЖЕНЕТ__
	И от които сетен клон си ти?

	__МОРТИМЪР__
	Да, аз. Ала бездетен и умиращ.
	Ти мой наследник си. Разбра ме, вярвам.
	Но, действайки, бъди благоразумен!

	__ПЛАНТАДЖЕНЕТ__
	Съвета ти не ще забравя, вуйчо,
	но екзекуцията на баща ми
	е според мен убийство и тиранство!

	__МОРТИМЪР__
	Недей говори! Умно действай, Ричард!
	Домът на Ланкастър е планина,
	която твърде трудно се премества…
	Но аз сега премествам се оттука,
	тъй както местят двора си кралете,
	когато са преситени от дълго
	живеене в един и същи град.

	__ПЛАНТАДЖЕНЕТ__
	Години бих ти дал от младостта си,
	за да прибавя дни към твойта старост!

	__МОРТИМЪР__
	И с туй ще заприличаш на колача,
	нанасящ десет удара там, гдето
	един би стигнал. И не ме оплаквай,
	освен ако изпитваш скръб, когато
	се случва нещо радостно със мен.
	За опелото ми се погрижи!
	Прощавай, Ричард! И дано се сбъднат
	каквито имаш розови надежди!
	Щастлив бъди във мир и във война!

N	Умира.

	__ПЛАНТАДЖЕНЕТ__
	И мир, а не война, да има твойта
	отлитаща душа! В тъмница ти
	като поклонник цял живот изброди,
	като отшелник цял живот живя!…
	Съвета му ще скрия в тез гърди,
	във тях за сгодно време нека бди!
	Той чест ще има повече посмъртно,
	отколкото додето беше жив!
N	Тъмничарите изнасят тялото на Мортимър.
	Угасна, духната от честолюбци,
	безрадостната свещ на Мортимър.
	А колкото до грозните обиди,
	с които Съмърсет покри рода ми,
	от тях ще се очистя не след много.
	За своя ранг отивам в Парламента —
	ако с добро не го получа там,
	ще си го взема, както аз си знам!

N	Излиза.


>	Трето действие
>>	Първа сцена

N	Лондон. В залата на Парламента.
N	Тръбен звук. Влизат Крал Хенри, Ексетър, Глостър, Уинчестър, Уорик, Съмърсет, Съфък и Плантадженет. Глостър се опитва да предаде на краля свитък, но Уинчестър го грабва и скъсва.

	__УИНЧЕСТЪР__
	Ще идваш със подготвени доклади
	и доводи, обмисляни изтънко?
	Ако желаеш да ме обвиниш,
	прави го, Хъмфри Глостър, тук, от място,
	тъй както неподготвено и прямо
	и аз ще отговоря на речта ти!

	__ГЛОСТЪР__
	Надути попе, мястото ме спира
	да дам отпор на твоята обида!
	Недей мисли, че тъй като излагам
	по писмен начин твоите ужасни,
	позорни, отвратителни злосторства,
	туй значи, че измислял съм или
	че нямам смелост да повторя туй,
	което съм изложил със перо!
	Не, попе, толкоз смрадна и воняща
	е твоята порочност, толкоз гадни
	и отвратителни са твойте козни,
	че даже и дечицата познават
	надменността ти! Да, така си ти
	развратен, зъл, метежен по природа,
	така прочут като смукач на лихви,
	че с ни една черта не съответстваш
	на своите обязаност и сан!
	А че предател си, не е ли ясно
	след двете покушения над мене —
	на Лондонския мост и после в Тауър?
	Освен това, пресеем ли ума ти,
	боя се, че и кралят ни дори
	ще се окаже не съвсем далече
	от прицела на гордата ти завист!

	__УИНЧЕСТЪР__
	Добре тогава, отговаряй, Глостър!
	Вий, лордове, свидетели бъдете!
	Ако наистина бях алчен, хищен,
	тъй както той твърди, защо тогава
	съм толкоз беден? И защо, бих питал,
	ако честолюбив съм, става тъй,
	че вместо да напредвам и раста,
	съм верен на пастирския си дълг?
	А по това, че сеял съм раздори,
	кой повече от мен е бил за мир,
	освен в онези случаи, когато
	съм бивал предизвикван? Не, милорди,
	не туй раздухва яростта на дука,
	не туй гнева му пали — друго нещо:
	това, че иска сам да управлява,
	че иска пръв до краля ни да бъде,
	поражда гръмотевици в гръдта му
	и кара го да обвинява други!
	Но той ще разбере, че с равни нему
	тез разговори…

	__ГЛОСТЪР__
			Ти ли си ми равен
	бе, копеле на дядо ми!

	__УИНЧЕСТЪР__
				Да, аз!
	Защото кой си ти? Един желаещ
	да упражнява власт от чуждо име!

	__ГЛОСТЪР__
	Не съм ли лорд-настойник, дръзки попе?

	__УИНЧЕСТЪР__
	А аз прелат на църквата не съм ли?

	__ГЛОСТЪР__
	Да, си, като разбойник, вдигнал замък,
	за да укрива плячката си в него!

	__УИНЧЕСТЪР__
	Хулител безподобен!

	__ГЛОСТЪР__
			А пък ти
	си „преподобен“, но по титла само!

	__УИНЧЕСТЪР__
	Зад мен е свети Петровият храм!

	__ГЛОСТЪР__
	Върви тогаз да се оплачеш там!

	__СЪМЪРСЕТ__
	Вий трябва, сър, да имате предвид…

	__ГЛОСТЪР__
	Това че чувстваш своя поп надвит?

	__СЪМЪРСЕТ__
	… че трябва повече благочестивост,
	когато се говори с висш духовник!

	__УОРИК__
	А той пък трябва да е по-смирен —
	тез речи на духовник не прилягат!

	__СЪМЪРСЕТ__
	Прилягат, ако святият му сан
	е бил засегнат!

	__УОРИК__
			Свят или несвят,
	дук Глостър е по право лорд-настойник!

	__ПЛАНТАДЖЕНЕТ__ _(настрани)_
	Плантадженет е длъжен да мълчи,
	ако не ще да чуе: „Ти, селяко,
	какво си буташ гагата, където
	говорят знатни?“ Да не беше тъй,
	на този поп аз бих му казал нещо…

	__КРАЛЯТ__
	О, чичо Глостър, чичо Уинчестър,
	вий стражи на английската държава,
	от все сърце ви моля да сплотите
	сърцата си за дружба и любов!
	Какъв позор за трона ни е двама
	тъй знатни перове да са в раздор!
	Макар и в крехка възраст, ще ви кажа,
	че вътрешната разпра е змия,
	гризяща тялото на обществото!…
N	Викове „Бий кафявите!“.
	Какво е туй?

	__УОРИК__
			Смут, явно предизвикан
	от хората на нашия епископ!

N	Викове „Удряй!“, „С камъни!“
N	Влиза Кметът на Лондон.

	__КМЕТЪТ__
	Велики лордове, добри ни Хенри,
	смилете се над Лондон и над нас!
	Слугите на епископа и дука,
	понеже бе им забранено скоро
	да ходят из града въоръжени,
	натъпкали са с камъни джобове
	и разделили се на две тайфи,
	така замерват се, че не един е
	със пукната глава и пръснат мозък!
	Прозорците са вред изпотрошени
	и всички лавки спуснаха кепенци!

N	Влизат, биейки се, Слуги на Глостър и Уинчестър с разкървавени глави.

	__КРАЛЯТ__
	Във името на кралската ни власт
	ръцете си възпрете! Чичо Глостър,
	сложете край на тази грозна сцена!

	__ПЪРВИ СЛУГА__
	Щом с камъни не може, ще ги хапем!

	__ВТОРИ СЛУГА__
	Започвайте! Ще видим кой кого!

	__ГЛОСТЪР__
	Слуги на Глостър, прекъснете мигом
	тоз неприличен бой!… Прекъсвай, казах!

	__ТРЕТИ СЛУГА__
	Милорд, ний знаем, че човек сте прям,
	дълбоко справедлив и безпристрастен,
	и неотстъпващ никому по кръв
	освен на краля ни; и сме решени,
	преди да позволим един такъв
	баща на кралството ни да понася
	обидите на някакъв си книжник,
	със своите съпруги и деца
	да водим битка, докато не бъдем
	изклани поголовно от врага!

	__ПЪРВИ СЛУГА__
	И след това изпод земята с нокти
	ще им дерем ходилата!

N	Битката се възобновява.

	__ГЛОСТЪР__
				Спри, казах!
	Щом казвате, че имате в сърцата
	любов към мен, за малко престанете!

	__КРАЛЯТ__
	О, колко тази разпра ме потиска!
	Възможно ли е, лорде Уинчестър,
	да виждате как плача и въздишам
	и тази гледка да не ви смекчи?
	Щом вий не се смилявате, то кой?
	И кой би трябвало да иска мир,
	щом хората на църквата се бият?

	__УОРИК__
	Лорд Глостър и лорд Уинчестър, настойник
	и висш прелат, възпрете свойте хора,
	освен ако с упорния си отказ
	не се стремите към смъртта на краля
	и гибелта на цялата страна!
	Вий виждате какви злини поражда
	враждата ви — затуй сключете мир,
	ако не сте кръвници по природа!

	__УИНЧЕСТЪР__
	Той своите да спре и аз тогава!

	__ГЛОСТЪР__
	За краля ми е жалко, инак щях
	сърцето му изскубнато да видя,
	преди да му направя таз отстъпка!

	__УОРИК__
	Лорд Уинчестър, вий виждате по туй
	как свойте бръчки дукът е изгладил,
	че той успял е да смири гнева си.
	Защо сте сам все още лют и мрачен?

	__ГЛОСТЪР__
	На, Уинчестър, подавам ти ръка!

	__КРАЛЯТ__
	Срам, чичо Бофорт! Учехте ни вие,
	че злобата е грях голям и тежък.
	Нима наместо сам да сте за пример
	вий пръв й се поддавате от всички?

	__УОРИК__
	Добър урок му дадохте, кралю.
	Срам, срам, лорд Уинчестър! Позор за вас е
	едно дете да трябва да ви учи!

	__УИНЧЕСТЪР__
	Отстъпвам, Глостър. Ето, взимай тука
	за обич — обич, за ръка — ръка!

	__ГЛОСТЪР__ _(настрани)_
	Но страх ме е, че без сърце ги дава…
	Съграждани и близки, ето вижте:
	туй честно ръкостискане е знаме
	за мир и дружба между нас двамина
	и нашите привърженици!… На!
N	Подава ръка на Уинчестър.
	Бог вижда, че не мисля нищо друго!

	__УИНЧЕСТЪР__ _(настрани)_
	Бог вижда, че си мисля много друго!

	__КРАЛЯТ__
	О, мой любезни, скъпи чичо Глостър,
	как радвам се на вашата спогодба!…
	Слугите, тръгвайте и в мир живейте
	по примера на свойте господари!

	__ПЪРВИ СЛУГА__
	Търча при лекаря!

	__ВТОРИ СЛУГА__
			И аз натам съм.

	__ТРЕТИ СЛУГА__
	А аз ще се лекувам при кръчмаря.

N	Кметът и Слугите излизат.

	__УОРИК__
	Поднасям ви, велики господарю,
	тоз документ от името на Ричард
	Плантадженет.

	__ГЛОСТЪР__
			Навременно, лорд Уорик
	Защото, господарю, ако вие
	се взрете в случая най-вече с оглед
	на туй, което разясних ви в Елтам,
	ще заповядате да бъде Ричард
	възстановен във своите права.

	__КРАЛЯТ__
	Да, в Елтам вий ме убедихте, чичо,
	и затова е наша кралска воля
	да се възвърнат титлите на Ричард!

	__УОРИК__
	И със това ще бъде възмездена
	суровата присъда над баща му.

	__УИНЧЕСТЪР__
	И Уинчестър съгласен е със всички.

	__КРАЛЯТ__
	Ако, Плантадженет, ни бъдеш верен,
	ще ти дадем не само туй, но всички
	имущества на славния род Йорк,
	от който водиш свойто потекло.

	__ПЛАНТАДЖЕНЕТ__
	Твой раб, кралю, кълна ти се във вярност,
	и служба най-покорна до смъртта си!

	__КРАЛЯТ__
	Тогаз превий в нозете ни коляно!…
	За този израз на васалски дълг,
	Плантадженет, препасваме те с меча
	на благородното семейство Йорк!
	Вдигни се, Ричард, и бъди от днеска
	дук Йорк за себе си и своя крал!

	__ПЛАНТАДЖЕНЕТ__
	И колкото се вдига твоят Ричард,
	да рухват толкоз твойте врагове;
	и както разцъфтява мойта вярност,
	така да гине който зло ти мисли!

	__ВСИЧКИ__
	Привет, привет на тебе, мощни Йорк!

	__СЪМЪРСЕТ__ _(настрани)_
	Проклет, проклет да бъдеш, долни Йорк!

	__ГЛОСТЪР__
	Сега ще посъветвам ваша милост
	да прекоси морето и приеме
	короната във Франция, защото
	присъствието на монарха буди
	любов у тез, които са със него,
	и страх у враговете на престола.

	__КРАЛЯТ__
	Щом Глостър каже, Хенри изпълнява.
	Съвет приятелски врази сразява.

	__ГЛОСТЪР__
	Флотилията вече ви очаква.

N	Тръбен звук.
N	Излизат всички освен Ексетър.

	__ЕКСЕТЪР__
	Във Франция или пък тук, еднакво
	към бъдещето можем да сме слепи.
	Раздорът между перовете, който
	възникна напоследък, задушен е
	под пепелта на външната любов,
	но скоро ще избухне в буен огън;
	и както във ранения ни крайник
	заразата работи, докато
	месо и кост, и жили се разкапят,
	тъй действува враждата между нас.
	И днес ме плаши страшната прокоба,
	известна на кърмачетата даже
	от времето на прежния ни Хенри:
	„При Хенри Мънмътски каквото вземем,
	при Хенри Уиндзорски ще го дадем.“
	Ако такъв на всичко ще е края,
	аз жив да го дочакам не желая!

N	Излиза.


>>	Втора сцена

N	Франция. Пред стените на Руан.
N	Влизат Жана — преоблечена — и четирима френски Войници, преоблечени като селяни, с чували на рамо.

	__ЖАНА__
	Това е входът на града, през който
	със хитрина ще влезем във Руан.
	Внимавайте във говора си: всички
	да си подирят само прости думи,
	като на селяни, които носят
	зърното си на градския пазар.
	Ако ни пуснат, както се надявам,
	и стражата е някъде по-слаба,
	ще дам на Шарл сигнал да я нападне.

	__ВОЙНИК__
	В чували ще го втикнем тоя град!
	Ще го опразним, за да ги напълним!
	Приготвени сме. Чукам!

N	Чука.

	__ЧАСОВИ__ _(отвътре)_
				Qui est la?

	__ЖАНА__
	Paysans lâ, pauvres gens de France*36.
	[*36 _„… Qui est la?… de France…“_ (фр.) — Кой е? Селяни, бедни французи.]
	Селяци. Носим жито на пазар.

	__ЧАСОВИ__ _(отвътре)_
	Къде сте закъснели? Хайде, влизай!
	Не чухте ли пазарската камбана?

	__ЖАНА__
	Руан, сега за тебе край настана!

N	Излизат.
N	Влизат Дофинът, Бастардът, Алансон, Рение и Войници.

	__ДОФИНЪТ__
	Свети Денис да ни помогне само
	и още тази нощ в Руан отново
	ще спим спокойно.

	__БАСТАРДЪТ__
			Влязла е оттук
	със свойте преоблечени войници.
	Но как отвътре ще ни извести
	къде ще е най-лесно да пробием?

	__РЕНИЕ__
	Като размаха факел, хе там, горе,
	от кулата. И туй ще означава:
	„Оттук нападайте! По-лесно няма!“

N	Горе се появява Жана със запален факел в ръка.

	__ЖАНА__
	Тоз факел ще е сватбен за Руан,
	венчаващ се със своите земляци,
	и траурен за хората на Толбът!

N	Излиза.

	__БАСТАРДЪТ__
	Виж, горе, хе там, благородни Шарл,
	сигнала, който чакахме от нея!

	__ДОФИНЪТ__
	Да бъде той мъстителна комета,
	вещаеща разруха за врага!

	__РЕНИЕ__
	Забавянето често е опасно!
	Да почваме! Крещете: „За дофина!“
	и първо нещо: стражата под нож!

N	Шум на битка.
N	Излизат. Влиза, сражавайки се, Толбът.

	__ТОЛБЪТ__
	Ти, Францийо, със сълзи ще се каеш
	за своето коварство, ако Толбът
	остане жив от него! Тази Жана,
	таз вещица, таз адска дяволица
	така ни изненада, че едва
	избягахме от гордите французи!

N	Излиза.
N	Шум на битка. Схватки. От града бива изнесен на кресло Бедфорд.
N	Влизат, вън от града, Бургундският дук и отново Толбът. На градската стена се появяват Жана, Дофинът, Бастардът, Алансон и Рение.

	__ЖАНА__
	Хареса ли ви житото, смелчаци?
	Бургундецът ви няма да го купи
	със толкоз къклица за втори път!
	Е, как ви се видя? Добро ли беше?

	__БУРГУНДСКИЯТ ДУК__
	Гаври се, вещерице! Смей се, стърво!
	Аз тъй в гръцмуля ти ще го натъпча,
	че ще кълнеш тоз, който го е жънал!

	__ДОФИНЪТ__
	А може да изпукате от глад,
	преди да дойде туй щастливо време!

	__БЕДФОРД__
	Ще ви платим не с думи, а с дела!

	__ЖАНА__
	Какви дела, дъртако? Или седнал,
	ще чупиш копия и махаш меч?

	__ТОЛБЪТ__
	Ах, френска дяволицо, смрад на врачко,
	повлякла рой от сластни компаньони,
	добре ли е, как мислиш, да се гавриш
	със храбрата му старост, да обиждаш
	един полумъртвец? Аз тебе, курво,
	ако не те притисна, както знам,
	лорд Толбът да умре, потънал в срам!

	__ЖАНА__
	Пък и горещ!… Но по-добре да млъкнем:
	гърми ли Толбът, чакай скоро дъжд!
N	Англичаните се съвещават.
	Чудесен парламент! А спикер*37 кой е?
	[*37 _Спикер_ — лорд, председателстващ английския Парламент.]

	__ТОЛБЪТ__
	Излезте на полето да се бием!

	__ЖАНА__
	Изглежда, че ни смятате за луди!
	Кой казва си: „Дали е мойто мое?“

	__ТОЛБЪТ__
	Не питам тази яростна Хеката*38,
	[*38 _Хеката_ (мит.) — гръцка богиня на мрака, повелителка на нощните духове, понякога отъждествявана със Селена.]
	а тебе, Алансон, и всички други.
	Ще дойдете ли да се срещнем в бой?

	__АЛАНСОН__
	О, не, синьор!

	__ТОЛБЪТ__
			„Синьор“! Пътувай в ада!
	Страхлива шайка френски мулетари!
	Като слуги се гушат в крепостта си
	и страх ги е от рицарския бой!

	__ЖАНА__
	Да слезем от стените, господа!
	Ликът на Толбът предвещава зло!…
	Е, сбогом, сър, дойдохме да ви кажем,
	че сме в града.

N	Французите изчезват от стените.

	__ТОЛБЪТ__
	И ние също в него ще сме скоро,
	или със срам ще се прочуе Толбът!
	Бургундецо, дай клетва в свойта чест,
	засегната от френските обиди,
	че или ще си върнеш тоя град,
	или ще паднеш в битката за него!
	Аз също тъй, във името на туй,
	че Хенри Шести, крал английски, жив е
	и че баща му тук е побеждавал,
	и че погребано във този град,
	почива лъвското сърце на Ричард*39,
	[*39 _„… лъвското сърце на Ричард…“_ — става дума за английския крал Ричард I (1157–1199), наричан Лъвското сърце, чието сърце било погребано в Руан.]
	заклевам се: Руан ще бъде наш
	или ще падна в битката за него!

	__БУРГУНДСКИЯТ ДУК__
	И мойта клетва равна е на твойта!

	__ТОЛБЪТ__
	Ала преди да тръгнем, погледни:
	безстрашният дук Бедфорд ни напуска!…
	Милорд, елате да ви отнесем
	във място, по-добро за болни старци!

	__БЕДФОРД__
	Не ми отнемайте честта, лорд Толбът!
	Пред тез стени аз искам да остана
	и с вас да разделя добро и зло!

	__БУРГУНДСКИЯТ ДУК__
	Склонете, храбри Бедфорд!

	__БЕДФОРД__
				Ще склоня
	на всичко друго, само не да тръгна!
	За Пендрагон, бащата на Артур*40,
	[*40 _Пендрагон_ — баща на крал Артур от прочутия средновековен роман за рицарите на Кръглата маса.]
	съм чел, че в бой веднъж сразил врага си,
	изнесен на носилка. Аз съм длъжен
	да насърча войниците, защото,
	откак се помня, съм ги чувствал близки.

	__ТОЛБЪТ__
	О, мъжки дух в умиращи гърди!
	Добре, стой тук и да те пази Господ!…
	Но стига думи! Рицарю бургундски,
	да съберем разпръснатите части
	и срещнем в бой наперения враг!

N	Излизат всички освен Бедфорд и слугите му.
N	Шум на битка. Схватки. Влизат Фастолф и Капитан.

	__КАПИТАНЪТ__
	Къде така забързан, сър Джон Фастолф?

	__ФАСТОЛФ__
	Къде ще е? Да се спася със бягство!
	Не виждаш ли, че пак ще ни разбият?

	__КАПИТАНЪТ__
	И ще оставите лорд Толбът сам?

	__ФАСТОЛФ__
	И всички Толбътовци на света,
	зарад живота си!

N	Излиза.

	__КАПИТАНЪТ__
			Страхлив предател,
	беда да те застигне, дето бягаш!

N	Излиза.
N	Сигнал за отбой. Схватки.
N	Влизат и излизат, в бягство, Алансон и Дофинът.

	__БЕДФОРД__
	Сега, душа, успокоена литвай —
	видях врага да бяга разгромен!
	О, как нетрайна си, човешка сило —
	тез същите, които преди малко
	се смееха надменни, сега бягат,
	за да спасят нещастната си кожа!

N	Умира и бива изнесен в креслото от Слугите си.
N	Шум на битка. Влизат Толбът, Бургундският дук и Войници.

	__ТОЛБЪТ__
	Отстъпен и завзет в единствен ден!
	Бургундецо, това е двойна слава,
	но нека бъдем благодарни Богу!

	__БУРГУНДСКИЯТ ДУК__
	Могъщи Толбът, в своето сърце
	аз включвам те завинаги и в него
	издигам паметник на твойта храброст!

	__ТОЛБЪТ__
	Благодаря. Но где е Жана? Май че
	заспал е нейният закрилник адски.
	Къде ли са Бастардът-самохвалко
	и Шарл-подигравачът? В миша дупка!
	Руан е нос провесил твърде тъжно
	след бягството на тези храбреци!
	Сега ще въдворим в града порядък
	и назначили коменданти в него,
	веднага ще поемем към Париж,
	където е отседнал Хенри с двора.

	__БУРГУНДСКИЯТ ДУК__
	Щом Толбът иска го, и аз го искам.

	__ТОЛБЪТ__
	Но нека преди туй да се погрижим
	покойният дук Бедфорд да получи
	достойно погребение в Руан.
	Не е размахвал меч по-храбър воин,
	не е налагал власт по-благ държавник,
	ала за всеки, крал и властелин —
	туй знаем всички — краят е един!

N	Излизат.


>>	Трета сцена

N	Поле близо до Руан.
N	Влизат Дофинът, Бастардът, Алансон, Жана и Войници.

	__ЖАНА__
	Недейте пада духом, господа,
	затуй, че пак загубихме Руан —
	когато нещо е непоправимо,
	ядът е не лекарство, а отрова.
	Какво, че Толбът щял да се поперчи
	с паунова опашка, ние скоро
	ще му оскубем гордите пера,
	ако ме следвате безпрекословно!

	__ДОФИНЪТ__
	Ний следвахме те досега и още
	сме пълни с вяра в твоите изкуства.
	Един Руан не ни разколебава.

	__БАСТАРДЪТ__
	Търси в ума си нови хитрини
	и ний ще те прославим по света!

	__АЛАНСОН__
	Като светица всички ще те тачим
	и в храма твойта статуя ще сложим!

	__ЖАНА__
	Тогава ето що решава Жана:
	със увещания и сладки думи
	ще убедим бургундския владетел
	да тръгне с нас, като остави Толбът.

	__ДОФИНЪТ__
	Ако успеем, гълъбче, ей Богу,
	за Хенри Франция ще стане тясна
	и няма англичаните да казват,
	че ни владеят. Ний ще ги изскубем
	от всички области до океана!

	__АЛАНСОН__
	И то завинаги! Едничко графство
	във Франция за тях не ще остане!

	__ЖАНА__
	Ще видят ваши светлости как хитро
	ще действам, за да стигна тази цел!
N	Барабанен бой отдалече.
	Я чуйте! Барабаните им казват,
	че вече са поели към Париж.
N	Английски марш.
	Това е Толбът със развято знаме!
	Английската войска върви след него!
N	Френски марш. Влизат Бургундският дук и Войници.
	А тез в ариергарда са бургундци.
	Фортуна благосклонна е към нас
	и е оставила отдире дука.
	Тръбачите, за преговори с него!

N	Тръбен звук.

	__ДОФИНЪТ__
	Бургундецо, за преговори спри!

	__БУРГУНДСКИЯТ ДУК__
	Кой иска там да преговаря с мен?

	__ЖАНА__
	Дофинът, Шарл Французки, твой земляк!

	__БУРГУНДСКИЯТ ДУК__
	Защо ти трябвам, Шарл? На път съм, виждаш?

	__ДОФИНЪТ__
	Омай го, Дево, заплени го с думи!

	__ЖАНА__
	Бургундецо безстрашни, френска славо,
	за миг поспри! Чуй своята слугиня!

	__БУРГУНДСКИЯТ ДУК__
	Добре, приказвай! Само по-накратко!

	__ЖАНА__
	Виж свойта Франция, цветуща нявга;
	към градовете й осакатени,
	сравнени със земята от врага,
	ти погледни, тъй както майка гледа
	очичките на дребното си чадо,
	безвременно склопени от Смъртта!
	Виж болестта на Франция, виж тези
	чудовищни, срещуприродни язви,
	които ти отвори във гръдта й,
	разкъсвана от скръб, и обърни
	обратно меча си, за да удариш
	противниците й, а не онези,
	които защитават я от тях!
	За капка нейна кръв ще се разкайваш
	ти повече, отколкото за цели
	моря от тяхната. Затуй върни се
	в потоци сълзи и измий с плача си
	петната срам от родния си край!

	__БУРГУНДСКИЯТ ДУК__
	Със думи тя ума ми омагьосва
	или кръвта ме кара да отстъпя!

	__ЖАНА__
	Узнай и туй, че Франция и всички
	французи те клеймят и се запитват
	от чий си род, не си ли извънбрачен;
	защото със кого си тръгнал? Не ли
	с туй семе господарско, за което
	добър ще си, додето си полезен?
	Когато Толбът стъпне тука здраво,
	използвал те за грозните си цели,
	нали стопанин тук ще стане Хенри,
	а тебе ще изритат като псе,
	предало своите? Спомни си само
	за случая със дука Орлеан —
	той пленник бе във Англия, нали,
	но щом разбраха, че е твой противник,
	те пуснаха го, без да искат откуп,
	напук на тебе. И какво излиза?
	Ти срещу своите се биеш, значи
	в съюз със свойте бъдещи палачи!
	Ела, ела при нас, дорде е време!
	Шарл в своите прегръдки ще те вземе.

	__БУРГУНДСКИЯТ ДУК__
	Предавам се. Тез горди нейни думи
	със силата на оръдеен залп
	така разбиха моята отбрана,
	че съм готов да падна на колене.
	Прости ми, Францийо! Земляци скъпи,
	простете ми! Вий, знатни господа,
	вземете ме в прегръдката си жарка!
	Войските ми са ваши. Сбогом, Толбът!
	На мене не разчитай вече ти!

	__ЖАНА__ _(настрани)_
	Французин — като пумпал се върти!

	__ДОФИНЪТ__
	Добре дошъл! Ти вля ни нов кураж!

	__БАСТАРДЪТ__
	Безстрашни бяхме, а сега сме дваж!

	__АЛАНСОН__
	За тази роля, славно издържана,
	коронка графска заслужава Жана!

	__ДОФИНЪТ__
	Сега да видим с общи сили как
	щета да нанесем на своя враг!

N	Излизат.


>>	Четвърта сцена

N	Париж. В кралския дворец.
N	Влизат — от една страна — Кралят, Глостър, Уинчестър, Йорк, Съфък, Съмърсет, Уорик, Ексетър, Върнон, Басет и други; от друга страна — Толбът, следван от Войници.

	__ТОЛБЪТ__
	Кралю могъщи, доблестни милорди,
	веднага щом узнах, че сте дошли
	във таз страна, аз временно прекъснах
	военните си действия и дойдох
	да изразя на своя суверен
	дълга си; за което таз ръка,
	спечелила за него петдесет
	французки крепости, дванайсет града
	и седем цитадели, взела в плен
	над петстотин противника от род,
	в нозете ви поставя своя меч
	и славата за своите победи
	приписва Богу и отстъпва вам!

	__КРАЛЯТ__
	Това ли е лорд Толбът, който тука
	воюва от години, чичо Глостър?

	__ГЛОСТЪР__
	Да, той самият, светли господарю.

	__КРАЛЯТ__
	Добре дошли, победоносни лорде!
	Във мойта младост (казвам тъй, макар че
	все още стар не съм) баща ми, помня,
	ми казваше, че на земята няма
	по-силен и по-смел боец от вас.
	От много време ний и лично знаем
	за вашите усърдност, вярност, храброст,
	но вий до днес не знаете вкуса
	на нашата признателност и даже
	гласа не сте й чули. Затова
	за вашите заслуги ний ви правим
	граф Шрузбъри! Станете и вземете
	достойното си място в тържеството
	на нашето венчаване за крал!

N	Тръбен звук. Излизат всички освен Върнон и Басет.

	__ВЪРНОН__
	Поспрете, сър! На кораба вий твърде
	обидно се изказахте пред мене
	за тази бяла панделка, която
	аз нося в чест на храбрия дук Йорк.
	Поддържате ли казаното там?

	__БАСЕТ__
	Да, сър, поддържам го, тъй както вие
	не се отказвате от всички хули,
	излаяни от злия ви език
	против дук Съмърсет, комуто служа!

	__ВЪРНОН__
	Описах дука ви, какъвто е!

	__БАСЕТ__
	Не е по-лош от Йорк във всеки случай!

	__ВЪРНОН__
	По-лош е! И в подкрепа, на ви туй!

N	Удря го.

	__БАСЕТ__
	Мерзавецо, ти знаеш, че законът
	на смърт осъжда, който вади меч,
	и че с тоз удар, ако тъй не беше,
	сам би си пуснал долната кръвчица!
	Но аз от краля ще измоля право
	да ти платя. Отново ще се срещнем,
	и то за твоя сметка, запомни го!

	__ВЪРНОН__
	Аз, пъзльо, преди теб ще го помоля,
	а кой ще плаща сметката, ще видим!

N	Излизат.


>	Четвърто действие
>>	Първа сцена

N	Париж. Тронна зала.
N	Влизат Кралят, Глостър, Уинчестър, Йорк, Съфък, Съмърсет, Уорик, Толбът, Ексетър, Управителят на Париж и други.

	__ГЛОСТЪР__
	Епископе, короната сложете
	върху главата му!

	__УИНЧЕСТЪР__
	Закриляй, Господи, крал Хенри Шести!

	__ГЛОСТЪР__
	Сега, управителю на Париж,
	пред Господа обет тържествен дайте,
	че няма друг да имате за крал
	освен крал Хенри, че за близки свои
	ще смятате, които са със него,
	а за противници — които мътят
	кроежи против неговата власт!
N	Управителят коленичи.
	Тъй действайте и Бог да ви закриля!

N	Влиза Фастолф.

	__ФАСТОЛФ__
	Велики господарю, като идвах
	от град Кале за тържеството тук,
	ми беше връчено едно писмо
	от дука на Бургундия за вас.

	__ТОЛБЪТ__
	Позор за дука и позор за теб!
	Аз дадох клетва, рицарю страхливи,
	че ще лиша това краче на заяк
	от жартиерата на храбростта…
N	Откъсва от крака му Ордена на жартиерата.
	… което сторих, тъй като без право
	си бил приет във този славен орден!…
	Простете ми, кралю, и всички вие,
	но в битката при град Пате, където
	аз имах в строй шест хиляди войника,
	а пък французите почти шейсет,
	туй куче, преди още да бе даден
	от нас или от тях единствен изстрел,
	побягна най-позорно от полето.
	В тоз бой загубих над хиляда души
	и изненадан, с още други знатни,
	сам паднах в плен. Сега кажете вие,
	осъждате ли моята постъпка,
	или тоз знак на рицарство не бива
	да украсява „рицари“ такива?

	__ГЛОСТЪР__
	Наистина едно подобно бягство
	е срам дори за простия войник,
	а камо ли за рицар и началник!

	__ТОЛБЪТ__
	Когато учреди се този орден,
	онези, чийто крак бе украсен
	със рицарската жартиера, бяха
	от знатен корен, смели, с чисти нрави,
	прославили се в бой, великодушни,
	нетрепващи пред никаква опасност.
	Туй значи, че тоз, който носи знака,
	а няма тези качества високи,
	е узурпирал званието „рицар“
	и със това окалял, осквернил
	свещения ни орден, за което
	би трябвало — по моему — да бъде
	позорно деградиран и разжалван
	като селяк, роден край някои плет,
	а перчещ се със кръв на благородник!

	__КРАЛЯТ__
	Ти, срам за нас, присъдата си чу!
	В изгнание върви под страх от смърт!
N	Фастолф излиза.
	Сега вий, лорд-настойнико, четете
	писмото на бургундския ни дук!

	__ГЛОСТЪР__
	Какво туй значи? Тонът му е нов!
	„До краля“ — само толкоз! Нищо друго!
	Нима не помни, че е ваш васал
	или говори тази странна рязкост
	за ново отношение към вас?
	Да видим. „Развълнуван от бедите
	на своята родина и от стона
	на тез, които страдат под гнета ви,
	аз скъсвам грешната си дружба с вас
	и взимам справедливата страна
	на Шарл, законния французки крал.“
	Чудовищна измяна! Нима могат
	съюз, приятелство, обет да крият
	такава двойственост?

	__КРАЛЯТ__
				Какво? Нима
	бургундският ми чичо е въстанал?

	__ГЛОСТЪР__
	О, да, милорд, и станал ваш противник!

	__КРАЛЯТ__
	Това ли е най-лошото в писмото?

	__ГЛОСТЪР__
	Най-лошото и всичко, господарю!

	__КРАЛЯТ__
	Тогаз лорд Толбът ще се срещне с него
	и за измяната ще му плати!
	Дали съгласен сте на туй, милорд?

	__ТОЛБЪТ__
	Дали съгласен съм? Така съгласен,
	че ако вий не бяхте го изрекли,
	бих молил да ме пратите с войската!

	__КРАЛЯТ__
	Тогава я стегнете и веднага
	тръгнете срещу него! Нека види,
	че ние не търпим да ни изменят
	и че е зле с приятел да се гаври!

	__ТОЛБЪТ__
	Аз тръгвам, господарю, и желая
	да видите разгрома на врага!

N	Излиза.
N	Влизат Върнон и Басет.

	__ВЪРНОН__
	Велики господарю, разрешете
	да се сразя в двубой!

	__БАСЕТ__
			На мене също
	двубоя разрешете, господарю!

	__ЙОРК__
	Тоз мой слуга е. Чуйте го, кралю!

	__СЪМЪРСЕТ__
	А тоз е мой. Изслушайте го, сир.

	__КРАЛЯТ__
	Спокойно, господа! Сами да кажат!…
	Защо и със кого ви трябва толкоз
	да встъпвате в двубой?… Един след друг!

	__ВЪРНОН__
	Със този! С него! Той ме оскърби!

	__БАСЕТ__
	И аз със него! Той ме оскърби!

	__КРАЛЯТ__
	С какво сте се взаимно оскърбили?
	Кажете и тогаз ще отговоря
	на вашите прошения.

	__БАСЕТ__
			Кралю,
	когато прекосявахме морето,
	от Англия към Франция, ей този
	със заядлив език ме укори
	за розата, с която бях накичен
	и чийто огнен цвят — тъй каза той —
	му бил напомнял пламналите бузи
	на моя господар, когато той
	във правен спор със неговия бил
	отказвал да признае, че е крив.
	За тези и за други груби думи,
	обиждащи честта ми и честта
	на моя господар, от вас аз прося
	възможност да го срещна във двубой.

	__ВЪРНОН__
	И аз, кралю, за същото ви моля.
	Защото, колкото и тоя тука
	да скрива под умели хитрини
	нахалните си действия, той първи
	ме предизвика, като заяви,
	че тази бледа роза била намек
	за плахото сърце на моя дук.

	__ЙОРК__
	Ще спре ли твойта злоба, Съмърсет?

	__СЪМЪРСЕТ__
	А твойта, Йорк, избива постоянно,
	макар така изкусно да я криеш!

	__КРАЛЯТ__
	О, Боже мой, каква ли лудост властва
	във мозъка на хората, щом могат
	такива страшни разпри да избухват
	от тъй несъстоятелни причини?
	Роднини наши, Йорк и Съмърсет,
	успокоете се, сключете мир!

	__ЙОРК__
	Да бъде спорът им решен с двубой
	и след това сдобрявайте ни, сир!

	__СЪМЪРСЕТ__
	По същност спорът им засяга нас
	и нека между нас да се реши!

	__ЙОРК__
	Дръж мойта ръкавица, Съмърсет!

	__ВЪРНОН__
	Не, не! С които почна, с тях да свърши!

	__БАСЕТ__
	Да, ваша милост, утвърдете туй!

	__ГЛОСТЪР__
	Да утвърдя ли? Твърдоглавци луди,
	проклет да е глупашкият ви спор!
	Слуги честолюбиви, как посмяхте
	да се явите с дръзката си врява
	пред негово величество и мен?…
	Аз мисля, лордове, че вие също
	не правите добре, като не стига,
	че толкоз осъдително търпите
	раздора между своите подвластни,
	но взимате от думите им повод
	за почване на разпра между вас.
	Съвет ви давам да смените курса!

	__ЕКСЕТЪР__
	Сдобрете се, недейте мъчи краля!

	__КРАЛЯТ__
	Елате тука, двамата, които
	налитате на бой! Ако не щете
	да вкусите от нашата немилост,
	веднага забравете своя спор!
	А вие, лордове, помнете где сме:
	във Франция, страна с променлив дух.
	Ако французите подушат някак,
	че има несъгласия сред нас,
	о, колко недоволстващи сърца
	ще тласнем ний към ропот и към бунт!
	А колко срам над нас ще се излее,
	когато чуждоземните крале
	узнаят, че за нищо, за шегичка
	най-първите сред първите на Хенри
	загубили са Франция, защото
	погубили са своето единство!
	Спомнете си за крехката ми възраст,
	за славните победи на баща ми
	и нека не дадем за дреболия,
	което е спечелено със кръв!
	Арбитър нека бъда в този спор.
	Нима ако си бодна тази роза…
N	Накичва се с червена роза.
	… ще трябва да ме смятат по-наклонен
	към Съмърсет, отколкото към Йорк?
	Роднина съм на двамата и значи
	обичам ги и двамата еднакво,
	така че да се прави този извод,
	е все едно като да ме упрекват
	за таз корона, тъй като корона
	бил носел и шотландският владетел!
	Но вашият разсъдък по-добре
	разбира всичко туй и затова,
	тъй както мирно се събрахме тука,
	да продължим нататък в мир и дружба!
	На вас възлагам, родственико Йорк,
	регентството над френските земи,
	а вие, мой любезни Съмърсет,
	съединете конните си части
	с пехотата, командвана от него,
	и двама заедно, на трона верни
	и свързани от общи праотци,
	тръгнете бодро и излейте свойта
	взаимна жлъч над общия си враг!
	Ний, лорд-настойникът и всички други
	ще тръгнем — след почивка — през Кале
	към Англия, където, вярвам, скоро
	пленени ще ми пратите дофина
	и Алансон, и цялата им шайка.

N	Тръбен звук.
N	Излизат всички освен Йорк, Уорик, Ексетър и Върнон.

	__УОРИК__
	Не смятате ли, сър, че днеска кралят
	показа рядка дарба на оратор?

	__ЙОРК__
	Да, смятам и все пак не ми харесва,
	че носи розата на Съмърсет.

	__УОРИК__
	Прищявчица! Недейте му се сърди.
	Не вярвам да е имал лоши мисли.

	__ЙОРК__
	Да знаех, че ги има… Но за друг път!
	Тежат ни други грижи на главата.

N	Излиза заедно с Уорик и Върнон.

	__ЕКСЕТЪР__
	Добре направи, че си премълча,
	защото, ако туй, което чувстваш,
	избликнеше навън, боя се, Ричард,
	че тука биха се разкрили бездни
	от тайна злост и яростна ненавист,
	невиждани до днес! Но и така
	дори и най-наивният не може
	да гледа тази блъсканица с лакти,
	тез бесни разпри между големци,
	туй давене на техните любимци,
	тез клики в непрекъсната борба,
	без то да му предсказва черни дни.
	Не е добре невръстен да е кралят,
	ала когато го заобикалят
	открити крамоли и завист глуха,
	очаквай смут, готви се за разруха!

N	Излиза.


>>	Втора сцена

N	Пред Бордо.
N	Влизат с тръбен звук и барабанен бой Толбът и Войници.

	__ТОЛБЪТ__
	Да свирят пред вратите на Бордо
	и да извикат градския началник!
N	Тръбен звук.
N	На градските стени се появяват Началникът на гарнизона на града и други.
	Джон Толбът, англичанин, пълководец
	на Хари, крал английски, ви зове:
	вратите си покорно отворете,
	признайте моя господар за свой,
	обет на верноподани му дайте
	и аз тогава мирно ще оттегля
	войската си от вашите стени.
	Ако ли вий отблъснете тоз мир,
	с това ще предизвикате гнева
	на тримата ми предани слуги:
	Глад мъчещ, Меч разсичащ, Огън гълтащ,
	които ще превърнат в прах и пепел
	стените ви и гордите ви кули!

	__НАЧАЛНИКЪТ__
	Ти, бухале, предвестнико на смърт,
	страшилище за Франция, не виждаш,
	че иде край на мрачната ти власт!
	В града ни ти ще влезеш само мъртъв,
	защото, знай, добре сме укрепени,
	а можем бой да ти дадем и вън.
	Оттеглиш ли се, нашият дофин
	готов е да те впримчи в свойте мрежи.
	Отляво и отдясно конни части
	преграждат твойте пътища за бягство
	и гдето да обърнеш взор за помощ,
	смърт чака те и гибел очевидна;
	а десет хиляди французи смели
	са дали пред причастието клетва,
	че техните оръдия ще стрелят
	единствено по Толбът. Аз те гледам,
	стоиш пред мене жив, безстрашен воин,
	във мъжка мощ и с дух неукротим,
	ала това е сетната похвала,
	която ще получиш от врага си,
	затуй, защото още не привършил
	в часовника ти пясъчният час,
	тоз поглед, който вижда те сега
	тъй свеж и здрав, и румен, ще те гледа
	окървавен, посечен, блед и мъртъв!
N	Барабанен бой отдалече.
	Чуй, туй е барабанът на дофина!
	Камбанен звън за теб отмерва той,
	а моят ще ти пее у покой!

N	Излиза, следван от другите.

	__ТОЛБЪТ__
	Не лъже той, аз чувам го… Пръснете
	един разезд отблизо да следи
	крилата им! О, слаба дисциплино!
	Сега сме оградени като жалко
	непредпазливо стадо от елени,
	които в страх се блъскат помежду си
	във кръг от гневно лаещи копои.
	Но щом сме англичани, нека паднем
	не слабо и безводно, както бива
	със мършата на стадото, а храбро,
	тъй както падат гордите му самци,
	които на рогата си премятат
	най-дръзките от псетата и карат
	по-плахите да лаят отдалеч!
	За кожите си искайте цена,
	приятели, по личния ми пример
	и тез ловци французки ще си кажат:
	„Защо се заловихме с тоя лов?“
	Бог, правото и свети Георги нека
	успех дадат ни в битката нелека!

N	Излизат.


>>	Трета сцена

N	Поле в Гаскония.
N	Влизат — от една страна с тръбен звук — Йорк и Войници, от друга — Пратеник.

	__ЙОРК__
	Дали се върнаха онез, които
	вървяха по петите на дофина?

	__ПРАТЕНИКЪТ__
	Да, върнаха се, сър, и съобщават,
	че той се е отправил към Бордо,
	за да пресрещне Толбът, и по пътя —
	по думите на наште съгледвачи —
	се е съединил с две бойни части
	по-мощни и от неговата, тъй че
	сега се движи към Бордо подсилен.

	__ЙОРК__
	Проклет да е тоз Съмърсет, задето
	не иде с обещаните разезди!
	Лорд Толбът чака моята подкрепа,
	а тоз подлец измами ме и ето —
	не мога да се притека на помощ
	на славния ни рицар! Дано Господ
	закриля го, защото инак сбогом
	на всякакви войни отсам Ръкава!

N	Влиза Люси.

	__ЛЮСИ__
	Могъщи предводителю английски,
	днес повече от всякога си ти
	необходим на тез полета френски —
	лети към Толбът, който обкръжен е
	със обръч от желязо и заплашен
	с ужасно изтребление и гибел!
	Препускай, Йорк! Веднага! Към Бордо!
	Не стигнеш ли, прощавай се тогава
	със Толбът, с Франция и с бойна слава!

	__ЙОРК__
	О, Господи, да беше вместо Толбът
	във обръч Съмърсет, чиято гордост
	не ми изпраща конниците — щяхме
	тогава да спасим един храбрец
	в замяна на един нещастен пъзльо!
	О, мъка, че спокойно спят такива,
	а племето на храбрите загива!

	__ЛЮСИ__
	Подкрепа изпратете му, за Бога!

	__ЙОРК__
	Не, свойта дума да сдържа не мога!
	Ний носим траур — Франция ликува,
	ний губим градове — тя в тях танцува,
	и всичко по вина на тоз проклет
	негодник и предател Съмърсет!

	__ЛЮСИ__
	Тогаз, помилуй Господи, душите
	на Толбът и на младия му син,
	когото срещнах, идейки насам,
	забързан да се види със баща си!
	Цял ред години той се бие тук,
	цял ред години са един без друг
	и ето ги, най-сетне се събират
	тогаз, когато трябва да умират!

	__ЙОРК__
	С каква усмивка, с поздрави какви
	Джон Толбът своя Джон ще поздрави?
	Задъхвам се, представя ли си аз
	как те се срещат в смъртния си час!
	Прощавай, Люси, друго аз не мога
	да сторя тук освен да моля Бога
	да въздаде на Съмърсет, в когото
	са истинските корени на злото.
	Изгубих Поатие, Блоа, Тур и Мен
	заради този туткавец надмен!

N	Излиза заедно с Войниците и Пратеника.

	__ЛЮСИ__
	Додето лешоядът на враждата
	кълве гръдта на тези пълководци,
	сънливото нехайство ни отнема
	една след друга всички придобивки
	на нашия все още неизстинал
	велик завоевател Хенри Пети.
	Докато те заети са в раздора,
	ний губим всичко: чест, земя и хора!

N	Излиза.


>>	Четвърта сцена

N	Другаде в Гаскония.
N	Влизат Съмърсет със своите Войници и един Капитан на Толбът.

	__СЪМЪРСЕТ__
	Не, късно е, не мога да ги пратя;
	тоз поход бе прибързано решен
	от Йорк и Толбът. Цялата войска
	е застрашена да попадне в обръч,
	ако градът ни отговори с удар.
	Без мярка буйният и дързък Толбът
	засенчи блясъка на свойта слава
	с таз глупава, отчаяна постъпка.
	Йорк прати го, за да загине в срам,
	та славата му той да носи сам!

N	Влиза Люси.

	__КАПИТАНЪТ__
	А ето и сър Уилям Люси, който
	бе пратен с мене тук да иска помощ
	за нашите огъващи се части.

	__СЪМЪРСЕТ__
	Сър Уилям, слушам ви, отде сте пратен?

	__ЛЮСИ__
	Отде ли? От предадения Толбът,
	от него, който, обкръжен отвред
	и с мъка сдържащ мощния противник,
	обръща се към Йорк и Съмърсет
	със зов да отклонят смъртта от него.
	Но вий, додето този храбър воин
	във пот и кръв за помощ се оглежда,
	вий, общата и негова надежда,
	вий, стражите на бойната ни чест,
	стоите безучастни настрани,
	раздирани от личните си ежби,
	когато благородният ни воин
	издъхва, обкръжен от врагове.
	Дофинът, орлеанският Бастард,
	бургундецът Рение и Алансон
	притискат го отвред и той загива,
	защото няма кой да му помогне!

	__СЪМЪРСЕТ__
	Йорк прати го — да му помага той!

	__ЛЮСИ__
	А Йорк пък обвинява ваша милост
	и се кълне, че вий не сте му дали
	набраните за похода разезди!

	__СЪМЪРСЕТ__
	Йорк лъже! Аз не съм му подчинен,
	а не желая да му се подмазвам.
	Да бе ги искал, щеше да ги има,
	но сам да му ги пращам — как пък не!

	__ЛЮСИ__
	Не френска сила, а английска низост
	държи във клопка честния ни Толбът.
	От вашите вражди на смърт изпратен,
	за Англия той няма път обратен!

	__СЪМЪРСЕТ__
	Добре тогаз! И сам ще му ги дам.
	Шест часа само и ще бъдат там.

	__ЛЮСИ__
	Той вече е убит или пленен,
	защото не би смогнал да избяга,
	да би поискал, а не би поискал,
	дори и да би смогнал да избяга!

	__СЪМЪРСЕТ__
	Във слава ще го спомняме тогаз.

	__ЛЮСИ__
	Във слава — него и във срама — вас!

N	Излизат.


>>	Пета сцена

N	Английският лагер край Бордо.
N	Влизат Толбът и неговият син Джон.

	__ТОЛБЪТ__
	Мой сине Джон, извиках те да дойдеш,
	за да изучиш бойната наука
	и възродиш семейното ни име,
	когато старост мършава и слабост
	ме приковат към немощния стол.
	Но — о, злокобни, пагубни звезди! —
	пристигаш при баща си ти, когато
	смъртта празнува своя празник тука,
	във час на неминуема опасност;
	затуй яхни най-бързия ми кон
	и аз ще ти покажа път, по който
	ще можеш да избягаш от смъртта.
	Побързай, синко! Всеки миг е скъп!

	__ДЖОН__
	Как искате да ви обърна гръб?
	Не съм ли Толбът? Син не съм ли ваш?
	Зарад честта на скъпата ми майка
	недейте ме изкарва син на друг —
	ако побягна, кой не ще си каже:
	„Тук Толбътовци биха се държали.
	Да бъде Толбът тоз беглец? Едва ли!“

	__ТОЛБЪТ__
	За да мъстиш за мен, стори го ти!

	__ДЖОН__
	Тоз, който бяга, татко, не мъсти!

	__ТОЛБЪТ__
	Останеш ли, ще паднем тук и двама.

	__ДЖОН__
	Тогаз вий бягайте — друг изход няма!
	Смъртта ви ще е удар за страната,
	а мойта ще остане неузната.
	Не дава мойта повод за хвалби,
	а вашата врагът ще протръби.
	Не ще посрами бягството честта ви,
	а мене в срам покрит ще ме остави:
	че умен бил сте, всички ще рекат,
	за мене виноват ще е страхът
	и трудно някога ще стана мъж,
	когато в бой побягнал съм веднъж.
	За честна смърт ви моля на колене:
	животът в срам не е живот за мене!

	__ТОЛБЪТ__
	Да те съгледа майка ти във гроба?

	__ДЖОН__
	А да посрамя нейната утроба?

	__ТОЛБЪТ__
	Заклевам те да тръгнеш, сине мой!

	__ДЖОН__
	Добре, но не да бягам, а във бой!

	__ТОЛБЪТ__
	В теб част от мене ще живее, сине!

	__ДЖОН__
	Не, част от вас със мене ще загине!

	__ТОЛБЪТ__
	Ти нямаш още име да се пази!

	__ДЖОН__
	А „Толбът“? Или то да се погази?

	__ТОЛБЪТ__
	Тоз моя воля ще те оправдае!

	__ДЖОН__
	А кой подир смъртта ви ще я знае?
	Да бягаме и двамата тогава!

	__ТОЛБЪТ__
	Зарязал своите? Такава слава
	да ме очерни в тези стари дни?

	__ДЖОН__
	А младостта ми тя да опетни?
	Не ще ме убедите вий, понеже
	човек на две не може да се реже.
	Където вий сте, там ще съм и аз!
	Не искам, татко, жив да съм без вас!

	__ТОЛБЪТ__
	Да се простим тогава, сине мой,
	роден, за да угаснеш в този бой!
	Ела и както заедно сме тук,
	да литнем на възбог един до друг!

N	Излизат.


>>	Шеста сцена

N	Бойно поле.
N	Шум на битка. Схватки, в които Джон е обкръжен и Толбът го спасява.

	__ТОЛБЪТ__
	Победа! Свети Георги! Бий се! Удряй!
	Настойникът обета си сломи —
	оставени сме в битката сами!
	Ела, мой сине! Жив си ти едва.
	Баща ти от смъртта те отърва.

	__ДЖОН__
	О, два пъти, мой татко, твой съм син!
	Загинал бях, завършил бе един
	от двата ми живота, ала друг
	ти даде ми, на парките*41 напук!
	[*41 _Парки_ (мит.) — трите Парки били в римската религия богини на човешката участ: едната предяла нишката на живота, втората я прокарвала през превратностите на съдбата, а третата я прерязвала.]

	__ТОЛБЪТ__
	Когато от дофиновия шлем
	извлече искри ти, във миг съвсем
	младежки огън пламна във баща ти
	и обладан от сили непознати,
	Бургундеца, Бастарда, Алансон
	аз яростно нападнах, синко Джон,
	и от цвета на Галия успях
	да те спася и щом се справих с тях,
	отново срещнах в бой Бастарда, който
	те бе ранил и тъй отнел бе твойто
	моминство рицарско; и той след малко
	със стон кървеше като куче жалко
	и аз така присмях му се тогава:
	„Безроден мелез, краят ти настава!
	Сега кръвта ти мръсна на талази
	ще заплати за чистата онази,
	която ти направи да тече
	от жилите на моето момче!“
	Но тъкмо меча бях издигнал вече,
	на помощ цял отряд му се притече
	и го измъкна… Ала ти кажи ми,
	отдъхна ли си, сине мой любими?
	Това е кръв! А щом й носиш знака,
	защо стоиш, където смърт те чака?
	Избягаш ли, ще бъда отмъстен,
	а тука слаба помощ си за мен.
	В едничка лодка, сине, разум няма
	по бързеите да се спускат двама.
	Ако не падна днес от френска злоба,
	от старост утре сам ще вляза в гроба
	и за врага успехът ще е тоя,
	че с ден по-рано съм напуснал боя;
	а теб ако французинът убие,
	със тебе ще загинем всички ние:
	и майка ти, и моят зов за мъст,
	и името на Толбът, с чийто ръст
	гордее се английската държава.
	Туй всичко, Джон, от тебе се решава:
	останеш ли, на смърт го ти излагаш;
	спасяваш го, от смърт ако избягаш!

	__ДЖОН__
	Аз меча на Бастарда изтърпях,
	но слушайки словата ти, от тях
	сърцето ми кърви. Нима такава —
	да се спася, ограбен откъм слава —
	е твоята повеля? Толбът млади
	от Толбът стари — вместо меч да вади
	да бяга и французи да го гонят?
	Преди това под мен да рухне конят,
	понесъл ме в страхливия си бяг,
	и аз да хукна пеш като селяк
	пред френските, които са за срам
	сред всички просяци, които знам!
	Друг изход няма тук освен един:
	побягна ли, не съм на Толбът син,
	защото гдето Толбътовци мрат,
	в нозете на бащата мре синът!

	__ТОЛБЪТ__
	Тогава следвай своя стар Дедал,
	Икаре*42 мой: живота съм ти дал,
	[*42 _„… Дедал… Икаре мой…“_ (мит.) — Дедал бил легендарен гръцки строител. Той построил на остров Крит, управляван от цар Минос, прочутия лабиринт. Минос го затворил в лабиринта, но той направил за себе си и сина си Икар криле и полетял на свобода. Юношата Икар обаче пожелал да лети прекалено високо, слънцето разтопило восъка, с който били скрепени перата на крилете му, и той паднал в морето. Тук образът напомня, че Толбът е тласнал сина си към военното поприще, което му е струвало живота.]
	но щом честта го иска, то тогава
	ела да мрем един до друг във слава!

N	Излизат.


>>	Седма сцена

N	Другаде на бойното поле.
N	Шум на битка. Схватки. Влиза Толбът, подкрепян от Слуга.

	__ТОЛБЪТ__
	Умирам аз и — с мене — моят род!
	Къде си, синко Джон, мой втор живот?
	Смъртта те взе, но ти, тъй твърд пред нея,
	помагаш ми сега, да й се смея!…
	Когато паднах в кървавата сеч,
	размаха той над мене своя меч
	и с яростния гняв на гладен лъв
	изля в дела геройски свойта стръв,
	а щом врагът изплашен се разбяга,
	погрижил се за мене, той веднага,
	обхванат сякаш от внезапен бяс,
	пак скочи прав и в миг видях го аз
	в море от кърви да размахва своя
	сразяващ меч в най-гъстото на боя
	и тъй умря, като Икар крилат,
	той, моят цвят, той, моят Толбът млад!

N	Влизат Войници, носещи тялото на Джон.

	__СЛУГАТА__
	Трупа му носят, гледайте, милорд!

	__ТОЛБЪТ__
	О, Смърт, напук на твоя присмех горд,
	във вечна връзка литнали крилати
	два Толбъта избягват от властта ти!
	О, сине мой, от рани загрозен,
	с последен дъх проговори на мен!
	Какво? Смъртта езика ти сковава?
	Французин представи си я тогава!
	Но знам, сега духът ти се засмива:
	„Да беше тъй, не щеше да е жива!“
	Не, вече не издържа туй сърце!
	О, дайте го във моите ръце!
	Войници, сбогом! Близко е Оная!
	Благодаря ви. Друго не желая.
	От бащини прегръдки, сине драг,
	по-хубав няма нийде саркофаг!

N	Умира.
N	Влизат Дофинът, Ала неон, Бургундският дук, Бастардът, Жана и Войници.

	__ДОФИНЪТ__
	Ако от свойте беше подкрепен,
	ний бихме имали по-труден ден!

	__БАСТАРДЪТ__
	За лъвчето му тоя ден бе пръв,
	а то проля немалко френска кръв!

	__ЖАНА__
	Със него в боя срещнах се веднъж
	и му извиках тъй със глас на мъж:
	„Ей, девствениче, я ела насам,
	един урок по нещо да ти дам!“
	Но той отвърна ми: „Не съм роден,
	за да ме вземат уличници в плен!“
	И мен отминал, както лъв минава
	край плячка недостойна за такава,
	се хвърли в боя като дявол бесен!

	__БУРГУНДСКИЯТ ДУК__
	От него рицар станал би чудесен,
	това е несъмнено, вижте как
	лежи като заключен в саркофаг
	в прегръдките безжизнени на тоя,
	чиято воля го изпрати в боя!

	__БАСТАРДЪТ__
	Те бяха наш позор неизличим —
	да ги накълцаме и разделим!

	__ДОФИНЪТ__
	Не, приживе те вдъхваха ни страх —
	сега не бива да се гаврим с тях!

N	Влиза Люси, предшестван от френски Глашатай.

	__ЛЮСИ__
	Води ме при дофина ви, да чуя
	чия е славата на тоя ден!

	__ДОФИНЪТ__
	Прекланяте ли се пред мойта воля?

	__ЛЮСИ__
	„Прекланяне“? Това е френско слово;
	английските бойци не го познават.
	Дошъл съм да узная кой от наште
	държан е в плен от вас и да прегледам
	телата на убитите във боя.

	__ДОФИНЪТ__
	„Държан в плен“ ли? Пленниците ние
	държим ги в ада! А кои ви липсват?

	__ЛЮСИ__
	Къде е доблестният ни Ахил,
	лорд Толбът и граф Шрузбъри, въздигнат
	за неговите воински успехи
	в граф Уошфорд, граф Валанс, граф Уотърфорд,
	лорд Толбът Гуудригски и Ърчинфийлдски,
	лорд Стрейндж от Блакмир, лорд Вердюн от Олтон,
	лорд Кромуел Уингфийлдски, лорд Фокънбридж,
	лорд Фърнивал от Шефилд, кавалер
	на ордените „Михаил“ и „Георги“
	и на отличието „Златно руно“,
	велик маршал на краля Хенри Шести
	във всичките войни, които той
	е водил във французките предели?

	__ЖАНА__
	Какъв е тоз раздут и глупав стил?
	И титлата на турския султан,
	владеещ петдесет и две държави,
	не е чак толкоз дълга! Този, който
	тъй гръмко величаеш, ей го тука
	в краката ни, смърдящ сред рой мухи!

	__ЛЮСИ__
	Убит лорд Толбът, този бич, тоз ужас,
	таз черна за вас всички Немезида*43?
	[*43 _Немезида_ (мит.) — гръцка богиня на възмездието.]
	Защо не са очите ми куршуми,
	та с тях да ви застрелям във челата!
	Да можех към живота да го върна,
	той цялата ви Франция би стреснал!
	Да беше ви останал на портрет,
	би сплашил най-безстрашните сред вас!
	Телата им ми дайте, за да можем
	да ги положим в гроба по достойнство!

	__ЖАНА__
	Духът на Толбът се е въплътил
	във тоз наглец! Как дръзко заповядва!
	Да си ги носят! Кой ще им ги пази —
	воня да пръскат само и зарази!

	__ДОФИНЪТ__
	Съгласен! Отнесете ги оттук!

	__ЛЮСИ__
	От пепелта им Феникс*44 ще изникне
	[*44 _Феникс_ (мит.) — приказна птица, съществуваща „в единствен екземпляр“, която, щом бивала заплашена от смъртта, се самоизгаряла и възкръсвала от пепелта.]
	такъв, че Франция от страх ще викне!

	__ДОФИНЪТ__
	Така да е, но да ги няма тука!…
	Сега — Париж! Щом Толбът е убит,
	нататъка е пътят ни открит!

N	Излизат.


>	Пето действие
>>	Първа сцена

N	Лондон. Кралският дворец.
N	Тръбен звук. Влизат Кралят, Глостър и Ексетър.

	__КРАЛЯТ__
	Прочетохте ли папските писма
	и тез на император Сигизмунд*45
	[*45 _Император Сигизмунд_ (ист.) — Сигизмунд Люксембургски (1368–1437), германски император.]
	и графа Арманяк?

	__ГЛОСТЪР__
			Прочетох, сир.
	И тримата смирено ходатайстват
	пред вас, кралю, да бъде сключен мир
	между английското и френско кралство.

	__КРАЛЯТ__
	Какво ще кажете за тази просба?

	__ГЛОСТЪР__
	Че е разумна. Според мен тоз мир е
	единствен начин да се спре туй наше
	проливане на християнска кръв
	и въдвори спокойствие в Европа.

	__КРАЛЯТ__
	И прав сте, чичо. Винаги съм смятал
	за неестествени и нечестиви
	ужасните кланета между хора,
	които изповядват съща вяра.

	__ГЛОСТЪР__
	Освен това, милорд, със цел по-бързо
	и здраво да се свърже тоз съюз,
	граф Арманяк, роднина на дофина
	и ползващ се във Франция със тяжест,
	предлага за жена на Ваша светлост
	единствената своя дъщеря,
	като при туй й дава тежка зестра.

	__КРАЛЯТ__
	Женитба, чичо? Моите години
	са повече за учене и книги,
	отколкото за ласки със жени.
	Ала посланиците нека дойдат
	и отговор им дайте вие сам —
	това, което кажете, ще бъде
	за слава Божия и общо благо!

N	Влизат Уинчестър — в кардиналски одежди, и трима Посланици, един от които е папски легат.

	__ЕКСЕТЪР__
	Какво е туй? Лорд Уинчестър издигнат
	във кардиналско звание*46? Тогава
	[*46 _„… във кардиналско звание…“_ — за това че и по-рано Уинчестър се явява в драмата, облечен в кардиналски одежди и наричан кардинал, вж. предговора.]
	уверен съм, че ще излезе вярно
	онуй пророчество на Хенри Пети:
	„Ако го видим с кардиналска шапка,
	тя равна ще е с кралската корона!“

	__КРАЛЯТ__
	Писмата ви, почтени господа,
	обсъдихме спокойно и подробно.
	Това, което се съдържа в тях,
	е мъдро и добро и затова
	решихме да изготвим бързо свойте
	условия за здрав и траен мир,
	които от лорд Уинчестър ще бъдат
	отнесени във Франция веднага.

	__ГЛОСТЪР__
	А колкото до онова, което
	предлага господарят ви, по него
	осведомих аз краля си тъй точно,
	че, виждайки във дамата единство
	от хубост, добродетелност и зестра,
	той смята да я вземе за съпруга.

	__КРАЛЯТ__
	И в доказателство по вас й праща
	като залог годежен този накит.
	И тъй милорд-настойнико, вий бдете
	до Довър да пристигнат под охрана,
	отдето, натоварени във кораб,
	да бъдат поверени на вълните.

N	Излизат всички освен Уинчестър и папския легат.

	__УИНЧЕСТЪР__
	Постойте, благи братко, първо трябва
	да отнесете сумата, която
	на негово светейшество дължа
	за пурпура, във който съм облечен.

	__ЛЕГАТЪТ__
	На вашите услуги, кардинале.

	__УИНЧЕСТЪР__ _(настрани)_
	От днеска Уинчестър не ще се кланя
	на никого и няма да е втори
	след никой пер в английската държава.
	Сега ще видиш, драги Хъмфри Глостър,
	че в твойто гърло кокал ще съм остър!
	Ако пред мен да се смириш не щеш,
	страната ще разсипя със метеж!

N	Излизат.


>>	Втора сцена

N	Франция. Поле в Анжу.
N	Влизат Дофинът, Бургундският дук, Алансон, Бастардът, Рение, Жана и Войници.

	__ДОФИНЪТ__
	Дано тез вести, господа, повдигнат
	снизения ни дух: слухът говори,
	че парижаните били във бунт
	и се обръщали към нас отново.

	__АЛАНСОН__
	Тогава, храбри Шарл, защо стоиш?
	Да тръгваме веднага към Париж!

	__ЖАНА__
	Да имат мир, ако към нас се върнат,
	ако ли не, дворците им да рухнат*47!
	[*47 _„… Да имат мир… да рухнат.“_ (библ.) — думи, свързани с библейския пасаж „Мир да бъде сред стените ти и благоденствие в дворците ти“ (Пс. 120. 67).]

N	Влиза Разузнавач.

	__РАЗУЗНАВАЧЪТ__
	Успех на славния ни пълководец
	и радост на които са със него!

	__ДОФИНЪТ__
	Какво разузнавачите донасят?

	__РАЗУЗНАВАЧЪТ__
	Английските войски, които бяха
	доскоро две, се сляха във една
	и очевидно е, възнамеряват
	да ви дадат сражение веднага.

	__ДОФИНЪТ__
	Таз вест ни иде малко ненадейно,
	но ний ще се приготвим да ги срещнем.

	__БУРГУНДСКИЯТ ДУК__
	Откакто Толбът няма го сред тях,
	нас няма от какво да ни е страх!

	__ЖАНА__
	По-срамно чувство няма от страха!
	Светът и Хенри да надават вой —
	командвай, Шарл, успехът ще е твой!

	__ДОФИНЪТ__
	За Франция тогаз! Напред и в бой!

N	Излизат.


>>	Трета сцена

N	Пред Анжер.
N	Шум на битка. Схватки. Влиза Жана.

	__ЖАНА__
	Французите са в бягство! Йорк надвива!
	Помагайте ми, адски талисмани,
	магии черни, духове, които
	ми давате съвети и със знаци
	предсказвате ми бъдещите случки!
N	Гръм.
	Вий, бързи помагачи и слуги
	на Северния господар на злото*48,
	[*48 _„… Северния господар на злото…“_ — става дума за Сатаната. Северът е бил смятан по Шекспирово време за обиталище на злите духове.]
	явете се и дайте ми подкрепа!
N	Влизат Зли духове.
	С тоз отклик бърз доказвате вий свойто
	привично послушание към мен.
	Сторете тъй, о, духове, събрани
	от всемогъщите подземни царства,
	че Франция да вземе връх във боя!
N	Духовете се движат, без да говорят.
	С мълчание недейте ме измъчва!
	Навикнала с кръвта си да ви храня,
	от себе си аз крайник ще откъсна
	и ще го дам на вас, в залог за бъдни
	облаги и награди, ако вие
	се вслушате в молбата ми за помощ!
N	Духовете оборват глави.
	Надежда няма? Чуйте мойта просба!
	Ще ви платя със цялото си тяло!
N	Духовете клатят отрицателно глави.
	Какво? Нима със цялата си плът
	не мога да измоля помощта ви?
	Тогава и душата ми вземете,
	но спрете англичаните и дайте
	победа на французките войски!
N	Духовете излизат.
	О, те ме изоставят! Време дойде
	за Франция да смъкне шлем пернат
	и да зарови своята глава
	на Англия във царствените скути.
	Магиите, които знам, са слаби,
	а пъкълът е тъй могъщ, че аз
	не мога вече да се вкопча в него!
	Честта ти, Францийо, загива в прах!

N	Схватки. Жана влиза в двубой с Йорк. Французите бягат. Жана е пленена.

	__ЙОРК__
	Красавице французка, стой, не мърдай!
	Извикай свойте духове, да видим
	дали ще ти помогнат да избягаш!
	Чудесна плячка — адът ще се радва!
	Я как се мръщи, врачката му грозна!
	Цирцея*49 съща! Ще речеш, че иска
	[*49 _Цирцея_ (мит.) — легендарна вълшебница, за която се разказва в „Одисеята“ на Омир: тя напоила с магическа напитка другарите на героя и ги превърнала в свине, а него самия задържала цяла година на острова си.]
	да ме превърне във ужасен звяр.

	__ЖАНА__
	От тебе по-ужасен не познавам!

	__ЙОРК__
	Е, след дофина, кой ще бъде хубав
	за самка придирчива като теб?

	__ЖАНА__
	Дано ви чума тръшне, теб и него!
	Да ви намерят кървави ръце
	в леглата ви, когато мирно спите!

	__ЙОРК__
	Магьоснице, затваряй си устата!

	__ЖАНА__
	Пусни ме още малко да кълна!

	__ЙОРК__
	На кладата ще имаш много време!

N	Излизат.
	Шум на битка. Влиза Съфък, хванал за ръката Маргарита.

	__СЪФЪК__
	Която и да си, не те изпускам!
N	Гледа я.
	О, дивна хубавице, стой, не бой се!
	Не ще те оскверня със грозен допир.
	За вечен мир целувам тези пръсти*50,
	[*50 _„… целувам тези пръсти…“_ — по Шекспирово време жест на уважение е било целуването на собствените пръсти.]
	с които те докосвам най-безгрешно.
	Коя си ти? Кажи ми, за да мога
	да ти окажа почит по заслуга.

	__МАРГАРИТА__
	Принцеса съм. Зоват ме Маргарита.
	И мой баща е кралят на Неапол.

	__СЪФЪК__
	А аз съм граф и нося име Съфък.
	Не се обиждай, о, природно чудо,
	твой жребий е било да те пленя,
	тъй както лебедът пленява нежно
	чадата си под своето крило;
	но ако ти не искаш този плен,
	бъди свободна и помни за мен!
N	Маргарита си тръгва.
	О, стой!
N	Настрани.
		Не, не, не мога да я пусна!
	Сияйният й лик ме заслепява,
	тъй както прави слънцето, когато
	изпълва със отблясъци трептящи
	кристалните струи на речен бързей.
	Желая да й кажа своите чувства,
	ала не смея да я заговоря.
	Да имах тук мастило и перо!…
	Фу! Де ла Пул, недей се подценява:
	език ли нямаш? Тя ли не е тука?
	Дотам да се смутиш от женски образ!
	Такава сила има хубостта,
	че ум и реч загубваме пред нея!

	__МАРГАРИТА__
	Кажете, графе Съфък (ако вие
	наистина наричате се тъй),
	какво ще трябва да ви заплатя,
	за да ме пуснете да си отида?

	__СЪФЪК__ _(настрани)_
	Отде пък знам, че тя ще ми откаже,
	преди да съм запитал любовта й?…

	__МАРГАРИТА__
	Нима сте ням? За откупа ви питам.

	__СЪФЪК__ _(настрани)_
	… Красива е — и значи: за обсада:
	жена — и значи: най-накрая пада!…

	__МАРГАРИТА__
	Ще вземете ли откуп или не?

	__СЪФЪК__ _(настрани)_
	… Безумецо! Спомни си, че си женен,
	как искаш таз девойка да е твоя?…

	__МАРГАРИТА__
	Ще го оставя, щом не ще да слуша!

	__СЪФЪК__ _(настрани)_
	… Да, туй препятствие обърква всичко

	__МАРГАРИТА__
	Несвързан говор, трябва да е луд!

	__СЪФЪК__ _(настрани, но по-силно)_
	… А може би ще се намери начин?…

	__МАРГАРИТА__
	А може би ще бъда все пак чута?

	__СЪФЪК__ _(настрани)_
	… Ще я спечеля! За кого? За краля!
	Ха, глупости!
N	По-силно.
			Какъв съм станал пън!…

	__МАРГАРИТА__
	Дървар ще е, за пънове говори.

	__СЪФЪК__ _(настрани)_
	… Но тъй ще угодя на своя порив
	и ще спомогна да се укрепи
	съюзът между двете ни държави.
	Обаче има трудности: баща й,
	макар да е владетел на Неапол,
	Анжу и Мен, е беден като мишка
	и благородните у нас ще гледат
	с презрение на брака с дъщеря му…

	__МАРГАРИТА__
	Ще ме изслушате ли, капитане?

	__СЪФЪК__ _(настрани)_
	… Да го презират, колкото си щат!
	Крал Хенри млад е и не ще упорства…
	Госпожо, ще ви кажа една тайна.

	__МАРГАРИТА__ _(настрани)_
	Какво, че съм във плен? Изглежда рицар.
	Не ми се вярва да ме оскърби.

	__СЪФЪК__
	Изслушайте ме, моля ви, мадам!

	__МАРГАРИТА__ _(настрани)_
	Ако французите ме отърват,
	ще знам да го отпратя както трябва.

	__СЪФЪК__
	Мадам, изслушайте ме за минута!

	__МАРГАРИТА__ _(настрани)_
	Жени и друг път бивали са в плен.

	__СЪФЪК__
	Обидил съм ви, чувствам, но с какво?

	__МАРГАРИТА__
	Не се разбрахме, просто „quid pro quo“*51.
	[*51 _Quid pro quo_ (лат.) — недоразумение.]

	__СЪФЪК__
	Не ще ли бъде щастие за вас
	тоз плен, ако направя ви кралица?

	__МАРГАРИТА__
	Да съм кралица в плен е по-позорно,
	отколкото робиня да съм проста!
	Кралете и кралиците не могат
	без свобода!

	__СЪФЪК__
			Разбира се, госпожо,
	и вие ще я имате, ако
	я има Хенри.

	__МАРГАРИТА__
			Какво общо има
	със мене неговата свобода?

	__СЪФЪК__
	Ще те направя негова кралица,
	в ръката ти ще сложа златен скиптър,
	а на главата — ценна диадема,
	ако склониш да бъдеш моя…

	__МАРГАРИТА__
				Как?

	__СЪФЪК__
	… да бъдеш негова.

	__МАРГАРИТА__
			Любезни графе,
	не съм заслужила подобна чест.

	__СЪФЪК__
	Не, аз не съм заслужил да годявам
	за краля си такава дивна дама
	и сам да нямам дял от хубостта й.
	Какво ще кажете на туй, мадам?

	__МАРГАРИТА__
	Ще кажа „да“, ако баща ми иска.

	__СЪФЪК__
	Викнете капитаните да дойдат
	със свойте знамена!… Ний още тука,
	пред замъка ви, прелестна принцесо,
	ще призовем за разговор баща ви.
N	Сигнал за преговори. На стените на града се появява Рение.
	Рение, я гледай! Дъщеря ти в плен е!

	__РЕНИЕ__
	Във чий?

	__СЪФЪК__
		Във мой!

	__РЕНИЕ__
			Какво да правя, Съфък?
	Войник съм — не умея да рева
	и да коря капризната Фортуна!

	__СЪФЪК__
	Какво да правиш? Мога да ти кажа.
	Дай своето съгласие за нещо,
	което носи висша чест за тебе:
	да стане тя жена на моя крал.
	Макар със сила, аз я убедих
	и ти склониш ли, лекият й плен
	ще я дари със кралска свобода.

	__РЕНИЕ__
	Дали говори истината Съфък?

	__СЪФЪК__
	Запитай дъщеря си да ти каже,
	че Съфък не залъгва и не мами!

	__РЕНИЕ__
	Разчитайки на твойта честност, слизам
	и отговор веднага ще ти дам.

	__СЪФЪК__
	Пък аз ще те изчакам тука долу.

N	Тръбен звук, Рение излиза и се появява долу.

	__РЕНИЕ__
	Добре дошъл у нас, достойни графе!
	Прави в Анжу, каквото пожелаеш!

	__СЪФЪК__
	Благодаря, Рение, щастлив със рожба,
	достойна за съпруг от кралски род.
	Какъв е твоят отговор за нея?

	__РЕНИЕ__
	Щом ти решил си, прелюбезни Съфък,
	че недостойната ми дъщеря
	ще е добра жена за твоя крал,
	то — при условие Анжу и Мен
	да си останат мои и свободни
	от чужда власт и от военен удар —
	тя може, ако иска, да го вземе.

	__СЪФЪК__
	Откупена е значи. Приеми я!
	И обещавам ти от днес нататък
	спокойно да владееш свойте графства.

	__РЕНИЕ__
	Пък аз на теб, представител на Хенри,
	ръката й предавам в знак на туй, че
	от днеска тя сгодена е за него.

	__СЪФЪК__
	Рение французки, позволи ми тука
	да ти изкажа кралска благодарност,
	понеже ходатайствувам за крал!…
N	Настрани.
	Макар че ще се радвам да излезе,
	че бил съм ходатай за свое дело!…
	С добрата вест веднага ще замина
	за Англия, където ще подготвя
	тържественото сключване на брака.
	Довиждане! Брилянта си пази,
	тъй както му подхожда, в златна стая!

	__РЕНИЕ__
	Прегръщам те, тъй както бих прегърнал
	самия Хенри, ако беше тук.

	__МАРГАРИТА__
	На добър път, милорд! И нека Съфък
	да носи винаги добрите мисли
	и пожелания на Маргарита!

N	Тръгва си.

	__СЪФЪК__
	Довиждане, принцесо!… Но постойте!
	А няма ли привет за моя крал?

	__МАРГАРИТА__
	Предайте му, какъвто му дължи
	една покорна негова слугиня!

	__СЪФЪК__
	Слова изящно казани и скромни!
	Но, извинете, няма ли да има
	за него някакъв залог любовен?

	__МАРГАРИТА__
	Предайте му едно сърце моминско,
	неопетнено от любовно чувство.

	__СЪФЪК__
	И туй в прибавка!

N	Целува я.

	__МАРГАРИТА__
			Не, за теб е то —
	не съм тъй дръзка, че на крал да пращам
	подобна лудост за годежен дар.

N	Излиза заедно с Рение.

	__СЪФЪК__
	Да би била за мен! Но спри се, Съфък!
	Недей се впуска в този лабиринт,
	населен с минотаври*52 и заплахи!
	[*52 _„… лабиринт… минотаври…“_ — Минотавър бил чудовище, което обитавало лабиринта.]
	На своя Хенри опиши я щедро,
	припомнил си природната й хубост,
	пред чийто чар изкуството бледнее,
	на кораба лика й си повтаряй,
	та кралят щом запита те каква е,
	да може твоят разказ да го смае!

N	Излиза.


>>	Четвърта сцена

N	Лагерът на дук Йорк в Анжу.
N	Влизат Йорк, Уорик и други.

	__ЙОРК__
	Докарайте магьосницата Жана,
	осъдена да бъде изгорена!
N	Влизат Жана — под стража — и Старец — овчар.

	__ОВЧАРЯТ__
	Това ще умори баща ти, Жана!
	Нима те търсих близо и далече,
	та да те срещна, за да съм свидетел
	на твоята жестока, ранна смърт?
	О, сладка дъще, ще умра със теб!

	__ЖАНА__
	Презрени дрипльо! Просяко нещастен!
	По кръв съм аз къде-къде над тебе!
	Не си ми, дърто, ни баща, ни сродник!

	__ОВЧАРЯТ__
	Не те е срам!… Тя лъже, господа!
	В енорията знаят, че е моя!
	Жена ми, майка й, е още жива
	и може да свидетелства, че тя
	е първи плод на моето ергенство*53!
	[*53 _„… плод на моето ергенство…“_ — намек за това, че Жана е извънбрачна дъщеря на овчаря.]

	__УОРИК__
	Нещастнице, рода си да отричаш!

	__ЙОРК__
	Личи си, че в порочност е живяла,
	и за такъв живот — такава смърт!

	__ОВЧАРЯТ__
	Как можеш толкоз да упорстваш, Жана?
	Бог знае, че си плът от мойта плът!
	Заради теб изплаках толкоз сълзи —
	баща си не отхвърляй, дъще моя!

	__ЖАНА__
	Селяко, махай се!… Нарочно вие
	сте го подкупили, за да укрие,
	че произлязла съм от знатен род!

	__ОВЧАРЯТ__
	Това е вярно. Пуснах един златен
	на селския свещеник, да ни свърже
	със майка й!… Ела, коленичи,
	да те благословя, момиче мое!
	Не искаш, а? Проклет да е часът,
	във който врекна пръв път! Мишеморка
	да беше млякото, което сука!
	Вълкът да беше те изял, когато
	те пращах на полето със овцете!
	Ще се отричаш от баща си, курво!
	На кладата! Във огъня! Такава
	да свърши на въже не заслужава!

N	Излиза.

	__ЙОРК__
	Откарайте я! Прекалено дълго
	мърсила е земята със пороци!

	__ЖАНА__
	Кого осъдили сте първо чуйте:
	не долна дъщеря на прост овчар,
	а рожба на старинен кралски род,
	девойка непорочна, чиста духом,
	избрана от небето, за да върши
	тук долу чудеса по Божа милост.
	Аз никога до днес не съм била
	във връзка с бесове и черни сили,
	но вие, омърсили се със похот,
	обагрили ръце в невинна кръв,
	разкапали се в хиляди пороци,
	понеже вън от Бога сте сами,
	за невъзможно смятате, че може
	да се извършват чудеса тук долу,
	без дяволи във тях да имат пръст.
	Нещастни заблудени! Жана д’Арк
	е дева без петно в дела и мисли
	и нейната невинна чиста кръв
	ще вика: „Мъст!“ пред Божиите двери!

	__ЙОРК__
	Добре, добре! На кладата, по-бързо!

	__УОРИК__
	И чувайте: понеже е жена,
	по-щедро трупайте дърва и съчки
	и две-три бъчви със катран сложете
	около кола, та с по-буен огън
	да съкратим предсмъртните й мъки!

	__ЖАНА__
	Нима сърцата ви не ще омекнат?
	Тогаз открий им, Жана, свойта слабост,
	която по закона те закриля!
	Аз бременна съм! Подли кръвопийци,
	които към смъртта сте ме повлекли,
	недейте умъртвява моя плод!

	__ЙОРК__
	Ха! Святата девица със корем!

	__УОРИК__
	Това е най-голямото ти чудо!
	Дотам ли те доведе твойта святост?

	__ЙОРК__
	Играли са си малко със дофина.
	Предчувствах, че на туй ще се опре.

	__УОРИК__
	Не са ни нужни копелета тук,
	особено направени от Шарл!

	__ЖАНА__
	Но моето дете не е от него —
	на свойта страст към Алансон дължа го!

	__ЙОРК__
	От Алансон? От този Макиавели*54?
	[*54 _Макиавели_ — Николо Макиавели (1469–1527), италиански писател и политик от Възраждането, чието име незаслужено е станало синоним на политическа безскрупулност.]
	То трябва непременно да умре!

	__ЖАНА__
	Не, не от Шарл и не от Алансон
	е моят плод! Излъгах ви — Рение,
	той, кралят на Неапол, облада ме!

	__УОРИК__
	Но той е женен, туй не се търпи!

	__ЙОРК__
	Девойка улична — сама не знае
	кого да обвини от толкоз много!

	__УОРИК__
	Била е щедра и великодушна!

	__ЙОРК__
	И чиста девственица!… Ти сама
	осъди себе си и своя плод —
	на милост не разчитай, долна стърво!

	__ЖАНА__
	Тогаз водете ме! И нека мойто
	проклятие остане ви за спомен:
	додето свят светува, слънце ясно
	над вашата страна да не просветне,
	а мрак и черна нощ да ви обгръщат,
	докле, отчаяни, собственоръчно
	нахлузите си клупа на врата!

N	Излиза, водена от стражите.

	__ЙОРК__
	Не, ти на прах ще станеш и на пепел,
	окаяна служителко на ада!

N	Влиза Уинчестър, следван от Свита.

	__УИНЧЕСТЪР__
	Почтени лорд-настойнико, аз нося
	от краля пълномощия за вас,
	защото християнските държави,
	загрижени от нашите войни,
	отправили са пламенна молба
	към нас и към надменните французи
	да сключим мир; във връзка със което
	дофинът, придружен от свойта свита,
	готов за разговор, е тук наблизо.

	__ЙОРК__
	Затуй ли беше целият ни труд?
	Възможно ли е, след като тъй много
	безстрашни рицари и прости воини
	загинаха и дадоха кръвта си
	за благото на своята родина,
	с врага да сключим женствен, кекав мир?
	Или в лъжи, предателства, измени
	не сме загубили голяма част
	от туй, което нашите предци
	спечелиха със храброст и упорство?
	О, Уорик, Уорик, скоро ще дадем
	последната си педя френска пръст!

	__УОРИК__
	Бъди спокоен, Йорк — ще им поставим
	условия тъй твърди, че от тях
	французите не ще спечелят много.

N	Влизат Дофинът, Алансон, Бастардът, Рение и други.

	__ДОФИНЪТ__
	Английски лордове, понеже вече
	решено е да бъде сключен мир,
	ний тук сме, за да чуем какви точно
	са вашите условия за него.

	__ЙОРК__
	Отговори им, Уинчестър, защото,
	като ги гледам, яростта затяга
	отвора на сърдития ми глас!

	__УИНЧЕСТЪР__
	Изслушайте ме, Шарл и френски знатни
	срещу това, че Хенри ще склони
	от чисто милосърдие да снеме
	убиващото бреме на войната
	от вашата страна, така че тя
	да заживее в плодоносен мир,
	ще трябва всички да се обявите
	васали на английската корона.
	Ако положиш клетва да го имаш
	над себе си и да му плащаш данък,
	ти, Шарл, ще бъдеш вицекрал под него
	и ще запазиш кралския си сан.

	__АЛАНСОН__
	За да остане само своя сянка?
	Челото си с корона да краси,
	а във действителност да има само
	правата на прост гражданин, така ли?
	Това е невъзможно и нелепо!

	__ДОФИНЪТ__
	Известно е на всички, че аз вече
	владея по-добрата половина
	от френските земи и че във тях съм
	признат от всички за законен крал.
	Нима могъл бих, за да разпростра
	властта си и над тез, които нямам,
	да се снизя до ранг на крал-васал,
	макар над цяла Франция? Не, сър,
	ще си остана с туй, което имам,
	но няма, тласкан от ламтеж за още,
	да си закрия сам възможността
	за цялото, и то със пълна власт!

	__ЙОРК__
	Надменни Шарл, посредничество ти
	потърси сам, за да добиеш мир,
	а пък сега, до отговор щом дойде,
	се теглиш настрани и правиш сметки.
	Или приемай, без да ни изтъкваш
	заслуги и права, като подарък
	короната, която присвоил си,
	или ще те разсипем с меч и огън!

	__РЕНИЕ__
	От самолюбие не бива, сир,
	тъй косъма да цепите на две.
	Ако изпуснем таз възможност днес,
	напразно ще я чакаме отново.

	__АЛАНСОН__
	За вас ще е от полза да спестите
	на свойте поданици тези страшни
	кланета и жестокости, които
	съпътствуват войната всеки ден;
	така че заключете този мир!…
N	Тихо.
	И ще го скъсате, когато щете.

	__УОРИК__
	Приемаш ли условията, Шарл?

	__ДОФИНЪТ__
	Приемам ги, със тази уговорка,
	че няма да посегнете на никой
	от наште укрепени градове.

	__ЙОРК__
	Тогава положи пред моя крал
	обет на рицар, че и ти, и твойте
	ще бъдете от днес покорни нему
	и няма да надигате глави
	за бунт против английската корона!
N	Дофинът и френските благородници правят знак за вярност.
	Сега войниците си разпуснете,
	кажете барабаните да спрат
	и свийте свойте бойни знамена
	във знак на мир след дългата война!

N	Излизат.


>>	Пета сцена

N	Лондон. Кралският дворец.
N	Влизат Съфък — в разговор с Краля, — Глостър и Ексетър.

	__КРАЛЯТ__
	Вий, графе, изрисувахте тъй ярко
	портрета на принцеса Маргарита,
	че аз съм смаян. Нейните достойнства —
	и вътрешни, и външни — раждат в мене
	могъща страст и както ураганът
	срещу течението тласка кораб
	с огромна изместимост, тъй и аз,
	подтикнат от похвалите за нея,
	се нося към крушение ужасно
	или към залива, във който тя
	ще ми даде плода на любовта си!

	__СЪФЪК__
	Постойте, сър, тоз разказ мой е само
	блед предговор към нейната възхвала.
	От главните й качества — да имах
	изкуството добре да ги изтъкна —
	аз бих изпълнил цял огромен том,
	във който всеки ред би бил способен
	да увлече най-трезвия разсъдък.
	Но най-чудесното е туй, че тя,
	макар така божествена и дивна,
	е толкоз скромна, че склони да бъде
	на вашите услуги, с други думи,
	най-честно да почита и обича
	крал Хенри като свой законен мъж.

	__КРАЛЯТ__
	И другояче той не би я искал
	за нищо на света! И затова
	склонете, лорд-настойнико, да взема
	принцеса Маргарита за жена!

	__ГЛОСТЪР__
	Направя ли го, бих склонил да бъде
	извършен грях. Вий знаете, кралю,
	че вече сте сгоден за друга дама*55.
	[*55 _„… сгоден за друга дама“_ — става дума за дъщерята на френския граф д’Арманяк.]
	Как можем, без честта ви да пострада,
	да скъсаме една годежна клетва?

	__СЪФЪК__
	Тъй както може всеки крал да скъса
	обета си, щом той е незаконен,
	или тъй както всеки рицар, който
	приел е да се бие във турнир,
	с достойнство може да напусне боя,
	ако съперникът не му е равен.
	Онази дъщеря на беден граф
	не е за крал и кралят е свободен
	да скъса своята годявка с нея.

	__ГЛОСТЪР__
	С какво я превишава Маргарита?
	Баща й не е повече от граф,
	макар и да се перчи с гръмки титли.

	__СЪФЪК__
	Той, господарю, крал е на Неапол
	и на Йерусалим и тъй голям е
	престижът му във Франция, че ние,
	укрепвайки съюза си със него,
	ще затвърдим мира и ще държим
	французите във вярност и покорство.

	__ГЛОСТЪР__
	И Арманяк не би помогнал много,
	защото той и Шарл са в близко родство.

	__ЕКСЕТЪР__
	И дал би тежка зестра, а Рение
	ще иска да получи, не да дава.

	__СЪФЪК__
	Говорите за зестри, господа?
	Недейте оскърбява своя крал!
	Нима е той тъй долен и презрян,
	че да избира своята невяста
	за нейното богатство? Хенри може
	да позлати жена си — той не търси
	жена, която да му носи злато!
	Селяците се само пазарят,
	когато женят се, като че ли
	търгуват със овце или волове.
	Женитбата е действие, което
	по пълномощие не се решава
	и ложе с краля трябва да дели
	не таз, която ний ще му натрапим,
	а таз, която Хенри е обикнал;
	и туй, че той обича Маргарита,
	ни задължава да поставим нея
	пред всяка друга, само за това.
	Женитбата насила — туй е ад,
	цял век от непрекъснати раздори,
	а пък обратното е благодат,
	мир, слязъл от небесните простори!
	И има ли по-правилно от туй
	крал Хенри в свойто качество на крал
	да встъпи в брак със кралска дъщеря?
	По външен чар и кралско потекло
	принцеса Маргарита е направо
	създадена за кралска диадема,
	а нейните, по-силно изразени,
	отколкото у другите жени,
	решителност и смелост са съзвучни
	със нашите надежди за престола.
	Защото Хенри, син на покорител,
	баща на покорители ще стане,
	ако се свърже със жена, каквато
	е смелата и твърда Маргарита.
	Затуй, отговорете, господа,
	на мойто предложение със „да“!

	__КРАЛЯТ__
	Не зная от какво, добри лорд Съфък,
	дали от толкоз яркия ви разказ,
	или от туй, че мойта младост още
	не е пламтяла от любовен жар,
	но чувствам във гръдта си толкоз бурна
	кипяща смес от страх и от надежда,
	че просто поболявам се от мисли!
	Затуй вземете кораба, милорд,
	и тръгвайте към Франция, където
	на всичко съгласете се, но само
	издействайте от лейди Маргарита
	да прекоси морето, за да бъде
	венчана и помазана във Лондон
	като съпруга царствена на Хенри!
	За пътните разноски съберете
	десятък от народа. И, повтарям,
	додето не се върнете, ще бъда
	във хиляди тревоги. Вие, чичо,
	не се обиждайте! Ако ме съди
	не днешният дук Глостър, а дук Глостър
	от някога, той — зная — ще прости
	внезапността на младия ми порив!…
	Сега ме отведете, гдето сам
	ще мога на скръбта да се отдам!

N	Излиза.

	__ГЛОСТЪР__
	Да, скръб ще има — отсега го знам!

N	Излиза, следван от Ексетър.

	__СЪФЪК__
	Тъй Съфък надделя и тръгва, както
	към Гърция е тръгвал Парис*56 нявга,
	[*56 _Парис_ (мит.) — герой от Троянската война, син на Приам. Той отвлякъл жената на спартанския цар Менелай, Елена, което довело до войната, възпята в Омировата „Илиада“.]
	с надежда като него да сполучи
	във любовта и вярвам, че ще има
	от неговата участ по-честита:
	венчала се за Хенри, Маргарита
	ще властва над мъжа си, а чрез нея
	аз краля и страната ще владея!

N	Излиза.
