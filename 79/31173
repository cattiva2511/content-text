	[*1 Оригиналното заглавие на пиесата е _„The third Part of Henry the Sixth“_ — „Трета част на Хенри Шести“. Повечето от действащите лица са исторически (и много от тях участват в първите две части на трилогията).
	След битката при Сент Олбанз Ричард Йорк се задоволил със званието протектор и обещанието, че ще наследи трона подир смъртта на Хенри, но скоро протекторатът бил отменен и фактическа господарка на страната станала кралица Маргарита.
	През 1459 г. започнала открита междуособна война. Привърженикът на Йорк граф Уорик пленил Хенри и Йорк бил възстановен като протектор и наследник, но скоро Маргарита събрала силна войска и в битката при Уейкфийлд удържала пълна победа. Йорк бил убит в боя. На следващата година Маргарита успяла да освободи Хенри от плена, в който го държал граф Уорик, но войската й започнала да се топи и тя била принудена да отстъпи. Най-големият син на убития Йорк, Едуард, влязъл в Лондон и бил коронясан. В решаващата битка при Таутън (1461 г.) войската на Ланкастъровци била разбита напълно — Маргарита избягала в Шотландия, откъдето безуспешно се мъчела да си спечели поддръжката на френския крал Луи XI. През 1465 година Хенри бил пленен отново и затворен в Тауър. Но властта на Едуард Йорк била несигурна особено след като той се оженил за Елизабет Грей и започнал да обсипва със земи и почести нейните роднини. Скоро Уорик и собственият му брат Кларънс го изоставили и избягали във Франция, където се помирили с намиращата се там Маргарита, и с помощта на френския крал образували коалиция срещу него. През 1470 г. Уорик се прехвърлил с войска на острова и възстановил Хенри на престола. Едуард бил приютен обаче от бургундския дук и след година се завърнал на острова, превзел отново Лондон и пленил за трети път Хенри. В битката при Барнет войската на Ланкастър претърпяла поражение: Уорик и брат му Монтагю били убити. Маргарита се прехвърлила с войска, но също била разбита в битката при Тюксбъри (1471 г.). Нейният син, претендентът за трона Едуард, бил убит, а тя самата — пленена, след което била откупена от френския крал и прекарала остатъка от живота си във Франция. В деня, в който Едуард, победител, се върнал в Лондон, неговите привърженици убили затворения в Тауър Хенри.]
>
#	Действащи лица

	__КРАЛ ХЕНРИ ШЕСТИ__
	__ПРИНЦ ЕДУАРД__ — негов син
	__ЛУИ ЕДИНАДЕСЕТИ__ — крал на Франция
	__ДУК СЪМЪРСЕТ__, __ДУК ЕКСЕТЪР__, __ГРАФ ОКСФОРД__, __ГРАФ НОРТЪМБЪРЛАНД__, __ГРАФ УЕСТМОРЛАНД__, __ЛОРД КЛИФОРД__ — привърженици на краля
	__РИЧАРД ПЛАНТАДЖЕНЕТ__, __ДУК ЙОРК__, __ЕДУАРД__, __ГРАФ МАРЧ__ — после __КРАЛ ЕДУАРД ЧЕТВЪРТИ__, __ЕДМЪНД__, __ГРАФ РЪТЛАНД__ — момче — синове на дук Йорк
	__ДЖОРДЖ__ — после __ДУК КЛАРЪНС__
	__РИЧАРД__ — после __ДУК ГЛОСТЪР__
	__ДУК НОРФЪК__, __ГРАФ УОРИК__, __МАРКИЗ МОНТАГЮ__, __ГРАФ ПЕМБРУК__, __ЛОРД ХЕЙСТИНГЗ__, __ЛОРД СТАФОРД__ — привърженици на дук Йорк
	__СЪР ДЖОН МОРТИМЪР__, __СЪР ХЮ МОРТИМЪР__ — вуйчовци на дук Йорк
	__ХЕНРИ__, ГРАФ РИЧМОНД — момче
	__ЛОРД РИВЪРЗ__ — брат на лейди Грей
	__СЪР УИЛЯМ СТАНЛИ__
	__СЪР ДЖОН МОНТГОМЕРИ__
	__СЪР ДЖОН СЪМЪРВИЛ__
	__НАСТАВНИК__ на Рътланд
	__КМЕТ НА ГРАД ЙОРК__
	__ГРАДСКИ СЪВЕТНИЦИ__ на град Йорк
	__КОМЕНДАНТ НА ТАУЪР__
	__БЛАГОРОДНИК__
	__ДВАМА ГОРСКИ ПАЗАЧИ__
	__ЛОВЕЦ__
	__СИН__ — убиец на баща си
	__БАЩА__ — убиец на сина си
	__БУРБОН__ — френски адмирал
	__КРАЛИЦА МАРГАРИТА__ — съпруга на Хенри VI
	__ЛЕЙДИ ГРЕЙ__, после __КРАЛИЦА ЕЛИЗАБЕТ__ — съпруга на Едуард IV
	__ПРИНЦЕСА БОНА__ — сестра на крал Луи XI

	Войници, свита, дойка, пратеници, стражи и други.

	Място на действието — Англия и Франция.


>	Първо действие
>>	Първа сцена

N	Лондон. В залата на Парламента.
N	Боен тръбен звук. Влизат Йорк, Едуард, Ричард, Норфък, Монтагю, Уорик и Войници.

	__УОРИК__
	Учудвам се: как кралят се измъкна?

	__ЙОРК__
	Когато ний се впуснахме да гоним
	отстъпващите конни северняци,
	той хитро духна, изоставил своите.
	Тогаз Нортъмбърланд, за чийто слух
	ненавистен е призивът „Назад!“,
	извика на войската да го следва
	и заедно с лорд Клифорд и лорд Стафорд
	се хвърли в челен удар срещу нас,
	но тримата загинаха във боя,
	съсечени от простите войници.

	__ЕДУАРД__
	Дук Бъкингам, бащата на лорд Стафорд,
	е също мъртъв или с тежка рана —
	забралото му моят меч разсече;
	виж, татко, туй е неговата кръв!

	__МОНТАГЮ__
	А тази, братко, е на графа Уилтшир —
	аз в битката сражавах се със него!

	__РИЧАРД__
	А ти кажи им аз какво направих!

N	Хвърля на пода главата на Съмърсет.

	__ЙОРК__
	Ти, Ричард, от чадата ми най-ярко
	се отличи!… Нима сте мъртъв, драги
	лорд Съмърсет?

	__НОРФЪК__
			Дано подобна участ,
	очаква всички Гонтови потомци*1!
	[*1 _„… Гонтови потомци.“_ — за Джон Гонт, родоначалника на Ланкастъровци, се говори много често в голямото историческо платно, рисувано от Шекспир. С родоначалник четвъртия син на Едуард III, Джон Гонт, били кралете Хенри IV, Хенри V и Хенри VI. В случая се говори за последния.]

	__РИЧАРД__
	Надявам се да хвърля скоро тъй
	главата и на Хенри!

	__УОРИК__
			И аз — също!
	Заклевам се, победоносни Йорк,
	очите си за сън не ще притворя,
	дорде не те съзра, заел със право
	престола, узурпиран от дома
	на Ланкастър! Това е тук, дворецът,
	туй — тронът на страхливия ни крал.
	Вземи го, Йорк, защото той е твой,
	а не на изтърсаците на Хенри!

	__ЙОРК__
	Ще го направя — само помогни ми —
	тук влязохме насила, ти го знаеш!

	__НОРФЪК__
	Със теб сме всички! За беглеца — смърт!

	__ЙОРК__
	Благодаря ти, Норфък! Господа,
	със мене стойте! Вий, войници, също
	таз нощ не ще напускате двореца!

	__УОРИК__
	И без насилия, щом дойде кралят,
	освен ако рече да ви изгони!

N	Отиват към трона, в дъното.

	__ЙОРК__
	Кралицата, която тука днес
	е съзовала своя парламент,
	не се надява да ни свари в него.
	Със думи или сила да наложим
	правата си!

	__РИЧАРД__
			В таз зала ще останем
	въоръжени, както сме, до зъби!

	__УОРИК__
	И Кървавият парламент ще бъде
	наречен днешният, ако дук Йорк
	Плантадженет не стане крал английски
	на мястото на тоя пъзлю Хенри,
	направил ни за смях пред враговете!

	__ЙОРК__
	Тогаз не ме оставяйте, милорди —
	реших да встъпя в своите права!

	__УОРИК__
	И кралят, и най-близките до него,
	и кой да е поддръжник на рода му
	подобно плахи птички ще се сгушат,
	когато чуят Уорик да разклаща
	звънчета на сокол*2! Аз твоя корен,
	[*2 _„… звънчета на сокол“_ — ловджийските соколи по Шекспирово време имали звънчета на краката си, за да бъдат намирани по-лесно.]
	Плантадженет, ще посадя и нека
	опита се да го изскубне някой!
	Короната поискай, Ричард Йорк!

N	Йорк сяда на трона.
N	Тръбен звук. Влизат Крал Хенри, Клифорд, Нортъмбърланд, Уестморланд, Ексетър и други.

	__КРАЛ ХЕНРИ__
	Милорди, вижте, дръзкият предател
	е седнал на самия кралски трон!
	С подкрепата на тоз изменник Уорик
	той явно иска кралската корона!
	Нортъмбърланд и Клифорд, той уби
	бащите ви и вий сте дали клетва
	да отмъстите нему, на рода му,
	на всичките му близки и любимци!

	__НОРТЪМБЪРЛАНД__
	Не го ли сторя, нека небесата
	ми отмъстят!

	__КЛИФОРД__
			Със същата надежда
	баща си Клифорд в ризница оплаква!

	__УЕСТМОРЛАНД__
	Ще го търпим ли? Да го смъкнем долу!
	Пламтя от гняв! Не мога да го гледам!

	__КРАЛ ХЕНРИ__
	Търпение, достойни Уестморланд!

	__КЛИФОРД__
	Страхливци като него да търпят!
	Не би посмял да седне той на трона,
	да беше жив баща ви! Господарю,
	да го нападнем, него и рода му,
	тук, в Парламента!

	__НОРТЪМБЪРЛАНД__
			Вярно казваш, Клифорд!

	__КРАЛ ХЕНРИ__
	Ах, те се ползват с любовта на Лондон
	и имат зад гърба си мощна сила —
	не го ли знаете?

	__ЕКСЕТЪР__
			Но ако ние
	убием дука, тя ще се разпръсне!

	__КРАЛ ХЕНРИ__
	Не дай си Боже Хенри да превърне
	във кланица дома на Парламента!
	Той, родственико Ексетър, ще води
	война със строги думи и заплахи…
	Бунтовни Йорк, от трона ми слезни
	и на колене се моли за милост!
	Аз твоят крал съм!

	__ЙОРК__
			Аз съм твоят крал!

	__ЕКСЕТЪР__
	Той дук направи те — позор за тебе!

	__ЙОРК__
	Не, граф и дук съм по наследство аз!

	__ЕКСЕТЪР__
	Баща ти подло измени на трона!

	__УОРИК__
	Ти, Ексетър, изменяш му с това, че
	подкрепяш този узурпатор Хенри!

	__КЛИФОРД__
	Кого да следва, ако не тоз, който
	е негов крал по кръв?

	__УОРИК__
			Така е, Клифорд,
	а Ричард Йорк по кръв е негов крал!

	__КРАЛ ХЕНРИ__
	И да стоя, додето ти седиш
	на моя трон?

	__ЙОРК__
			Спокойно приеми го —
	по право тъй е и ще бъде тъй!

	__УОРИК__
	Бъди дук Ланкастър от днес нататък
	и остави на Ричард да е крал!

	__УЕСТМОРЛАНД__
	Той едновременно е крал и дук
	и Уестморланд ще утвърди, че тъй е!

	__УОРИК__
	А Уорик ще докаже, че не е!
	Забравяте, че сте пред тез, които
	ви гониха по бойното поле,
	избиха ви бащите и през Лондон
	преминаха с развети знамена
	до външните врати на тоз дворец!

	__НОРТЪМБЪРЛАНД__
	Със яд го помня, Уорик, и кълна се
	в душата на баща си, ти и твойте
	ще има да се каете за туй!

	__УЕСТМОРЛАНД__
	Плантадженет, от тебе и рода ти
	аз повече души ще пратя в ада,
	отколкото безценни капки кръв
	е имала снагата на баща ми!

	__КЛИФОРД__
	Не прекалявай с думите, защото
	такъв вестител ще ти пратя, Уорик,
	че за баща ми той ще отмъсти,
	преди да съм помръднал!

	__УОРИК__
				Този Клифорд,
	как смешни са безсилните му думи!

	__ЙОРК__
	Приемаш ли правата ни над трона?
	Ако ли не, ще ги докажем с меч!

	__КРАЛ ХЕНРИ__
	Какви права, изменнико, ти имаш?
	Баща ти беше като теб, дук Йорк,
	а твоят дядо, Роджър Мортимър —
	граф Марч, и толкова. Пък аз съм син
	на Хенри Пети, пред чиято мощ
	французкият дофин отстъпи свойте
	безбройни области и градове!

	__УОРИК__
	За Франция ти няма да говориш —
	ти цяла я загуби!

	__КРАЛ ХЕНРИ__
			Не, не аз,
	а лорд-настойникът. Аз бях кърмаче,
	когато станах крал!

	__РИЧАРД__
			Сега не си,
	а продължаваш все така да губиш!…
	Свали венеца, татко, от главата
	на тоя узурпатор!

	__ЕДУАРД__
			Да, смъкни го
	и го сложи на своята глава!

	__МОНТАГЮ__
	Ако си воин, братко, действай смело!
	Какво ще го усукваме! Във бой!

	__РИЧАРД__
	Дай знак на барабаните и кралят
	ще хукне в страх!

	__ЙОРК__
			Млъкнете!

	__КРАЛ ХЕНРИ__
				Ти млъкни
	и позволи на краля да говори!

	__УОРИК__
	Не, първи ще говори Йорк!… Вий всички
	внимателно го слушайте, защото
	тоз, който го прекъсне, ще умре!

	__КРАЛ ХЕНРИ__
	Нима си мислиш, че ще дам престола,
	на който моят дядо и баща
	седели са! Не, знай: преди това
	войната страшна ще обезлюди
	страната ми и знамето, което
	над Франция тъй често се е вяло —
	а днеска ще се вее тук, уви! —
	ще стане мой саван!… Английски знатни,
	не бойте се! Над трона ни аз имам
	далече повече права от него!

	__УОРИК__
	Когато ги докажеш, той е твой!

	__КРАЛ ХЕНРИ__
	Ще ги докажа! Хенри Болинбрук
	си извоюва кралската корона!

	__ЙОРК__
	Като въстана срещу своя крал!

	__КРАЛ ХЕНРИ__ _(настрани)_
	Не знам какво да кажа на това!
	Правата ми са слаби!… Според тебе
	не може ли да си избира кралят
	наследник отстрани?

	__ЙОРК__
			Какво от туй?

	__КРАЛ ХЕНРИ__
	Това че, ако може, аз съм крал
	според законите. Защото Ричард
	пред много лордове отстъпи сам
	короната на моя дядо Хенри,
	а той пък я предаде на баща ми,
	когото аз законно наследих.

	__ЙОРК__
	Въстанал срещу своя суверен,
	той го принуди да се отрече
	от кралската корона!

	__УОРИК__
			А дори
	и доброволно да се бе отрекъл,
	нима това би с нещо накърнило
	правата на наследника му?

	__ЕКСЕТЪР__
				Не,
	защото, както и да се отрича,
	наследникът му пак си е наследник.

	__КРАЛ ХЕНРИ__
	Нима си наш противник, Ексетър?

	__ЕКСЕТЪР__
	Простете ми, но той е прав, милорд!

	__ЙОРК__
	Какво си шепнете? Отговорете!

	__ЕКСЕТЪР__
	Говорейки по съвест, Йорк е крал.

	__КРАЛ ХЕНРИ__ _(настрани)_
	Предават ме, минават откъм него!

	__НОРТЪМБЪРЛАНД__
	Каквито и претенции да имаш,
	Плантадженет, не си мисли, че Хенри
	ще бъде току-тъй свален от трона!

	__УОРИК__
	Ще го свалим, каквото и да става!

	__НОРТЪМБЪРЛАНД__
	Ти лъжеш се, че твоите южняци,
	набрани в Норфък, Съфък, Есекс, Кент,
	чиято сила прави те тъй горд
	и тъй самонадеян, ще поставят
	на трона Йорк, щом аз не го желая!

	__КЛИФОРД__
	Каквито да са твоите права,
	лорд Клифорд, господарю, ще те брани!
	Да зине и ме глътне жив земята
	на мястото, където коленича
	пред долния убиец на баща ми!

	__КРАЛ ХЕНРИ__
	О, Клифорд, ти духа ми възкресяваш!
	Предай короната си, Ланкастър!…
	Какво шептите и кроите там?

	__УОРИК__
	Признай за крал великия дук Йорк
	или с войска двореца ще изпълня
	и ще напиша неговото право
	със кръв на узурпатор върху трона,
	на който той седи във тоя миг!

N	Тропа с крак. Появяват се Войници.

	__КРАЛ ХЕНРИ__
	Лорд Уорик, чувайте! Две думи само!
	Додето жив съм, нека бъда крал!

	__ЙОРК__
	Короната си завещай на мене
	и моите наследници и мирно
	ще можеш да я имаш до смъртта си!

	__КРАЛ ХЕНРИ__
	Приемам. Подир мене крал бъди
	ти, Ричард, от рода Плантадженет!

	__КЛИФОРД__
	Каква неправда спрямо твоя принц!

	__УОРИК__
	Но добрина за Англия и него!

	__УЕСТМОРЛАНД__
	Страхливи, долни, малодушни Хенри!

	__КЛИФОРД__
	Ти ощети и себе си, и нас!

	__УЕСТМОРЛАНД__
	Не ща да слушам как ще се спогаждат!

	__НОРТЪМБЪРЛАНД__
	Аз — също!

	__КЛИФОРД__
			При кралицата да идем,
	да й разкажем тези новини!

	__УЕСТМОРЛАНД__
	На добър час, кралю без искра чест,
	издънко, недостойна за рода си!

	__НОРТЪМБЪРЛАНД__
	Безсилна жертва в ноктите на Йорк
	умри в затвор за своята страхливост!

	__КЛИФОРД__
	Надвит бъди във кървава война
	или живей във мир, презрян от всички!

N	Излаза заедно с Нортъмбърланд и Уестморланд.

	__УОРИК__
	Ела със нас, недей ги гледа, Хенри!

	__ЕКСЕТЪР__
	Те търсят мъст и няма да отстъпят!

	__КРАЛ ХЕНРИ__
	Ах, Ексетър!

	__УОРИК__
			Въздишате, милорд?

	__КРАЛ ХЕНРИ__
	Въздишам не за себе си, лорд Уорик,
	а за сина си, своя принц, когото
	лишавам от наследство… Но да бъде!
	Короната си завещавам, Йорк,
	за вечни времена на теб и твойто
	потомство при условие, че ти
	се закълнеш да прекратиш веднага
	таз гражданска война и в мен да виждаш,
	додето жив съм, своя крал, без нивга
	да се опитваш с подлост или сила
	да ме изместиш, за да властваш сам!

	__ЙОРК__
	Полагам със готовност тази клетва
	и ще я спазвам!

N	Слиза от трона.

	__УОРИК__
			Да живее Хенри!
	Плантадженет, в прегръдка го вземи!

	__КРАЛ ХЕНРИ__
	И да живееш ти, могъщи Ричард,
	със своите тъй буйни синове!

	__ЙОРК__
	Най-сетне Йорк и Ланкастър сдобрени!

	__ЕКСЕТЪР__
	Проклет да бъде, който иска друго!

N	Тръбен звук.

	__ЙОРК__
	Сър, сбогом, аз отивам в своя замък.

	__УОРИК__
	А аз с войските си ще пазя Лондон.

	__НОРФЪК__
	Пък аз ще върна свойте хора в Норфък.

	__МОНТАГЮ__
	Аз своите пък — към нашето море.

N	Йорк заедно с Едуард и Ричард, Уорик, Норфък и Монтагю излизат, следвани от Войниците и Привържениците си.

	__КРАЛ ХЕНРИ__
	Пък аз, печален, връщам се в двореца.

N	Влизат Кралица Маргарита и Принц Едуард.

	__ЕКСЕТЪР__
	Кралицата пристига явно гневна.
	Оттеглям се.

	__КРАЛ ХЕНРИ__
			И аз ще дойда с тебе!

	__КРАЛИЦА МАРГАРИТА__
	Не бягай, все едно, ще те настигна!

	__КРАЛ ХЕНРИ__
	Спокойно говори и ще остана!

	__КРАЛИЦА МАРГАРИТА__
	Спокойно? При такава страшна вест?
	Нещастнико! Мома да бях умряла,
	та син от теб да нямах, щом баща му
	ще стъпче тъй природните закони!
	С какво заслужил е да му отнемаш
	наследственото право? Ако ти
	го бе обичал с половина само
	от мойта обич, ако бе се мъчил
	да го родиш и ако бе го кърмил
	с кръвта си като мен, ти тази кръв
	докрай пролял би, но не би направил
	наследник свой тоз черен дявол Йорк
	във ущърб на едничкия си син!

	__ПРИНЦ ЕДУАРД__
	О, татко, вий не можете тъй страшно
	да ме онеправдаете! Нали,
	щом вий сте крал, то аз съм ваш наследник?

	__КРАЛ ХЕНРИ__
	Прости ми, драга! Сине мил, прости ми!
	Принуден бях от Уорик и от Йорк!

	__КРАЛИЦА МАРГАРИТА__
	Принуден бил! Принуден — един крал!
	Червя се да те слушам! Страхопъзльо!
	Ти себе си, сина си и жена си
	погубил си и дал на Йорк такова
	предимство, че ще бъдеш крал по тяхно
	благоволение! Да завещаеш
	на дука и чадата му престола,
	туй значи сам да си изровиш гроба
	и сам да скочиш в него преди време!
	При Уорик — канцлер, и държащ Кале,
	при Фокънбридж — владетел на Ръкава,
	при Йорк — избран закрилник на страната,
	ти искаш да се смяташ в безопасност?
	В такава безопасност е сред вълци
	треперещото агне! Аз — жена —
	приела бих на пики да ме вдигнат
	войниците им, но не бих си дала
	съгласието за подобна сделка!
	Ала за теб животът е по-скъп,
	отколкото честта и затова
	от днес аз, Хенри, се развеждам с тебе,
	ще ти отказвам ложе и трапеза,
	додето не зачеркнеш този указ,
	лишаващ от наследство моя син!
	Могъщите ни лордове от Север,
	които скъсаха със твойто знаме,
	ще тръгнат подир моето, когато
	го зърнат да се вее. А това
	ще стане и позор ще е за тебе,
	и гибел за семейството на Йорк!
	С това оставям те! След мене, синко!
	Да тръгваме — войската ни очаква!

	__КРАЛ ХЕНРИ__
	Изслушай ме, почакай, Маргарита!

	__КРАЛИЦА МАРГАРИТА__
	Отивам си! Достатъчно те слушах!

	__КРАЛ ХЕНРИ__
	С баща си остани, мой скъпи Едуард!

	__КРАЛИЦА МАРГАРИТА__
	Та враговете му да те убият!

	__ПРИНЦ ЕДУАРД__
	С победа щом се върна, ще ви видя,
	а дотогава ще вървя със нея!

	__КРАЛИЦА МАРГАРИТА__
	След мене, сине! Да не губим време!

N	Излиза, следвана от Принц Едуард.

	__КРАЛ ХЕНРИ__
	Горката ми кралица! От любов
	към мен и към сина си тя избухна
	в тъй гневна реч! Дано да отмъсти
	на този дук надменен, който, зная,
	разперил към короната криле
	като орел, измъчван от глада,
	ще разтерзае мене и сина ми!
	Загубих трима лордове, уви,
	но ще им пратя ласкави писма.
	Ти, Ексетър, ще бъдеш мой посланик.

	__ЕКСЕТЪР__
	И, вярвам, ще ги върна пак към вас!

N	Излизат.


>>	Втора сцена

N	В замъка „Сандъл“.
N	Влизат Ричард, Едуард и Монтагю.

	__РИЧАРД__
	Макар по-млад, дай аз да му говоря!

	__ЕДУАРД__
	Не, братко, аз съм по-добър оратор!

	__МОНТАГЮ__
	А мойте доводи са по-добри!

N	Влиза Йорк.

	__ЙОРК__
	Как? Брат ми и децата ми се карат?
	Каква е работата? Кой започна?

	__ЕДУАРД__
	Не, караница няма. Спорим само.

	__ЙОРК__
	И за какво е спорът ви?

	__РИЧАРД__
				За нещо,
	което вас засяга, а и нас —
	короната на Англия, която
	е ваша, татко.

	__ЙОРК__
			Моя? Не, додето
	крал Хенри жив е.

	__РИЧАРД__
			Правото ви, татко,
	не е в зависимост от туй дали
	той жив е, или не!

	__ЕДУАРД__
			От днес вий, татко,
	наследник сте му. Поемете свойто
	наследство днес! Дадете ли му отдих,
	накрая Ланкастър ще ви надбяга!

	__ЙОРК__
	Аз клел съм се, че той ще властва в мир.

	__ЕДУАРД__
	Пред трона всяка клетва е нищожна.
	Хиляда клетви аз бих нарушил,
	за да съм крал една година само!

	__РИЧАРД__
	Не, Висшият опазил ваша милост
	от туй да станете клетвопрестъпник!

	__ЙОРК__
	Ще стана, ако вдигна меч за трона!

	__РИЧАРД__
	Ще ви докажа, че не е така!
	Изслушайте ме!

	__ЙОРК__
			Няма да успееш!

	__РИЧАРД__
	Във сила една клетва е, когато
	положена е пред лице със власт
	над този, който клетвата полага;
	а Хенри узурпирал е властта си
	и тъй като вий в неговите длани
	положили сте клетвата си, тя е
	нищожна, празна дума. Тъй е, татко,
	вадете своя меч! И помислете
	как сладка е короната, във чийто
	тъй тесен обръч се съдържа оня
	Елизий*3 висш, за който хвала пеят
	[*3 _Елизий_ — в Елисейските полета според древните гърци попадали след смъртта си праведниците.]
	поетите от всички времена!
	Защо се бавим? Мир не ще намеря,
	дорде не топна бялата си роза
	в кръвта от плахото сърце на Хенри!

	__ЙОРК__
	Да, прав си, Ричард! Тронът или гробът!
	Ти, братко, препусни към Лондон бързо
	и наостри за делото граф Уорик!
	Ти, Ричард, говори със дука Норфък
	и посвети го в тайния ни план!
	Ти, Едуард, ще идеш при лорд Кобам —
	да ни помогне с хората от Кент,
	аз вярвам в тях, войници те са смели,
	разумни, благородни, с огнен дух!
	Додето вий заети сте с това,
	какво остава ми, освен да търся
	предлог за бунт, но без да се разкрия
	на краля или друг от Ланкастър?
N	Влиза Пратеник.
	Но стой!… Какво ни носиш тъй забързан?

	__ПРАТЕНИКЪТ__
	Кралицата с васалите от Север
	се готви да ви стегне във обсада.
	Те вече са тук близо със войска
	от двайсет хиляди. Така че, сър,
	укрепвайте си замъка по-бързо.

	__ЙОРК__
	Да, с меча си! Ти мислиш, че боим се?
	Вий, двамата, оставате до мен.
	Ти, братко Монтагю, лети към Лондон,
	предупреди граф Уорик и лорд Кобам
	и другите, които пазят краля,
	да сбират сила, като действат хитро,
	и много да не се успокояват
	от клетвите на глупавия Хенри.

	__МОНТАГЮ__
	Отивам, братко, и ще ги спечеля.
	Почтително сбогувам се със вас.

N	Излиза.
N	Влизат Джон Мортимър и Хю Мортимър.

	__ЙОРК__
	Навреме, вуйчо Джон и вуйчо Хю,
	безстрашни Мортимъровци, дошли сте
	във моя „Сандъл“. Нашата кралица
	се готви да обсажда крепостта ни.

	__ДЖОН МОРТИМЪР__
	Напразен труд. В полето ще я срещнем
	преди това!

	__ЙОРК__
			С пет хиляди войника?

	__РИЧАРД__
	И с петстотин, ако е нужно, татко!
	Жена ги води — няма нищо страшно!

N	Звук на боен марш.

	__ЕДУАРД__
	Дочувам ги! За излаз да се стегнем
	и на открито бой да им дадем!

	__ЙОРК__
	Петима срещу двайсет! И все пак
	в победата не се съмнявам, вуйчо!
	Във Франция печелил съм победи,
	когато сме били един към десет.
	Защо такъв успех и днес да нямам?

N	Тръбен сигнал за тревога.
N	Излизат.


>>	Трета сцена

N	Бойното поле между замъка „Сандъл“ и Уейкфийлд.
N	Влизат Рътланд и неговият Наставник.

	__РЪТЛАНД__
	Къде да бягам? Как да се измъкна?
	Наставнико, виж, кървавият Клифорд
	съзря ни, приближава се към нас!

N	Влизат Клифорд и Войници.

	__КЛИФОРД__
	Махни се, отче! Твоят сан те пази!
	А туй хлапе на Йорк, туй пале, чийто
	баща безжалостно уби баща ми,
	за него — смърт!

	__НАСТАВНИКЪТ__
			Ще я приемем двама!

	__КЛИФОРД__
	Махнете го!

	__НАСТАВНИКЪТ__
			Не го убивай, Клифорд!
	Ще те намразят и небе, и хора!

N	Бива извлечен от Войниците.

	__КЛИФОРД__
	Я гледай го! Умряло ли е вече?
	Или страхът очите му затваря?
	Сега ще ги отворим! Ха, прогледна!

	__РЪТЛАНД__
	Тъй в клетката лъвът свирепо гледа
	към жертвата си, тръпнеща от ужас,
	и тъй върти се в кръг около нея,
	и тъй се приближава — ей го иде! —
	за да разкъса крехкото й тяло!
	Добри ми Клифорд, с меча си срази ме,
	не ме убивай с тоз ужасен поглед!
	Любезни Клифорд, моля ти се, чуй ме,
	аз цел съм недостойна за гнева ти,
	търси мъже за страшната си мъст,
	а мене остави ме да живея!

	__КЛИФОРД__
	Нещастниче, пощада не очаквай —
	баща ми със кръвта си е запушил
	за твойта реч отвора на слуха ми!

	__РЪТЛАНД__
	Тогаз баща ми нека го отпушва
	със свойта кръв! Той мъж е — бий се с него!

	__КЛИФОРД__
	Дори и братята ти, ако бяха
	в ръцете ми, пак общата ви гибел
	не би доутолила мойта мъст;
	не, даже да изровя от земята
	прогнилите ковчези на рода ви
	и на вериги да ги окача
	за срамен показ, пак със туй не бих
	смирил гнева, бушуващ във гръдта ми!
	Ликът на всеки, носещ име Йорк,
	е фурия*4, която ме разкъсва,
	[*4 _Фурия_ (мит.) — фуриите били римски божества на отмъщението.]
	и до деня, във който не изскубна
	проклетия ви род и жив е още
	един от вас, за мене тоз живот
	ще бъде ад, затуй…

	__РЪТЛАНД__
	Да се помоля, Клифорд, позволи ми
	преди смъртта си! Пощади ме, Клифорд!

	__КЛИФОРД__
	Да, както мечът знае да щади!

	__РЪТЛАНД__
	Не съм ти сторил зло. Не ме убивай!

	__КЛИФОРД__
	Не си, ала баща ти ми е сторил!

	__РЪТЛАНД__
	Преди да се родя! Ти имаш син,
	заради него пощади ме, инак
	и той ще има — Бог е справедлив! —
	такава страшна гибел като мойта!
	Хвърли ме във затвор за цял живот
	и, щом те разгневя, тогаз убий ме,
	но не сега, без повод!

	__КЛИФОРД__
			Аз — без повод?
	Баща ти е убил баща ми! Мри!

	__РЪТЛАНД__
	Di faciant laudis summa sit Ista tuae*5!
	[*5 _„Di faciant laudis summa sit Ista tuae“_ (лат.) — да сторят боговете това да е върхът на славата ти!…]

N	Умира.

	__КЛИФОРД__
	Плантадженет, Плантадженет, аз ида!
	Тук тази кръв на твоя син ще хване
	ръжда по меча ми, ако не смеся
	и твойта с нея и избърша после
	стоманата от общия съсирек!

N	Излиза.


>>	Четвърта сцена

N	Другаде на бойното поле.
N	Шум на битка. Влиза Йорк.

	__ЙОРК__
	Войската на кралицата надви
	и двамата ми вуйчовци умряха,
	за да спасят живота ми, а всички
	привърженици мои се огъват,
	обръщат гръб на жадния противник
	и бягат като кораби пред буря
	или овце, подгонени от вълци!
	За синовете си не зная нищо,
	но те са се държали, убеден съм,
	като мъже, обречени на слава
	в живота и в смъртта. Трикратно Ричард
	проби си път към мене и трикратно
	извика ми: „Кураж! Трепи ги, татко!“
	И три пъти видях и Едуард
	до мойто рамо да размахва меч,
	до дръжката обагрен със кръвта
	на тез, които беше срещнал в боя.
	А щом и най-упорните ни войни
	огънаха се, Ричард им извика:
	„Назад ни крачка! Скиптър или смърт!
	Корона или славен гроб!“ И пак
	се хвърлихме в атака, но, уви,
	отстъпихме отново така, както
	съм виждал лебед, който плува с труд
	срещу течението и напразно
	хаби усилия в борба с вълните.
N	Кратък шум на битка.
	О, чувам, преследвачите са близо!
	Аз слаб съм да избягам от гнева им,
	а даже да бях силен, пак не бих
	могъл да го избягна. Преброен
	е пясъкът на мойте часове.
	Ще чакам тук животът ми да свърши.
N	Влизат Кралица Маргарита, Клифорд, Нортъмбърланд, Принц Едуард и Войници.
	Ела, жестоки Клифорд! Приближи се,
	Нортъмбърланд! Гнева ви предизвиквам!
	Аз ваша цел съм, изстрела ви чакам!

	__НОРТЪМБЪРЛАНД__
	Плантадженет, моли се за пощада!

	__КЛИФОРД__
	И ще я имаш същата, каквато
	ръката ти стовари над баща ми!
	От колесницата си Фаетон*6
	[*6 _Фаетон_ (мит.) — син на бога на слънцето Хелиос. Той опитал един ден да кара колесницата на баща си, но не удържал огнените коне и за малко не подпалил земята, за което Зевс го сразил с мълнията си.]
	е паднал и направил нощ по пладне.

	__ЙОРК__
	От пепелта ми ще изникне Феникс*7,
	[*7 _Феникс_ (мит.) — приказна птица, съществуваща „в единствен екземпляр“, която, щом бивала заплашена от смъртта, се самоизгаряла и възкръсвала от пепелта.]
	чиято мъст ще ви плати на всички —
	аз гледам към небето с таз надежда,
	презрял дълбоко вашите заплахи.
	Елате де! Цял полк, а ви е страх!

	__КЛИФОРД__
	Тъй бие се пъзливецът без изход,
	тъй гълъбът кълве от страх сокола,
	тъй, в отчаяние, крадците сипят
	към стражите ругателства и клетви!

	__ЙОРК__
	О, Клифорд, в мисълта си се върни
	във мойто минало и ако можеш
	срама си да надвиеш, погледни ме
	и прехапи езика си, задето
	нарекъл е страхливец оня, който,
	щом само вежди сключеше по-рано,
	те караше да бягаш, блед от ужас!

	__КЛИФОРД__
	Със теб аз няма да разменям думи,
	а удари и четири ще имаш
	за всеки твой!

	__КРАЛИЦА МАРГАРИТА__
			Почакай, храбри Клифорд!
	По хиляди причини аз желая
	да бъде удължен за кратко време
	животът на предателя!… Не чува!
	Кажете му да спре, Нортъмбърланд!

	__НОРТЪМБЪРЛАНД__
	Спри, Клифорд! И недей му прави чест
	да си порежеш кутрето, макар и
	да го пронижеш срещу туй в сърцето!
	Не е безстрашие ръка да мушкаш
	в устата на озъбеното куче,
	когато можеш да го ритнеш с крак.
	Във бой предимствата не се изпускат
	и туй, че десет сме против един,
	не намалява бойната ни доблест.

N	Залавят Йорк, който се мъчи да се изтръгне.

	__КЛИФОРД__
	Така глухарят в примката се блъска!

	__НОРТЪМБЪРЛАНД__
	Така във мрежата подрипва заек!

	__ЙОРК__
	Така разбойниците тържествуват
	над честния, от броя им надвит!

	__НОРТЪМБЪРЛАНД__
	Какво да правим с него, господарко?

	__КРАЛИЦА МАРГАРИТА__
	Нортъмбърланд и Клифорд, храбри мои,
	сложете го да стъпи ето тук
	на таз къртичина, понеже беше
	прострял ръце да стига върховете,
	а пък разсече сянката им само!…
	Ти значи искаше да ставаш крал,
	развяваше си коня в Парламента,
	наду ушите ни със своя род?
	Къде е кучешката ти четворка
	от синове: развратният ти Едуард,
	напереният Джордж; къде е оня
	гърбушко грозен, храбрият ти Дик,
	сега да ти мърмори за метежи?
	Къде е с тях любимецът ти Рътланд?
	На, гледай Йорк, таз кърпа натопих
	в кръвта, която храбрият ни Клифорд
	със меча си накара да избликне
	от малкия ти син. Ако за него
	поискаш да поплачеш, ето, дръж я
	и избърши страните си със нея!
	О, бедни Йорк, чак бих те съжалила,
	ако не беше ми така омразен!
	Бъди добър, поразвлечи ме малко
	със някоя проява на скръбта си!
	Нима е тъй овъглена гръдта ти
	от огъня на твоето сърце,
	че ни една сълзица не проронваш
	за своя мъртъв Рътланд? Как? Търпиш,
	когато редното е да лудееш,
	и аз, за да лудееш, с теб се гавря?
	Бесувай, тропай, та от радост аз
	да пея и танцувам! Ха, разбирам,
	не щеш да ме развличаш без награда…
	Той без корона няма да говори.
	Корона за крал Йорк! Поклон пред краля!
	Задръжте го, додето му я сложа!
N	Поставя книжна корона върху главата на Йорк.
	Сега, ей Богу, има вид на крал!
	Да, тоя тук зае на Хенри трона,
	той чака за английската корона.
	Ала защо, Плантадженет, тъй бързо
	си станал крал? Доколкото си спомням,
	ти трябваше да встъпиш на престола
	чак след като крал Хенри се здрависа
	със Костеливата? Нима решил си,
	погазвайки обета си пред Бога,
	да грабнеш святата му диадема,
	преди да е умрял? О, туй е грях,
	за който, честна дума, няма прошка!
	Снемете му короната и с нея
	снемете и главата на злодея!

	__КЛИФОРД__
	Мой дълг е туй в отплата за баща ми!

	__КРАЛИЦА МАРГАРИТА__
	Молитвата му нека чуем първо!

	__ЙОРК__
	Вълчице френска, всички френски вълци
	пред теб са агънца! Езикът твой е
	по-църкащ яд от зъб на пепелянка!
	Как зле подхожда на една жена,
	подобно на безсрамна амазонка*8
	[*8 _Амазонка_ (мит.) — амазонките са били легендарно племе, съставено от войнствени жени.]
	да тържествува над скръбта на тези,
	които са сломени от Съдбата!
	Ако не бе ликът ти като маска
	непроменлив, закоравял от толкоз
	извършени злини, аз бих опитал
	да те накарам да поруменееш.
	Да ти припомня твоя произход,
	би стигало, за да те хвърли в срам,
	ако ти бе известно срам какво е!
	Баща ти е „Владетел на Неапол,
	двете Сицилии и Божи гроб“,
	но тука всеки селянин английски
	е по-богат от него. Тоз ли крал,
	крал-просяк, те е учил на надменност?
	Напразно е, кралице горделива,
	освен за да покажеш, че е вярна
	оназ пословица, която казва:
	„Не дай си Боже просяк кон да яхне!“
	Със красота гордеят се жените,
	а, вижда Бог, от нея много нямаш;
	за нравственост почитани са те,
	а ти с обратното света учудваш;
	за тяхната умереност ги хвалят,
	а ти си отвратителна, защото
	тя тъкмо липсва в тебе. Да, във всичко
	срещуположна ти си на доброто,
	тъй както антиподите за нас са,
	и северът за юга, не по-малко!
	О, тигрово сърце във женска плът*9!
	[*9 _„О, тигрово сърце във женска плът“_ — този стих (буквално: „О, тигрово сърце във женска кожа“) е станал прочут поради това, че е бил пародиран от съвременника на Шекспир Робърт Грийн, който на смъртно легло писал за Шекспир в своя памфлет „Остроумие за грош цена“, че имал „тигрово сърце в актьорска кожа“.]
	Да даваш на бащата да си бърше
	очите със кръвта на свойто чедо
	и да запазваш още женски образ?
	Жените са смирени, меки, благи,
	а ти си злобна, твърда и свирепа!
	Да буйствам, искаш! На, бъди доволна.
	Да плача, искаш? Имаш и това,
	защото вихрите докарват дъжд
	и щом те стихнат, той веднага руква.
	Тез сълзи са за сладкия ми Рътланд
	и всякоя от тях зове за мъст
	над теб, жестоки Клифорд, и над теб,
	безжалостна, коварна французойко!

	__НОРТЪМБЪРЛАНД__
	Заклевам се, скръбта му тъй ме трогва,
	че с труд задържам своите сълзи.

	__ЙОРК__
	Лицето му и людоедът гладен
	не би докоснал, с кръв не би залял,
	но ти си десет пъти по-свирепа,
	по-зла дори от тигрите хиркански*10!
	[*10 _„… от тигрите хиркански.“_ — Хиркания, прочута със свирепите си тигри, се намирала според античните географи на юг от Каспийско море.]
	Безмилостна кралице, виж как плаче
	злочестият баща! Виж как той мие
	със сълзи тази тъкан, напоена
	с кръвта на злополучния му син!
	Задръж си я и се хвали със нея
	и ако случката разказваш вярно,
	слушателите, знам, ще ронят сълзи,
	да, даже враговете ми ще плачат
	с потоци бързи сълзи и ще казват:
	„О, колко жална повест!“ На, вземи
	короната ми и със нея туй
	проклятие: във тежък час да имаш
	утехата, която аз получих
	от твоята ръка! Убий ме, Клифорд —
	душата ми да иде на небето,
	кръвта ми — върху вашите глави!

	__НОРТЪМБЪРЛАНД__
	Да бе изтребил целия ми род,
	не бих могъл плача си да възпра
	пред гледката на тая страшна мъка!

	__КРАЛИЦА МАРГАРИТА__
	Какво? Узрял за плач, Нортъмбърланд?
	Спомни си какво зло ни стори той
	и сълзите ти бързо ще пресъхнат!

	__КЛИФОРД__
	На, взимай туй в отплата за баща ми!

N	Пробожда Йорк.

	__КРАЛИЦА МАРГАРИТА__
	А туй — за незлобливия ни крал!

N	Пробожда го и тя.

	__ЙОРК__
	Отключвай милостта си, вишни Боже!
	През раните към теб духът ми литва!

N	Умира.

	__КРАЛИЦА МАРГАРИТА__
	Главата му — над портите на Йорк,
	така че Йорк на Йорк да се порадва!

N	Тръбен звук. Излизат.


>	Второ действие
>>	Първа сцена

N	Поле до Мортимъровия кръст в Херефордишр.
N	Маршови звуци. Влизат Едуард и Ричард с Войската си.

	__ЕДУАРД__
	Запитвам се как нашият баща
	се е спасил и въобще дали
	е надхитрил Нортъмбърланд и Клифорд,
	които го преследваха, видях ги.
	Ако пленен е, щяхме да го знаем;
	ако убит е, щяхме да го знаем;
	ако спасил се е, пак щяхме, мисля,
	да знаем таз щастлива новина…
	Как мислиш, братко? Мрачен ми се виждаш.

	__РИЧАРД__
	Не мога да се радвам, докато
	не знам какво е станало с баща ни.
	Видях го как се носеше, безстрашен,
	ту тук, ту там във боя и как все
	налиташе към Клифорд. Бе подобен
	на страшен лъв сред стадо от добитък
	или на мечка в обръч от копои,
	когато е накарала да млъкнат
	два-три от тях, а другите я лаят,
	но без да смеят да се приближат —
	така разправяше се той с вразите,
	така вразите бягаха от него.
	Награда е такъв баща да имаш!…
	Но виж как утрото открехва порти
	и се сбогува с огненото слънце —
	прилича то на млад левент, нагизден
	за погледа на своята любима.

	__ЕДУАРД__
	Не се ли лъжа? Виждам три слънца!

	__РИЧАРД__
	И аз ги виждам — три слънца сияйни,
	и не от бягащ облак разделени,
	а ясни върху чистото небе!
	Виж, гледай! Те се срещат и целуват,
	като че ли със тройна клетва сключват
	съюз несъкрушим! Сега са вече
	единствен плам, единствено светило!
	В това се крие някаква поличба!

	__ЕДУАРД__
	Да, дивен знак, невиждан досега!
	Аз мисля, братко, че приканва нас,
	излъчващите всяко свой светлик
	чеда на храбрия Плантадженет,
	да слеем свойте качества в едно
	и засияем над земята, както
	сияе това слънце над света.
	Каквото и това да предвещава,
	от днес нататък аз на своя щит
	ще нося три сияещи слънца!

	__РИЧАРД__
	По-хубаво да носиш три луни
	във знак на твойта слабост към жените.
N	Влиза Пратеник.
	Но кой си ти, по чийто мрачен лик
	изписана е страшна новина?

	__ПРАТЕНИКЪТ__
	Един, видял със горестни очи
	смъртта на своя славен господар
	и ваш баща, великия дук Йорк!

	__ЕДУАРД__
	О, стига толкоз! Чух и тъй премного!

	__РИЧАРД__
	Не, казвай как умря! Аз искам всичко!

	__ПРАТЕНИКЪТ__
	Видях го, обкръжен от врагове,
	да ги отблъсва, както нявга Хектор*11,
	[*11 _Хектор_ (мит.) — герой на „Илиадата“ — син на Приам, главен защитник на Троя.]
	надеждата на Троя, е отблъсвал
	ахейците, нападащи града му;
	ала при толкова неравни сили
	и Херкулес не може да надвива.
	Със много удари поваля дъб
	и малката секира; многобройни
	ръце успяха да пленят баща ви,
	но умъртвен бе той от Клифорд само
	и от кралицата, която сложи
	корона на главата му за гавра,
	злорадо подигра се на скръбта му
	и, щом заплака той, му даде кърпа,
	пропита с детската невинна кръв
	на сладкия му Рътланд, да, на брат ви,
	погубен от безжалостния Клифорд;
	и след като така — и с друго още —
	се надруга над вашия баща,
	отсякоха главата му, която
	сега стърчи над портите на Йорк —
	за първи път видях тъй тъжна гледка!

	__ЕДУАРД__
	О, сладки Йорк, стълб главен на дома ни,
	ти рухна и сега сме без опора!
	О, Клифорд, бесни Клифорд, ти уби
	най-доблестния рицар на Европа,
	и то с предателство, защото инак,
	лице в лице, той би те победил!
	Дворецът на душата ми сега
	превърна се в затвор. Да би могла
	от него да избяга тя, така че
	плътта ми да намери мир в пръстта,
	защото радост аз от днес нататък
	не ще открия никъде и в нищо!

	__РИЧАРД__
	Не мога да заплача: всички влаги
	на тялото ми и така не смогват
	да угасят сърдечната ми пещ,
	а и езикът не успява с думи
	да облекчи товара ми, защото
	дъхът, за тях потребен, дораздухва
	пожарите, бушуващи в гръдта ми,
	които с плач бих искал да гася.
	Не, мъката омеква от сълзите!
	Плачът — за малките; мъстта — за мен!
	Аз нося твойто славно име, Ричард,
	и мъст за твойта гибел ще въздам
	или ще падна в славен опит сам!

	__ЕДУАРД__
	На теб остави името си той,
	а пък на мен — земи и герб на дук.

	__РИЧАРД__
	О, не, ако си пиле на орел,
	във слънцето се взри с немигащ поглед:
	не герб на дук и не земи на дук —
	той трон и кралство ти остави тук.
	Ако не искаш твои да са те,
	то значи си от другиго дете!

N	Звуци на марш. Влизат Уорик и Монтагю, следвани от Войска.

	__УОРИК__
	Привет, милорди! Вестите какви са?

	__РИЧАРД__
	Ако при всяка вест, могъщи Уорик,
	ний трябва да се мушваме с кинжал,
	от думите ни по ще ни боли,
	отколкото от раните. О, Уорик,
	дук Йорк е мъртъв!

	__ЕДУАРД__
			Мъртъв, мъртъв, Уорик!
	Чудесният Плантадженет, комуто
	ти беше скъп, тъй както му бе скъпо
	душевното спасение, е мъртъв!
	Лорд Клифорд, тоя звяр го е убил!

	__УОРИК__
	Оплаках преди цели десет дена
	таз тъжна вест и тука съм сега,
	за да прибавя към скръбта ви скръб
	със своите по-пресни новини:
	след кървавия бой при Уейкфийлд, гдето
	баща ви дъх пое за сетен път,
	по бързи пратеници вест получих
	за вашия разгром и за смъртта му.
	Тогава, в качество на лорд-настойник,
	аз сбрах във Лондон свойте приближени
	и със войска — отлична според мен —
	повел и краля, за да ми помага,
	отправих се в посока към Сент Олбанз,
	за да възпра кралицата, понеже
	от съгледвачите си бях узнал,
	че тя бе вече тръгнала към Лондон
	със намерение да отмени
	приетия от Парламента указ,
	отнасящ се до клетвата на краля
	и вашите права върху престола.
	Накратко, при Сент Олбанз ний и те
	се срещнахме и двете ни войски
	се биха храбро, но дали защото
	духът на нашите се охлади
	от туй, че кралят гледаше почти
	със нежност свойта войнствена кралица,
	или слухът за нейните успехи
	ги бе смутил, или ги смръзна страх
	от яростта на Клифорд, който гръмко
	заплашваше пленените със смърт,
	аз сам не зная, но едно е вярно,
	че мечовете на вразите бяха
	подобни на светкавици, а тези
	на нашите, по-меки от летеж
	на кукумявка, да, и по-безстрастни
	от удара на мързелив селяк,
	вършеещ чуждо, падаха върху им
	без сила, сякаш галеха роднини.
	Опитах се да влея страст във тях,
	като им спомнях правото ни дело
	и обещавах плячка и награди,
	но всичко бе напразно и след малко
	загубили те бяха дух за бой,
	а ний — край тях — надежда за победа.
	Тъй всичко свърши с поголовно бягство:
	избяга при кралицата и кралят,
	а брат ви Джордж, дук Норфък и аз сам
	поехме за насам с усилен марш,
	защото знаехме, че тук, край Уелс,
	събирате войска за нова битка.

	__ЕДУАРД__
	А где е Норфък, благородни Уорик?
	И Джордж кога е прекосил морето?

	__УОРИК__
	Шест мили приблизително делят ни
	от лагера на дука, а пък брат ви
	бе пратен неотдавна със войска
	от леля ви, бургундската дукеса,
	да ни помогне в трудната война.

	__РИЧАРД__
	Неравен бил е боят, щом е бягал
	мъжественият Уорик! Много пъти
	аз слушал съм за Уорик, славно гонил,
	за Уорик, срамно гонен — ни веднъж.

	__УОРИК__
	За срам и този път не слушаш, Ричард —
	ти знаеш, таз десница би могла
	да смъкне диадемата на Хенри
	и да изтръгне знака на властта
	от неговата длан, дори да беше
	известен той със войнственост, тъй както
	прочут е с благост, кротост и набожност!

	__РИЧАРД__
	Не се сърди, добре те зная, Уорик.
	Говоря тъй от обич към честта ти.
	Но в тези тежки дни какво да правим?
	Дали с раса доспехите сменили,
	молитви към Мария да броим
	с янтарно тракане, или със трясък
	по вражеските брони да бележим
	набожността си? Ако сте съгласни
	с последното, кажете го — и в бой!

	__УОРИК__
	Затуй дошъл е Уорик да ви търси,
	затуй и брат ви Монтагю е тука.
	Изслушайте ме! Гордата кралица,
	надменният Нортъмбърланд и Клифорд
	и другите високомерни птици
	от тяхната порода съумяха
	да обработят восъчната воля
	на мекия ни крал. Под клетва той
	ви обеща да наследите трона
	и актът бе записан в Парламента,
	а пък сега зловредната им шайка
	е в Лондон с цел да скъса този акт
	и укрепи дома на Ланкастър.
	Те имат трийсет хиляди войника
	и ако ний успеем да потегнем
	към двайсет и пет хиляди със тези,
	които ний доведохме със Норфък,
	и тез, които ти, безстрашни Марч,
	ще набереш сред верните си уелсци,
	тогава via*12! Тръгваме към Лондон!
	[*12 _„… Via!“_ (итал.) — Хайде!]
	За втори път коне ще яхнем в пяна,
	за втори път ще викнем: „Бий врага!“
	И този втори път не ще побегнем!

	__РИЧАРД__
	Отново чувам доблестния Уорик!
	Да няма ден за този, който хукне,
	когато Уорик заповядва: „Стой!“

	__ЕДУАРД__
	Лорд Уорик, аз на теб ще се облегна,
	ако се люшнеш ти, и Едуард
	ще рухне също тъй, не дай си Боже!

	__УОРИК__
	Преди граф Марч, сега си ти дук Йорк.
	Престолът ще е следващата крачка.
	Ще бъдеш прогласяван крал английски
	във всеки град, през който ще преминем,
	и всеки, който не подхвърли шапка,
	ведно с главата си ще я загуби!
	Кралю, безстрашни Ричард, Монтагю,
	достатъчно мечтали сме за слава,
	кажете да тръбят и да вървим!

	__РИЧАРД__
	Тогава, Клифорд, колкото и твърдо
	да е сърцето ти — а че е камък,
	доказаха го твоите дела, —
	аз идвам с меча си да го пронижа
	или да падна сам!

	__ЕДУАРД__
			Тръби, тръбете!
	Закриляйте ни, Бог и свети Георги!

N	Влиза Пратеник.

	__УОРИК__
	Какво ни носиш? Говори!

	__ПРАТЕНИКЪТ__
				Дук Норфък
	ви съобщава, че с големи сили
	кралицата настъпва. Той желае
	да има спешно разговор със вас.

	__УОРИК__
	Отлично! Да вървим, безстрашни войни!

N	Излизат.


>>	Втора сцена

N	Пред Йорк.
N	Тръбен звук. Влизат — с барабани и тръби — Крал Хенри, Кралица Маргарита, Клифорд, Нортъмбърланд и Принц Едуард.

	__КРАЛИЦА МАРГАРИТА__
	Добре дошъл в прекрасния град Йорк,
	съпруже мой! Пред тебе е главата
	на този, който искаше да грабне
	венеца ти. Не те ли радва тя?

	__КРАЛ ХЕНРИ__
	Да, колкото скалата радва, който
	се плаши от крушение. Кълна се,
	таз гледка ме потърсва и гнети.
	Прости ми, Господи! Не съм виновен,
	без умисъл обета си погазих!

	__КЛИФОРД__
	Велики господарю, неуместна
	и вредна е таз ваша милозливост!
	Нима лъвът поглежда благо звяра,
	дошъл да му отнеме пещерата?
	Или пък мечката ръката лизва,
	посегнала към малките й рожби?
	Или змията може би прощава
	на оня, който я настъпи с крак?
	Дори и червеят, премазан, хапе;
	и гълъбът с клюн малките си брани.
	Ламтеше за короната ти Йорк,
	а ти му се усмихваше, когато
	той чело бърчеше. Макар и дук,
	той искаше синът му крал да стане,
	показвайки се с туй любящ баща,
	а ти, сам крал, благословен със син,
	лиши наследника си от наследство,
	показвайки се с туй баща без обич!
	Дечицата си хранят всички твари
	и въпреки страха им от човека
	кой, кой не ги е виждал зарад тях
	със същите крила, които друг път
	използвали са за плашливо бягство,
	да водят бой с неканения гост,
	в гнездото им полазил, и да жертват
	живота си за своето потомство?
	Не е ли срамно? Тях вземи за пример
	Не ще ли бъде жалко, ако туй
	момче надеждно зарад теб остане
	лишено от наследствени права
	и след години на сина си каже:
	„Което мойте дядо и прадядо
	печелиха, баща ми го изпусна
	от глупаво нехайство“? Засрами се
	и в мъжките черти на туй детенце,
	които обещават толкоз много,
	ти вгледай се и нека те втвърдят
	духа ти мек, за да опазиш свойто
	за себе си, а след това за него!

	__КРАЛ ХЕНРИ__
	Красноречиво ти говори, Клифорд,
	и доводи приведе много тежки,
	ала кажи ми: чувал ли си нявга
	със зло добитото добро да носи?
	Кога вървяло е на този, чийто
	баща е в ада за това, че жадно
	е трупал зарад него? На сина си
	добрите си дела ще завещая
	и по-щастлив бих бил, ако баща ми
	не беше ми оставил нищо друго,
	защото то се пази с толкоз грижи,
	че удоволствието да го имаш
	далеч не може да се мери с тях…
	Ах, братовчеде Йорк, да знаят твойте
	как с болка гледам твоята глава!

	__КРАЛИЦА МАРГАРИТА__
	Кураж, кралю! Противникът е близко
	и тази ваша плахост всява смут
	в поддръжниците ви. На своя син
	вий обещахте да го посветите
	във рицарство. Коляно свий пред краля,
	мой принце Едуард!

N	Принц Едуард коленичи.

	__КРАЛ ХЕНРИ__
			От днеска рицар
	ти, Едуард Плантадженет, бъди.
	И меча си за правото вади!

	__ПРИНЦ ЕДУАРД__
	За правото на твой наследник, татко,
	аз този меч на рицар ще извадя
	и ще се бия на живот и смърт!

	__КЛИФОРД__
	Това е реч на обещаващ принц!

N	Влиза Пратеник.

	__ПРАТЕНИКЪТ__
	Гответе се, върховни пълководци,
	защото на страната на дук Йорк
	граф Уорик с трийсетхилядна войска
	поел е срещу нас. Където мине,
	той Едуард за крал провъзгласява
	и много от народа тръгват с него.
	Те близко са. Гответе се за бой!

	__КЛИФОРД__
	Предлагам да се дръпнете назад,
	ваше величество. Без вас, простете,
	кралицата ни води по-успешно.

	__КРАЛИЦА МАРГАРИТА__
	Да, скъпи ми съпруже, остави ни
	сами да срещнем своята съдба!

	__КРАЛ ХЕНРИ__
	Съдбата ни е обща. Тук оставам!

	__НОРТЪМБЪРЛАНД__
	Решен да се сражавате обаче!

	__ПРИНЦ ЕДУАРД__
	О, царствени мой татко, насърчете
	за битка свойте лордове и смелост
	вдъхнете в редовете на войската!
	Разголил меч, викнете: „Свети Георги!“

N	Звуци на марш. Влизат Едуард, Джордж, Ричард, Уорик, Норфък и Монтагю, следвани от Войска.

	__ЕДУАРД__
	Клетвопрестъпнико, едно от двете:
	за милост коленичил, постави
	на челото ми своята корона
	или съдбата си изпитай в бой!

	__КРАЛИЦА МАРГАРИТА__
	На своите държанки кряскай, пале!
	Как смееш тъй нахално да говориш
	на своя крал пред Бога и закона?

	__ЕДУАРД__
	Аз негов крал съм! Той да коленичи!
	За свой наследник той посочи мен,
	но клетвата си след това погази,
	защото, както чувам, вий — която
	сте истинският крал на таз държава,
	макар короната да носи той —
	сте го накарали да ме зачеркне
	и вместо мен за трона да посочи
	с нов акт на Парламента своя син.

	__КЛИФОРД__
	И правилно! Не трябва ли синът
	да наследява по закон бащата?

	__РИЧАРД__
	А, тук ли си, кръвнико? Гняв души ме!

	__КЛИФОРД__
	Да, тук съм, гръбльо, за да дам отпор
	на всички самохвалци като теб!

	__РИЧАРД__
	Ти, ти уби невръстния ни Рътланд,
	нали така?

	__КЛИФОРД__
			И дъртия ви Йорк,
	и още не се чувствам утолен!

	__РИЧАРД__
	По дяволите! Дайте знак за бой!

	__УОРИК__
	Отстъпваш ли короната си, Хенри?

	__КРАЛИЦА МАРГАРИТА__
	Задръж езика си, бъбриви Уорик!
	В последната ни среща при Сент Олбанз
	по-живо ти си служеше с краката,
	отколкото с ръцете, ако помниш!

	__УОРИК__
	Тогава беше моят ред да бягам,
	сега е твоят!

	__КЛИФОРД__
			И тогава ти
	говореше така, но пак побягна!

	__УОРИК__
	Не твойта храброст ме подгони, Клифорд!

	__НОРТЪМБЪРЛАНД__
	Но пък и твоята не те възпря!

	__РИЧАРД__
	Нортъмбърланд, към тебе храня почит —
	спри тези приказки, защото с мъка
	гнева си сдържам да не се излее
	във грозна мъст над този кървав, долен
	детеубиец!

	__КЛИФОРД__
			Аз убих баща ти —
	дете ли беше той?

	__РИЧАРД__
			И него ти
	уби като подлец и страхопъзльо,
	тъй както и невръстния ни Рътланд;
	но знай, до залез аз ще те накарам
	да прокълнеш свирепото си дело!

	__КРАЛ ХЕНРИ__
	Мълчете и изслушайте ме всички!

	__КРАЛИЦА МАРГАРИТА__
	Извикай ги на бой или мълчи!

	__КРАЛ ХЕНРИ__
	Не ме възпирай! Аз съм кралят тука
	и имам право да говоря пръв.

	__КЛИФОРД__
	Таз рана, сър, която ни доведе
	до срещата ни тук, не се лекува
	със меки думи. Затова мълчете!

	__РИЧАРД__
	Тогаз разголвай меча си, палачо!
	В Създателя кълна се, че ти, Клифорд,
	си смел и храбър само във словата!

	__ЕДУАРД__
	Кажи ми, Хенри, ще те наследя ли?
	Ако отвърнеш с „не“, хиляда души,
	които са закусвали таз сутрин,
	за обед не ще седнат, запомни го!

	__УОРИК__
	И ти ще си виновен за смъртта им,
	защото Йорк за правда вади меч!

	__ПРИНЦ ЕДУАРД__
	Ако е правдата на Уорик права,
	то всяка кривда правда е тогава!

	__РИЧАРД__
	Не знам баща ти кой е, ала мязаш
	на майка си по острия език!

	__КРАЛИЦА МАРГАРИТА__
	А ти не мязаш нито на баща си,
	нито на майка си, отблъскващ урод,
	белязан от Съдбата, за да бъде
	отбягван с ужас, както се отбягва
	отровна жаба или хапещ гущер!

	__РИЧАРД__
	О, груб неаполски метал, укрил се
	под златото на Англия, баща ти
	се титулува крал със толкоз право,
	със колкото помийният канал
	е прав да се нарича океан!
	Не се ли срамиш, знаейки рода си,
	да го издаваш с низката си реч?

	__ЕДУАРД__
	Хиляда крони срещу стиска слама
	бих дал, за да накарам да се види
	таз долна проклетия! Ти по хубост
	далече си от гръцката Елена*13 —
	[*13 _Елена_ (мит.) — жената на спартанския цар Менелай. Менелай бил брат на върховния вожд на ахейците, царя на Аргос, Агамемнон. Името му е станало синоним на рогоносец.]
	макар съпругът ти да би могъл
	да бъде Менелай — и все пак братът
	на Агамемнона не е пострадал
	от нея, както този крал пострада
	от теб, изменнице! Баща му Хенри
	празнуваше победа след победа
	в самата Франция, надви им краля,
	дофина им накара да отстъпи
	и ако той, синът, си бе намерил
	подхождащо на сана му венчило,
	до днеска би опазил тази слава,
	но щом избра си той една бедничка
	и с туй въздигна твоя татко-дрипльо,
	от този слънчев ден се породи
	пороят, който наведнъж отнесе
	завоеванията на баща му
	от Франция, а тук, у нас, натрупа
	метежни недоволства срещу трона.
	Защото не ли твоята надменност
	отприщи този смут? Да бе по-скромна,
	оставили правата си да дремят,
	ний щяхме за по-късно да отложим
	от жал към незлобивия ни крал
	въпроса за правата ни над трона.

	__ДЖОРДЖ__
	Но виждайки, че нашият светлик
	ти даде пролет, а пък твойто лято
	не ни заплаща с добив, ний забихме
	във чуждия ти корен свойта брадва
	и въпреки че тя и нас ранява,
	знай, няма да престанем да сечем,
	дорде не те съборим на земята
	или със свойта сгорещена кръв
	не те полеем да растеш по-буйно!

	__ЕДУАРД__
	И затова извиквам те на бой
	без други преговори, щом не даваш
	на краля да издума меко слово!…
	Развейте кървав стяг! За бой тръбете!
	Победа или смърт! Едно от двете!

	__КРАЛИЦА МАРГАРИТА__
	Почакай, Едуард!

	__ЕДУАРД__
			Не, свадлива жено,
	днес още твойте думи ядовити
	ще струват десет хиляди убити!

N	Излизат.


>>	Трета сцена

N	Йоркшир. Поле между Таутън и Сакстън.
N	Шум на битка. Схватки. Влиза Уорик.

	__УОРИК__
	От битка уморен като бегач
	след състезание, ще седна тук,
	защото всички удари, които
	получих и достойно заплатих,
	отнеха силата на мойте мишци
	и — ща не ща — налага ми се отдих.

N	Влиза, тичайки, Едуард.

	__ЕДУАРД__
	Небе, засмей се или, смърт, убий ме!
	Засенчи облак слънцето на Едуард!

	__УОРИК__
	Защо, милорд? Нима дотам сме зле?

N	Влиза Джордж.

	__ДЖОРДЖ__
	Дотам, отдето ужасът започва!
	Разбити сме! Разрухата ни гони!
	Къде да бягаме? Какво да правим?

	__ЕДУАРД__
	Да бягаме не можем. Те с криле са.
	А сили нямаме да ги отблъснем!

N	Влиза Ричард.

	__РИЧАРД__
	Кога намери да почиваш, Уорик?
	Земята жадна вече е изпила
	кръвта на брат ти, който бе пронизан
	от бляскавото копие на Клифорд.
	Във смъртните си мъки той извика
	и долетя викът му отдалече,
	подобно на прокобен злобен звън:
	„О, Уорик, братко, отмъсти за мене!“
	и под конете на врага, до глезен
	потънали в димящата му кръв,
	издъхна брат ти, храбрият ни рицар!

	__УОРИК__
	Тогава, пръст, напий се със кръвта ни!
	Ще си убия коня, за да нямам
	възможност да избягам! Чуйте вие:
	защо сме седнали като женички
	да плачем над бедите си, когато
	врагът бушува, и защо седим
	със скръстени ръце, като че ли
	е таз трагедия забава само,
	представяна на ужким от актьори?
	Пред Бога коленичил, клетва давам,
	че няма да престана да се бия,
	дордето смърт не ми склопи очите
	или мъстта не каже: „Стига толкоз!“

	__ЕДУАРД__
	О, Уорик, на колене редом с тебе,
	душата си със свойта свързвам в клетва!…
	Тъй, още коленичил, аз отправям
	ръце, очи, сърце към Теб, чиято
	върховна власт издига или сваля
	кралете на земята, и те моля
	(ако такава бъде твойта воля)
	да стане плячка на врага туй тяло,
	но бронзовите двери на небето
	да пуснат в него грешния ми дух!…
	И тъй, приятели, до сладка среща
	тук долу или горе, в небесата!

	__РИЧАРД__
	Ръката, братко! Благородни Уорик,
	ела в отпадналата ми прегръдка!
	До днес не плакал, стапям се в сълзи,
	задето пролетта ни студ срази!

	__УОРИК__
	Да бързаме! Прощавайте и сбогом!

	__ДЖОРДЖ__
	Да се завърнем при войските пак
	и пуснем който ще да си върви,
	а тез, които след това останат,
	да назовем стоманени опори
	и да им кажем, че ако надвием,
	награда утре ще получи всеки
	като на олимпийски победител —
	туй в плахата им гръд ще вдъхне смелост.
	Съдбата още шансове предлага!
	Достатъчно се маяхме! Във бой!

N	Излизат.


>>	Четвърта сцена

N	Другаде на полето.
N	Схватки. Влизат Ричард и Клифорд.

	__РИЧАРД__
	Най-сетне, Клифорд, падна ми самичък!
	Виж таз ръка, за дука Йорк е тя;
	а тази е за Рътланд! Двете те
	обет са дали да ти отмъстят,
	дори да си зад бронзови стени!

	__КЛИФОРД__
	Най-сетне, Ричард, сме лице в лице!
	Таз тук ръка закла баща ти Йорк,
	а тази — брат ти Рътланд! А пък тук е
	сърцето ми, ликуващо от туй,
	което кани двете ми ръце
	да сторят с тебе същото! Брани се!

N	Двамата се сражават. Влиза Уорик. Клифорд побягва.

	__РИЧАРД__
	Не, Уорик, ти друг лов си потърси —
	аз сам тоз вълк до дупка ще го гоня!

N	Излизат.


>>	Пета сцена

N	Другаде на полето.
N	Шум на битка. Влиза Крал Хенри.

	__КРАЛ ХЕНРИ__
	Това сражение е като утро,
	в което мрачините, вече в бягство,
	се борят със лъчите и овчарят
	на ноктите си дъха, без да може
	да каже дали ден е, или нощ.
	То ту насам клони като море,
	което, тласнато от мощен прилив,
	напредва срещу вятъра, ту, ето,
	клони натам, пак тъй като морето,
	подгонено от вятъра назад;
	ту вятърът, ту приливът надвива
	и тези две стихии са такива,
	че в спора им гърди срещу гърди
	неясно е коя ще победи,
	коя ще свие срамно стяга свой —
	така е в равновес и този бой!…
	На таз къртичина, ей тук, ще седна.
	Да победи тоз, който Бог рече!
	Жена ми Маргарита ме изгони
	от бойното поле, и Клифорд — също.
	Те двама заявиха, че без мене
	се биели със по-голям успех.
	Да бе поискал Господ-Бог смъртта ми!
	Тоз горък свят със нищо не ме мами!
	О, Боже мой, бих бил щастлив да бъда
	най-прост овчар и седнал, както тук съм,
	на хълмче меко, по часовник слънчев,
	издялан майсторски от мен самия,
	да гледам как минутите текат
	и мирно да си мисля колко трябват
	от тях, за да попълнят един час;
	и колко часа трябват, за да стигне
	денят до края си; и колко дена
	се вместват във годината; и колко
	години има нашият живот.
	И туй пресметнал, сметка да си правя:
	за стадото ще трябват толкова часа,
	за отдих ще ми трябват толкоз часа,
	за размисъл ще трябват толкоз часа
	и за забава — още толкоз часа;
	от толкоз дни овцете ми са плодни,
	след толкоз седмици ще имат малки,
	след толкова години ще ги стрижа!…
	И тъй във мир минути, часове,
	дни, месеци, години ще текат
	във безметежен ход до мека старост
	и лека смърт като жадуван плод…
	Защо го нямам този тих живот?
	Нима под глога, сред овчици кротки,
	не спи овчарят сто пъти по-сладко,
	отколкото под сърмен балдахин
	спи кралят му, измъчван от тревоги
	за своя трон? Да, сто пъти по-сладко!
	И — за да свършим — гюмчето отвара,
	студената вода от кожен бъкел,
	очакваният сън под свежа сянка —
	блага природни, на които той
	се радва тъй безбурно — по-добри са
	от блясъка изтънчен на кралете,
	от ястията им в искрящо злато,
	от тънко украсеното им ложе,
	когато денонощно бдят над тях
	слугите Грижи, мажордомът Страх!

N	Шум на битка. Влиза Син, влачещ трупа на баща си.

	__СИНЪТ__
	Което носи полза, е добро.
	Тоз тук, когото в битката намушках,
	навярно има няколко корони
	във своята кесия; но и аз,
	от него взел ги, може днеска още
	да дам живота си и тях на друг,
	тъй както той сега на мен ги дава…
	О, Господи! Лицето на баща ми!
	Баща си, без да зная, съм убил!
	О, тежки времена, които раждат
	такива случки! Аз от Лондон бях
	насила взет във кралската войска,
	баща ми пък, слуга на графа Уорик,
	от него бил е пратен да се бие
	в редиците на Йорк; и аз, комуто
	с ръцете си живот бе той дарил,
	с ръцете си живота му отнех!
	Прости ми, Боже! Без да ща го сторих!
	Прости ми, татко мой, не те познах!
	Кръвта по теб със сълзи ще измия
	и ще мълча, додето те не секнат!

	__КРАЛ ХЕНРИ__
	О, жалка гледка! О, жестоко време!
	Когато лъвовете водят бой
	за свойте пещери, овцете патят.
	Плачи, злочести! С теб и аз ще плача
	и нека — като в гражданска война —
	очите ни да ронят неми сълзи,
	а пък сърцата да крещят от мъка!

N	Влиза — от другата страна — Баща, носещ трупа на сина си.

	__БАЩАТА__
	Ти брани се упорно, сега давай
	каквото злато имаш, ако имаш —
	платил съм го със доста пот и труд!…
	Но чакай, туй лице не е на враг!
	О, не, не, не! Това е моят син!
	Едничкото ми чедо! Момко мой,
	ако запазил си искра живот,
	вдигни клепачи! Виж какъв порой,
	донесен от сърдечната ми буря,
	залива твойте рани, от които
	сърцето къса се, очите гаснат!
	Над грозния ни век смили се, Боже!
	Какви дела, кръвопролитни, страшни,
	престъпни, неестествени поражда
	междуособицата всеки ден!
	Момче, живот ти дадох твърде късно
	и твърде рано те лиших от него!

	__КРАЛ ХЕНРИ__
	О, скръб след скръб! О, мъка неизмерна!
	Живота си бих дал, да спрат тез разпри!
	О, милост, милост! Имай милост, Боже!
	Аз виждам на лика му двете рози
	на нашите враждуващи два рода:
	червената е тази кръв по него,
	а бялата — страните му безкръвни.
	Едната да увехне, за да цъфне
	разкошно другата, защото инак
	на хиляди животът ще се сгърчи!

	__СИНЪТ__
	Как майка ми за бащината смърт
	ще хули своя син, дорде е жива!

	__БАЩАТА__
	Жена ми как зарад сина погубен
	ще мрази своя мъж, дорде е жива!

	__КРАЛ ХЕНРИ__
	Страната как за тез излишни кърви
	ще черни своя крал, дорде е жива!

	__СИНЪТ__
	Кога е син оплаквал тъй баща си?

	__БАЩАТА__
	Кога баща е жалил тъй сина си?

	__КРАЛ ХЕНРИ__
	Кога владетел е споделял тъй
	скръбта на свойте поданици? Зная,
	скърбите вий, но аз скърбя стократно!

	__СИНЪТ__
	Ела със мен, да те оплача още!

N	Излиза, отнасяйки трупа на баща си.

	__БАЩАТА__
	Ръцете ми ще бъдат твой саван,
	а пък сърцето — гробница, защото
	навеки ще те пазя в него, синко!
	Въздишките ми всеки час ще бъдат
	за тебе „Упокой“ и ще отслужа
	за теб единствен повече жалейки,
	отколкото отслужил е Приам*14
	[*14 _Приам_ (мит.) — последният цар на Троя. Той бил женен няколко пъти и имал петдесет синове, повечето от които загинали във войната с гърците.]
	за свойто многочислено потомство!
	Ела и да се бие който ще,
	не аз, погубил своето дете!

N	Излиза, отнасяйки трупа на сина си.

	__КРАЛ ХЕНРИ__
	Сломени хора, тук оставам аз,
	един владетел, по-сломен от вас!

N	Шум на битка. Влизат Кралица Маргарита, Принц Едуард и Ексетър.

	__ПРИНЦ ЕДУАРД__
	О, татко, ставай! Всичко живо бяга!
	А Уорик буйства като бесен бик!
	Смъртта е по петите ни! По-бързо!

	__КРАЛИЦА МАРГАРИТА__
	На коня, мъжо! Не губи ни миг!
	Лети към Берик! Едуард и Ричард
	с очи, пламтящи от свирепа стръв,
	и меч размахали в десници гневни,
	са зад гърба ни! Ставай незабавно!

	__ЕКСЕТЪР__
	Да, ставайте! Мъстта препуска с тях!
	Не, оставете приказките! Бързо!
	Не тръгнете ли, няма да ви чакам!

	__КРАЛ ХЕНРИ__
	Не, идвам, идвам, драги Ексетър!
	Не се боя, но искам да съм, гдето
	кралицата реши. И тъй, напред!

N	Излизат.


>>	Шеста сцена

N	Другаде на полето.
N	Силен шум на битка. Влиза — ранен — Клифорд.

	__КЛИФОРД__
	Догаря, гасне мойта свещ, която,
	откак се помня, светеше за Хенри.
	О, Ланкастър, аз повече скърбя
	за трона ти, отколкото за туй, че
	душата ми напуска тази плът!
	Мнозина бяха с теб, защото бяха
	към мен привързани от страх и обич,
	и с мойта смърт таз спойка се разтапя,
	засилвайки за твоя сметка Йорк.
	Мухите търсят слънцето, а то
	припича днес над твойте врагове!
	О, Феб*15 ако не беше позволил
	[*15 _Феб_ (мит.) — бог на слънцето у римляните.]
	на Фаетон да кара твоя впряг,
	земята ни не би опърлил той!
	Ти, Хенри, ако беше управлявал
	тъй, както твойте дядо и баща
	са управлявали и както трябва
	да управлява всеки крал, сега
	домът на Йорк не би се разбръмчал
	нахално като рой мухи през август,
	и аз, и хиляди в тоз беден остров
	не щяха да оставят у дома си
	ридаещи вдовици, а ти сам
	би властвал днес в спокойствие и мир.
	Защото не ли топлото помага
	на плевела? И не ли добротата
	придава на разбойниците дързост?…
	Но всуе хленча — смъртно съм ранен
	и слаб да дам отпор или избягам.
	Врагът не знае милост, пък и аз
	заслужил съм към мен да няма милост…
	Във раните ми въздух е проникнал
	и губя свяст от загуба на кръв…
	Йорк, Ричард, Уорик, ето ме ранен!
	Бащите ви убих — убийте мен!

N	Пада в несвяст.
N	Шум на битка и сигнал за отбой.
N	Влизат Едуард, Уорик, Ричард, Джордж и Монтагю, следвани от Войници.

	__ЕДУАРД__
	Да си отдъхнем, лордове! Успехът
	ни разрешава вече да изгладим
	челата си, набърчени във боя.
	Един отряд преследва по петите
	кралицата, която, макар Хенри
	да беше крал, го караше да следва
	свирепата й воля така, както
	издутото от вятъра платно
	по своя воля кара галеона*16
	[*16 _Галеон_ — вид тежки товарни платноходни кораби, които пренасяли руда от „Западните Индии“ към Испания.]
	да пори с нос вълните. Но кажете,
	дали и Клифорд е избягал с тях?

	__УОРИК__
	Изключено, понеже брат ви Ричард —
	принуден съм пред него да го кажа —
	бе дал обет да го изпрати в гроба;
	така че той, където и да бъде,
	е мъртъв непременно!

N	Клифорд простенва и умира.

	__ЕДУАРД__
	Чий дух прощава се с плътта тъй трудно?

	__РИЧАРД__
	Да, стон бе туй между живот и смърт!

	__ЕДУАРД__
	Виж кой е! Боят свършен е, така че
	и враг да е, бъди човечен с него!

	__РИЧАРД__
	Вземи си меките слова обратно —
	това е Клифорд, който, недоволен
	от туй, че бе отсякъл в пъпка Рътланд,
	забоде смъртоносния си нож
	във корена, от който бе покарал
	тоз нежен ствол, в баща ни, дука Йорк.

	__УОРИК__
	От портите на Йорк сега ще смъкнем
	главата на баща ви, със която
	ги е окичил Клифорд, и ще сложим
	на мястото й неговата тук!
	Така ще му платим за мяра с мяра.

	__ЕДУАРД__
	Вдигнете този бухал, който само
	нещастия е бухал за дома ни!
	Смъртта прекъсна кобния му звук
	и злият му език е ням навеки!

	__УОРИК__
	Изглежда в безсъзнание… Хей, Клифорд,
	отговори! Познаваш ли кои сме?…
	Лъча му жизнен облак чер обвил е
	и той не вижда и не чува нищо.

	__РИЧАРД__
	А бих желал да вижда и да чува
	и може би преструва се хитрецът,
	за да избегне гаврите предсмъртни,
	с които той измъчвал е баща ни.

	__ДЖОРДЖ__
	Тогаз да го измъчим с подигравки!

	__РИЧАРД__
	Моли напразно за пощада, Клифорд!

	__ЕДУАРД__
	Разкайвай се, проси напусто, Клифорд!

	__УОРИК__
	И оправдания търси си, Клифорд!

	__ДЖОРДЖ__
	Додето ний мъчения ти търсим!

	__РИЧАРД__
	Ти беше мил към Йорк — аз негов син съм!

	__ЕДУАРД__
	И мек със Рътланд — аз съм негов брат!

	__ДЖОРДЖ__
	Защо не ти помогне Маргарита?

	__УОРИК__
	Надсмиват ти се, Клифорд. Изругай ги!

	__РИЧАРД__
	И туй не можеш?… Щом скъпи се Клифорд
	да ни дари с едничка ругатня,
	тогава е наистина умрял;
	а, честна дума, ако с таз ръка
	могъл бих да му купя час живот,
	за да ме чуе как се гавря с него,
	отсякъл бих я и с кръвта от нея
	задавил бих тоз жаден звяр, когото
	не утоли кръвта на Йорк и Рътланд!

	__УОРИК__
	Но той е труп. Снемете му главата
	и я побийте там, където още
	на показ е главата на баща ви!…
N	Към Едуард.
	Сега с тържествен ход назад към Лондон,
	където ти ще бъдеш коронясан
	за крал на Англия. А Уорик после
	за Франция ще прекоси Ръкава,
	за да поиска там от твое име
	за теб ръката на принцеса Бона.
	Тъй Франция към Англия ще свържеш,
	а, близък с нея, няма да те плаши
	разпръснатият враг, кроящ разплата,
	защото, знай, макар лишен от жило,
	той дълго ще те дразни със бръмчене.
	На коронацията ще присъствам,
	а след това в Бретания ще ида,
	за да подготвя сватбата, милорд.

	__ЕДУАРД__
	Да бъде, както ти желаеш, Уорик,
	защото върху твойте плещи аз
	поставям трона си и нивга няма
	да сторя крачка, без да съм получил
	преди това съгласие от теб.
	Ти, Ричард, си от днешен ден дук Глостър.
	Ти, Джордж — дук Кларънс. Уорик като краля
	ще бъде пълновластен във страната.

	__РИЧАРД__
	Аз нека съм дук Кларънс; Джордж — дук Глостър!
	Туй звание „дук Глостър“ е зловещо*17.
	[*17 _„… туй звание дук Глостър е зловещо“_ — за смъртта на Томас Уудсток, дук Глостър, умрял при загадъчни обстоятелства, се говори в „Ричард II“; за смъртта на Хъмфри, дук Глостър — в „Хенри Шести — втора част“.]

	__УОРИК__
	Това са глупости! Ще бъдеш Глостър.
	Към Лондон, за да встъпите по-бързо
	във притежание на свойте титли!


>	Трето действие
>>	Първа сцена

N	Гора в Северна Англия.
N	Влизат двама Горски пазачи с арбалети.

	__ПЪРВИ ПАЗАЧ__
	Във гъсталака тук да се укрием —
	елените ще минат ей оттам,
	през таз полянка, и оттук ще можем
	да изберем най-едрия мъжкар.

	__ВТОРИ ПАЗАЧ__
	Не, аз ще се кача там горе, тъй че
	и двамата да стреляме по тях.

	__ПЪРВИ ПАЗАЧ__
	Така звукът на твоя арбалет
	ще ги подплаши и тогаз напусто
	ще иде моят изстрел. Двама тук
	да чакаме и щом се появят,
	да стреляме и нека е наслука!
	А за да мине времето по-бързо,
	ще ти разкажа туй, което с мене
	веднъж се случи тук, из тез места…

	__ВТОРИ ПАЗАЧ__
	Стой! Някой иде! Чакай го да мине!

N	Влиза — преоблечен, с молитвеник в ръка — Крал Хенри.

	__КРАЛ ХЕНРИ__
	Избягах от Шотландско, за да зърна
	със любещ поглед своята страна…
	О, Хари, Хари, твоя тя не е,
	престолът ти от други е зает,
	могъщият ти жезъл е изтръгнат,
	небесното ти миро е отмито,
	тук никой не ти казва „господарю“,
	не търси никой правото от теб
	и никой не очаква твойта помощ,
	и как ще я очаква, щом ти сам
	на себе си не можеш да помогнеш!

	__ПЪРВИ ПАЗАЧ__
	Това е Хенри, бившият ни крал!
	Елен с безценна кожа! Да го пипнем!

	__КРАЛ ХЕНРИ__
	Прегръщам те, невольо, мъдреците
	ни учат, че ти учиш ни на всичко!

	__ВТОРИ ПАЗАЧ__
	Какво се бавим! Да го хванем, хайде!

	__ПЪРВИ ПАЗАЧ__
	Не бързай! Да го чуем още малко!

	__КРАЛ ХЕНРИ__
	Кралицата и крехкият ми син
	отплаваха към Франция за помощ,
	но, чувам, там отишъл е и Уорик
	да иска за жена на Едуард
	сестрата на французкия владетел.
	Нещастни мои, ако туй е вярно,
	напразен ще е опитът ви — Уорик
	умее да говори, а Луи
	омеква от затрогващи слова.
	Но щом е тъй, жена ми има шанс.
	Тя би могла с печалната си участ
	да го спечели. Нейните въздишки
	ще атакуват неговата гръд.
	Тя с плач ще разтопи сърце от камък
	и тигъра ще укроти със стон.
	Нерон дори не би могъл да слуша
	словата й, сълзите й да гледа
	без угризения на съвестта.
	Но тя ще проси, а пък той ще носи:
	отляво тя ще моли за подкрепа,
	отдясно Уорик ще предлага сватба,
	тя с плач ще вика, че е грях пред Бога
	насилствено кралете да се свалят,
	а той на Едуард ще казва „кралят“
	и пред това тя, бедната, ще млъкне
	и той тогаз свободно ще излага
	лъжеправата на семейство Йорк,
	неправдата ще разкрасява хитро
	и ще привежда доводи безбройни,
	додето най-подир отдалечи
	французина от нея и спечели
	съгласието му за тази сватба
	и за останалото, със което
	ще затвърди крал Едуард на трона.
	О, Маргарита, точно тъй ще бъде,
	ще си останеш без надежда, както
	отчаяна си тръгнала за там!

	__ВТОРИ ПАЗАЧ__
	Кажи какъв си ти, та все намесваш
	кралици и крале?

	__КРАЛ ХЕНРИ__
			Аз по-висок съм,
	отколкото изглеждам, и по-нисък,
	отколкото по род ми се полага.
	Човек все пак, какъвто и да съм.
	Човеците говорят за кралете,
	нали така? Не мога ли и аз?

	__ВТОРИ ПАЗАЧ__
	Но ти говориш, сякаш сам си крал.

	__КРАЛ ХЕНРИ__
	Такъв съм духом и това ми стига.

	__ВТОРИ ПАЗАЧ__
	Короната ти де е, щом си крал?

	__КРАЛ ХЕНРИ__
	В сърцето ми, а не върху главата.
	Не я красят индийски диаманти,
	незрима тя е. Казва се „доволство“
	и рядко притежават я кралете.

	__ВТОРИ ПАЗАЧ__
	Е, щом като си крал, венчан с доволство,
	бъди доволен да поемеш с нас,
	защото май си кралят, който беше
	свален от краля Едуард; на него
	сме поданици ний и клетва дали
	за вярност нему, тъй че тръгвай с нас!

	__КРАЛ ХЕНРИ__
	А никога ли досега не сте
	изменяли на клетвата си, драги?

	__ВТОРИ ПАЗАЧ__
	Не, никога на клетва като тази.

	__КРАЛ ХЕНРИ__
	През мойто кралстване къде живяхте?

	__ВТОРИ ПАЗАЧ__
	По тез места, където днес живеем.

	__КРАЛ ХЕНРИ__
	Аз бях помазан за английски крал
	на девет месеца. Баща ми бил е
	той също крал. И моят дядо — също.
	Вий, поданици мои, сте се клели
	на мен във вечна вярност. Как тогава
	не сте изменяли на свойта клетва?

	__ПЪРВИ ПАЗАЧ__
	Не сме, защото поданици ние
	сме ви били, дорде били сте крал.

	__КРАЛ ХЕНРИ__
	Нима умрял съм? Може би не дишам?
	Невежи люде, свойта клетва вие
	дори не сте разбрали! Погледнете
	как с леко духване отдалечавам
	туй пухче от лицето си и как
	въздушният поток към мен го връща,
	подвластно преди миг на моя дъх,
	след миг на чуждия според това
	чий вятър надделял е във момента —
	тъй леки сте и вие, прости люде!
	Ала недейте стъпква свойта клетва,
	с молбата си не искам да ви вкарам
	във втори грях; вървете, гдето щете —
	покорно подчинява ви се кралят,
	бъдете вий крале, той иде с вас!

	__ПЪРВИ ПАЗАЧ__
	Ний верни сме на краля Едуард.

	__КРАЛ ХЕНРИ__
	И верни на крал Хенри ще сте пак,
	ако успее да си върне трона.

	__ПЪРВИ ПАЗАЧ__
	Във името на Бога и на краля
	станете и поемайте със нас!

	__КРАЛ ХЕНРИ__
	Водете ме! Във името на Бога,
	прекланям се пред името на краля.
	Дано той кралства по закона горен —
	на неговия аз ще съм покорен.

N	Излизат.


>>	Втора сцена

N	Лондон. Кралският дворец.
N	Влизат Едуард, вече крал; Ричард, вече дук Глостър; Джордж, вече дук Кларънс, и Лейди Грей.

	__КРАЛ ЕДУАРД__
	В полето при Сент Олбанз, братко Глостър,
	сър Ричард Грей, съпруг на тази дама,
	загина и имотът му бе взет
	от победителя. Сега тя моли
	да й се върнат взетите земи —
	молба, която трябва да приемем,
	защото храбрият й мъж е дал
	живота си за правото на Йорк.

	__ГЛОСТЪР__
	Ще сторите разумно, господарю,
	ако дадете ход на този иск.
	Да го отхвърлим, би било безчестно.

	__КРАЛ ЕДУАРД__
	Разбира се, така е, но все пак
	да го отложим.

	__ГЛОСТЪР__ _(настрани, към Кларънс)_
			Виж го ти! Тъй значи?
	Май тя на краля нещо ще даде,
	преди да й даде земите той?

	__КЛАРЪНС__ _(настрани, към Ричард)_
	Познава дивеча и гледай как
	го гони срещу вятъра!

	__ГЛОСТЪР__ _(настрани, към Кларънс)_
				Мълчи!

	__КРАЛ ЕДУАРД__
	Мадам, ще видим вашата молба.
	Явете се за волята ни друг път.

	__ЛЕЙДИ ГРЕЙ__
	Ваше величество, аз нямам сили
	да чакам още. Отговор ми дайте!
	Какъвто и да е, ще съм доволна.

	__ГЛОСТЪР__ _(настрани, към Кларънс)_
	Ако и той доволен е, вдовичке,
	имотът ще е твой! Нападай смело
	във близък бой, че инак ще загубиш!

	__КЛАРЪНС__ _(настрани, към Глостър)_
	Кой, тя ли? Не, ако не се подхлъзне.

	__ГЛОСТЪР__ _(настрани, към Кларънс)_
	Не дай си Боже! Той ще се възползва!

	__КРАЛ ЕДУАРД__
	А колко са децата ви, мадам?

	__КЛАРЪНС__ _(настрани, към Глостър)_
	Едно ще си изпроси, само гледай!

	__ГЛОСТЪР__ _(настрани, към Кларънс)_
	Напротив, двечки ще й подари!

	__ЛЕЙДИ ГРЕЙ__
	Три, ваша милост, Бог да ми ги пази.

	__ГЛОСТЪР__ _(настрани, към Кларънс)_
	Послушай го и четири ще станат!

	__КРАЛ ЕДУАРД__
	Ще бъде жалко без земя да бъдат.

	__ЛЕЙДИ ГРЕЙ__
	Тогава съжалете ги, кралю!

	__КРАЛ ЕДУАРД__
	Милорди, оставете ни; бих искал
	да проверя ума на тази дама.

	__ГЛОСТЪР__ _(настрани, към Кларънс)_
	Ще ви оставим, сър, дорде сластта ви
	сакат със патерици ви остави!

N	Отдръпва се назад заедно с Кларънс.

	__КРАЛ ЕДУАРД__
	Обичаш своите деца, нали?

	__ЛЕЙДИ ГРЕЙ__
	Тъй силно както себе си, милорд.

	__КРАЛ ЕДУАРД__
	И много би направила за тях?

	__ЛЕЙДИ ГРЕЙ__
	Бих страдала, за да са те добре.

	__КРАЛ ЕДУАРД__
	Тогаз им дай земите на баща им.

	__ЛЕЙДИ ГРЕЙ__
	Затуй съм и дошла при ваша милост.

	__КРАЛ ЕДУАРД__
	Ще те науча как да ги добиеш.

	__ЛЕЙДИ ГРЕЙ__
	А аз ще съм на вашите услуги.

	__КРАЛ ЕДУАРД__
	С какво да ми услужиш би могла?

	__ЛЕЙДИ ГРЕЙ__
	С каквото вий поискате от мене.

	__КРАЛ ЕДУАРД__
	Без изключение? Със всичко, тъй ли?

	__ЛЕЙДИ ГРЕЙ__
	Освен ако не мога да го сторя.

	__КРАЛ ЕДУАРД__
	Което ще ти искам, ти го можеш.

	__ЛЕЙДИ ГРЕЙ__
	Тогаз ще го направя, господарю.

	__ГЛОСТЪР__ _(настрани, към Кларънс)_
	Притиска. Ситен дъжд и мрамор точи.

	__КЛАРЪНС__ _(настрани, към Глостър)_
	Страстта му я разтапя като восък.

	__ЛЕЙДИ ГРЕЙ__
	Мълчите? Какво искате от мен?

	__КРАЛ ЕДУАРД__
	Любов към своя крал и само толкоз.

	__ЛЕЙДИ ГРЕЙ__
	За вашата васалка тя е дълг.

	__КРАЛ ЕДУАРД__
	Тогаз владей земите на мъжа си.

	__ЛЕЙДИ ГРЕЙ__
	Оставям ви с дълбока благодарност.

	__ГЛОСТЪР__ _(настрани, към Кларънс)_
	Скрепихме сделката със реверанс.

	__КРАЛ ЕДУАРД__
	Стой малко, аз говоря за любов.

	__ЛЕЙДИ ГРЕЙ__
	Аз също, мой любезни господарю.

	__КРАЛ ЕДУАРД__
	Но страх ме е, че я разбираш инак.
	Каква любов ти искам според теб?

	__ЛЕЙДИ ГРЕЙ__
	Любов до гроб, признателна, набожна,
	във рамките на нравственост и чест.

	__КРАЛ ЕДУАРД__
	Кълна се, не за нея ти говоря!

	__ЛЕЙДИ ГРЕЙ__
	Тогава значи зле съм ви разбрала.

	__КРАЛ ЕДУАРД__
	Сега обаче схващаш мойта мисъл.

	__ЛЕЙДИ ГРЕЙ__
	Но мойта мисъл не приема туй,
	което, схващам, искате от нея.

	__КРАЛ ЕДУАРД__
	С две думи, аз те искам в свойто ложе!

	__ЛЕЙДИ ГРЕЙ__
	В затвора ви по-скоро ще отида!

	__КРАЛ ЕДУАРД__
	И никакви земи не ще получиш!

	__ЛЕЙДИ ГРЕЙ__
	Но вместо тях честта си ще опазя,
	която за земи не се продава!

	__КРАЛ ЕДУАРД__
	Децата си така ще ощетиш.

	__ЛЕЙДИ ГРЕЙ__
	А вие — иначе — и мен, и тях.
	Но виждам, че сте склонен към забава,
	а моята молба е сериозна —
	кажете ясно: „да“ ли или „не“?

	__КРАЛ ЕДУАРД__
	Тогава да, щом ти ми кажеш „да“,
	и не, щом кажеш „не“. Сама решавай!

	__ЛЕЙДИ ГРЕЙ__
	Решавам „не“, милорд! И край на всичко!

	__ГЛОСТЪР__ _(настрани, към Кларънс)_
	Не го харесва. Виж я как се мръщи!

	__КЛАРЪНС__ _(настрани, към Глостър)_
	Ухажва като сетния простак!

	__КРАЛ ЕДУАРД__ _(настрани)_
	Видът й изразява женска скромност,
	словата й издават тънък ум,
	със всичките си дивни съвършенства
	достойна тя е за върховна власт
	като любовница или кралица —
	каквото и да става, ще я имам!…
N	Високо.
	А представете си, че Едуард
	поиска да ви вземе за жена!

	__ЛЕЙДИ ГРЕЙ__
	Това на думи ще е по-възможно,
	отколкото на дело, господарю.
	Като васалка за шеги подхождам,
	но никак не подхождам за кралица.

	__КРАЛ ЕДУАРД__
	Вдовицо плаха, в трона си кълна се,
	че казвам само туй, което мисля!
	Аз жаден съм за твоята любов!

	__ЛЕЙДИ ГРЕЙ__
	Но с нея нямам как да ви зарадвам.
	Макар и твърде ниска за кралица,
	да се снизя не мога до държанка.

	__КРАЛ ЕДУАРД__
	Хитруваш. Аз те исках за кралица.

	__ЛЕЙДИ ГРЕЙ__
	Не ще ли ви е криво, сър, когато
	ви кажат „татко“ мойте синове?

	__КРАЛ ЕДУАРД__
	Не повече, отколкото когато
	ви кажат „майко“ мойте дъщери.
	От своя брак ти имаш три деца,
	а пък и аз, кълна се във небето,
	макар и още да не съм венчаван,
	си имам няколко. Нима е лошо
	да си баща на повечко деца?
	Недей се дърпа, взимам те и толкоз!

	__ГЛОСТЪР__ _(настрани, към Кларънс)_
	Изповедта им все по-жарка става!

	__КЛАРЪНС__ _(настрани, към Глостър)_
	Но този изповедник не прощава!

	__КРАЛ ЕДУАРД__ _(към двамата)_
	Вестта ми вий не можете отгатна…

	__ГЛОСТЪР__
	Тя май за дамата не е приятна.

	__КРАЛ ЕДУАРД__
	Ще ви учуди, че съм й поискал
	да се омъжи…

	__КЛАРЪНС__
			За кого, милорд?

	__КРАЛ ЕДУАРД__
	Как за кого? За мене, братко Кларънс!

	__ГЛОСТЪР__
	Туй чудо ако стане, ще се чудим
	най-малко четри дни!

	__КЛАРЪНС__
			Със цял един
	над отредените за всяко чудо!

	__ГЛОСТЪР__
	„Голямо чудо“, както има дума!

	__КРАЛ ЕДУАРД__
	Шегувате се вий, но ще й върнем
	земите на покойния й мъж.
N	Влиза Благородник.

	__БЛАГОРОДНИКЪТ__
	Ваше величество, врагът ви Хенри
	е хванат в плен и чака вън, пред входа.

	__КРАЛ ЕДУАРД__
	Откарайте го незабавно в Тауър!
	А ний да идем, братя, и узнаем
	от този, който го е заловил,
	подробности. Мадам, елате с нас!…
	Оказвайте й почит, господа.

N	Излизат всички освен Глостър.

	__ГЛОСТЪР__
	Да, с почит се отнася към жените!
	Дано се изцеди и в срамна болест
	съсипе сили, кръст и костен мозък,
	та от чреслата му да не израсне
	надежден ствол, способен да закрие
	от моя поглед златния ми блян!
	Но между този блян и мен самия,
	когато бъдат във пръстта правата
	на тоя похотливец Едуард,
	все пак остават брат ми Кларънс, Хенри
	със своя Едуард и всички бъдни
	потомци техни — как да ги предвидиш! —
	които мигом ще ме изпреварят
	и ще запълнят техните места!
	При тази мисъл тръпки ме побиват —
	напразно аз мечтая за властта
	подобно някой, който жално гледа
	от вдадения във морето нос
	брега, на който би желал да стъпи,
	и гневен, че краката му не следват
	очите му, заплашва океана,
	че щял с лъжица да го изгребе,
	за да достигне сушата отсреща.
	Да, тъй пред мен, така далеч от нея,
	короната се мярка и тъй аз
	заканвам се да смачкам всички пречки
	в самоизмамата, че бих могъл
	да сторя невъзможното. Уви,
	окото и сърцето ми са, явно,
	премного дръзки, щом ръка и сила
	не могат да ги стигнат. Е, добре,
	да кажем, че за Ричард няма кралство,
	какво тогаз предлага му светът?
	Ще търся рая в скута на жените,
	ще се обличам във изящни дрехи,
	красавиците с думи ще омайвам!…
	Мечта безумна! По-непостижима
	от завладяване на сто корони!
	От Любовта във майчиното лоно
	съм бил отхвърлен аз и за да бъда
	лишен от сладостта й, тя със подкуп
	накарала е меката Природа
	да изсуши ръката ми подобно
	на мъртъв клон; да трупне на гърба ми
	отблъскващ хълм, на който грозотата
	е седнала, за да се гаври с мен;
	по дължина различни да направи
	краката ми; да ме превърне в урод,
	в човешки хаос, във мече без форма,
	което, необлизано, не носи
	следа от образа на свойта майка*18.
	[*18 _„… мече безформено… на свойта майка“_ — според преданието новороденото мече представлявало безформена маса и придобивало образ едва след като майката го оближела.]
	А може ли такъв да е обичан?
	Ще бъда луд, ако повярвам в туй!
	И затова, понеже тук не виждам
	за Ричард друго щастие освен
	да тъпче, мъчи и тормози тези,
	които са по-хубави от него,
	короната за мен ще бъде рай,
	а черен ад — животът на земята,
	додето върху таз глава, побита
	за присмех над сакатото ми тяло,
	не засияе славният венец!
	Но аз не зная как да го добия,
	защото не един живот се пречка
	по пътя ми към него. Аз приличам
	на пътник, заблудил се в тъмен лес —
	той драките разкъсва, но и те
	разкъсват го; посоката налучква,
	ала след малко я изпуска пак
	и как да се измъкне на открито,
	не знае, но отчаяно стреми се
	да се измъкне — да, така и аз
	стремя се към английската корона
	и или ще загина, или път
	ще си проправя с кървава секира.
	Аз зная със усмивка да убивам,
	да срещам с радост туй, което мразя,
	да мокря бузи със лъжливи сълзи
	и според случая да сменям израз.
	По-гибелно ще пея от сирена*19,
	[*19 _Сирена_ (мит.) — сирените били хищни полуптици-полужени, които с вълшебните си песни привличали към своя остров мореплавателите и ги разкъсвали.]
	ще умъртвявам като базилиск*20,
	[*20 _Базилиск_ — приказно влечуго, което убивало с погледа си.]
	от Нестор*21 по ще бъда сладкодумен,
	[*21 _Нестор_ — Нестор, цар на Пилос, бил гръцки вожд от Троянската война в дълбока старост, чието име станало синоним на мъдрост, придобита с годините.]
	ще лъжа по-добре от Одисей*22,
	[*22 _Одисей_ (мит.) — цар на Итака, който участвал в Троянската война. Известен като „хитроумен“, той измислил дървения кон, с чиято помощ гърците успели да проникнат зад стените на града. Герой на „Илиадата“ и на „Одисеята“, която разказва дългите му странствания по море на връщане към родния остров.]
	като Синон*23 ще взема втора Троя,
	[*23 _Синон_ (мит.) — син на коринтския цар Сизиф, уговорил троянците да вкарат дървения кон зад стените си и с това станал причина за гибелта на Троя.]
	по-бързо от Протей*24 ще сменям форма,
	[*24 _Протей_ (мит.) — морско божество от гръцката митология, способно да взема най-различни образи; синоним на изменчивост.]
	хамелеона пъстър ще надбагря,
	ще дам урок по зло на Макиавели*25 —
	[*25 _Макиавели_ — Николо Макиавели (1469–1527), италиански писател и политик от Възраждането, чието име незаслужено е станало синоним на политическа безскрупулност.]
	туй всичко мога и при толкоз дарби
	една корона да не завладея?
	Пфу, стигвам и от по-далеч до нея!

N	Излиза.


>>	Трета сцена

N	Франция. В кралския дворец.
N	Тръбен звук. Влизат Крал Луи, Принцеса Бона, Бурбон, следвани от Свита; кралят сяда на трона и става, когато влизат Кралица Маргарита с Принц Едуард и Оксфорд.

	__КРАЛ ЛУИ__
	Седни до нас, кралице Маргарито!
	На твоя сан и твоя произход
	не отговаря права да седиш,
	когато аз, Луи, седя пред тебе.

	__КРАЛИЦА МАРГАРИТА__
	О, не, кралю! Днес трябва Маргарита
	платна да свие временно и учи
	духа си да приема туй, което
	кралете заповядват. Бях кралица
	на Албион във златните му дни,
	но зла съдба потъпка мойто право
	и във позор ме смъкна на земята,
	където ми е мястото сега,
	защото тя най-точно съответства
	на ниската ми степен във света.

	__КРАЛ ЛУИ__
	Защо си тъй отчаяна, кралице,
	и откъде извира твойта скръб?

	__КРАЛИЦА МАРГАРИТА__
	От извор, който руква през очите,
	но дави във сълзите си езика.

	__КРАЛ ЛУИ__
	Какъвто и да бъде той, кралице,
	бъди, която си! Седни до нас!
N	Поставя я да седне до него.
	Врата си под ярема на Фортуна
	недей превива! Нека над бедите
	възтържествува гордият ти дух!
	Кажи къде се твойта болка крие —
	щом има цяр, ще го намерим ние.

	__КРАЛИЦА МАРГАРИТА__
	Тез думи милостиви вливат бодрост
	в унилата ми мисъл и развързват
	пленения език на мойта мъка.
	Узнай, кралю Луи, че моят Хенри,
	единственият крал на обичта ми,
	монарх до вчера, днеска клет изгнаник,
	подирил е в Шотландия приют,
	а дукът Йорк, честолюбив и нагъл,
	с кощунствено насилие заел е
	престола на помазания крал!
	Това принуди мене, Маргарита,
	да дойда тук с наследника на Хенри,
	принц Едуард, горещо да те моля
	за справедлива помощ, без която
	ний губим и последната надежда.
	Шотландия е с нас, но е безсилна,
	народ и благородни са смутени,
	хазната на държавата — иззета,
	войските ни — обърнати във бягство,
	а моят беден син и аз, горката —
	сам виждаш — сме сломени от бедата!

	__КРАЛ ЛУИ__
	Кралице, укроти таз своя буря,
	дорде подирим начин да я спрем!

	__КРАЛИЦА МАРГАРИТА__
	Бездействието на врага помага!

	__КРАЛ ЛУИ__
	Доброто действие е бавно, драга.

	__КРАЛИЦА МАРГАРИТА__
	Но нетърпението придружава
	страданието винаги… И ей го
	тоз, който е във неговия корен!

N	Влиза Уорик.

	__КРАЛ ЛУИ__
	Кой, тъй сърцат, явява се пред нас?

	__КРАЛИЦА МАРГАРИТА__
	Граф Уорик, пръв приятел на дук Йорк.

	__КРАЛ ЛУИ__
	Добре дошъл във Франция, граф Уорик!
	С какво и от кого си пратен тук?

N	Слиза от трона. Кралица Маргарита става.

	__КРАЛИЦА МАРГАРИТА__ _(настрани)_
	Задава се нов вихър! Този Уорик
	над приливи и бури заповядва!

	__УОРИК__
	Изпратен съм от Едуард Английски,
	мой господар и твой приятел искрен,
	във дух на братство и на обич, първо,
	да те приветствам най-горещо; второ,
	да ти предложа договор за дружба;
	и, трето, да скрепя със траен възел
	таз дружба, ако ти се съгласиш
	сестра ти, дивната принцеса Бона,
	да встъпи в брак пред Бога и закона
	с владетеля на нашата страна.

	__КРАЛИЦА МАРГАРИТА__ _(настрани)_
	Ако успее, Хенри е загубен!

	__УОРИК__ _(към Бона)_
	А с ваше разрешение, мадам,
	поръчано ми е от моя крал
	да сложа на ръката ви целувка
	във израз на страстта, която пълни
	сърцето му, откак слухът за вас
	във него въдвори, мадам, лика ви,
	излъчващ добродетелност и хубост!

	__КРАЛИЦА МАРГАРИТА__
	Кралю на Франция, и вий, принцесо,
	преди да отговорите на графа,
	изслушайте ме! Неговата просба
	не иде от горещата любов
	на Едуард, а от необходимост,
	прибягваща до хитрост и измама,
	защото всеки узурпиран трон
	се клати без подпори от чужбина,
	а туй, че Едуард е узурпатор,
	е вън от спор, защото Хенри жив е,
	а даже да не беше, тук пред вас е
	принц Едуард, синът му. Затова,
	кралю, пази се да не навлечеш
	над себе си нещастия и срам
	с предлаганите договор и сватба,
	защото всяка власт изглежда вечна,
	но Бог и времето си знаят свойто!

	__УОРИК__
	Как смееш, Маргарито!

	__ПРИНЦ ЕДУАРД__
				Без „кралице“?

	__УОРИК__
	Да, без! Защото беше узурпатор
	баща ти Хенри, тъй че по закона
	ни тя кралица е, ни ти си принц!

	__ОКСФОРД__
	Тогава Уорик заличава значи
	Джон Гонт, завоевателя на толкоз
	земи в Испания, а — подир него —
	Хенри Четвърти, този образец
	на мъдрост за най-мъдрите; след туй
	и Хенри Пети, който с доблестта си
	направи цяла Франция английска —
	потомък техен е баща му Хенри!

	__УОРИК__
	А как така във гладкото си слово
	пропусна, Оксфорд, да ни споменеш,
	че Хенри Шести изпогуби всичко,
	което бе спечелил Хенри Пети?
	Страхувам се, че този френски двор
	ще ти се смее. А освен това
	туй твое родословие, което
	датира от шейсет и две години,
	е малко кратко, за да подкрепи
	едни претенции над кралски трон.

	__ОКСФОРД__
	Как можеш, Уорик, без да се червиш,
	така да хулиш краля, под когото
	прослужи тридесет и шест години?

	__УОРИК__
	Как можеш, Оксфорд, който цял живот
	си бил със правдата, сега да браниш
	със родословия една лъжа?
	Позор за теб! Отмятай се от Хенри
	и назови крал Едуард свой крал!

	__ОКСФОРД__
	Свой крал да назова човека, който
	на смърт изпрати моя старши брат,
	лорд Обри Вир; а също и баща ми,
	преди да падне зрелият му плод
	пред прага на естествената смърт?
	Не, Уорик, не! Додето таз ръка
	държи се още, ще поддържа — знай го —
	дома на Ланкастър!

	__УОРИК__
			А таз — на Йорк!

	__КРАЛ ЛУИ__
	Кралице, млади принце, драги Оксфорд,
	ще ви помоля, стойте настрани,
	додето поговоря с графа Уорик!

N	Кралица Маргарита, принц Едуард и Оксфорд се отдръпват встрани.

	__КРАЛИЦА МАРГАРИТА__
	Дано не го омае с хитри думи!

	__КРАЛ ЛУИ__
	Отговори ми, но по съвест, Уорик:
	със право ли заема Едуард
	английския престол? Не ми се иска
	да се обвързвам със лъжлив избраник.

	__УОРИК__
	Залагам свойта чест за него, сир!

	__КРАЛ ЛУИ__
	А мил ли е на вашия народ?

	__УОРИК__
	О, да! Особено сравнен със Хенри.

	__КРАЛ ЛУИ__
	И после, искрено и без преструвки,
	кажи наистина ли той обича
	сестра ни Бона?

	__УОРИК__
			Мисля, ваша светлост,
	че неговата обич е, каквато
	подхожда на владетел като него.
	Аз чувал съм го често да говори,
	че тя била растение безсмъртно —
	с корона, хранеща се от лъчите
	на хубостта, и с корен, смучещ сок
	от нравствените качества — което,
	макар и недостъпно за омраза,
	е уязвимо за обиден отказ
	и ще увехне в скръб, ако сестра ви
	с ответна обич цяр не му достави!

	__КРАЛ ЛУИ__
	Кажи да чуем твойта воля, сестро!

	__БОНА__
	На вашето съгласие и отказ
	ще бъда аз покорна.
N	Към Уорик.
			Но признавам,
	че често, слушайки да ми изтъкват
	достойнствата на краля ви, умът ми
	е пожелавал неговата близост.

	__КРАЛ ЛУИ__
	Тогава, графе, нашата сестра
	ще е жена на краля Едуард!
	И нека още тук запишем точно
	с какви дарения ще отговори
	на зестрата й кралският жених.
	Свидетелка бъдете вий, кралице,
	че нашата сестра, принцеса Бона,
	в брак встъпва с Едуард, английски крал.

	__ПРИНЦ ЕДУАРД__
	„Със Едуард“ и толкова! Без „крал“!

	__КРАЛИЦА МАРГАРИТА__
	Лукави Уорик, ти със този брак
	целиш да подкопаеш мойта просба!
	Луи преди появата ти беше
	приятелски настроен към мъжа ми!

	__КРАЛ ЛУИ__
	И още съм. Към него и към теб.
	Но ако вашите права над трона
	са слаби, както явно го показват
	успехите на Едуард, то, явно,
	не мога да се чувствам задължен
	да ви окажа помощта, която
	ви обещах, признавам, преди малко.
	Но иначе не ще ви липсва нищо,
	което моят ранг е с власт да дава,
	а вашият — във право да очаква.

	__УОРИК__
	Съпругът ви живее най-охолно
	в Шотландия, където няма нищо
	и значи няма и какво да губи,
	а вий, мадам, си имате баща
	във състояние да ви издържа
	и няма нужда да сте в тежест тук.

	__КРАЛИЦА МАРГАРИТА__
	Мълчи, безсрамни Уорик! Млък, ти казвам,
	ти, който нагло сваляш и издигаш
	монарси и крале! Оттук не мърдам,
	додето с плач и реч — но без измами! —
	докажа на Луи и твойта хитрост,
	и подлостта на Едуард, защото
	сте ястреби от същото гнездо!

N	Звук на рог.

	__КРАЛ ЛУИ__ _(към Уорик)_
	Пристига вест за нас или за теб!

N	Влиза Пратеник.

	__ПРАТЕНИКЪТ__ _(към Уорик)_
	Посланико английски, туй писмо
	ви праща вашият достоен брат,
	маркизът Монтагю.
N	Към крал Луи.
			А туй, кралю,
	до тебе е от Едуард Английски.
N	Към кралица Маргарита.
	А туй за вас е. От кого, не зная.

N	Тримата четат писмата си.

	__ОКСФОРД__
	Добре е, че кралицата с усмивка
	чете писмото си, а Уорик свойто —
	със смръщено лице!

	__ПРИНЦ ЕДУАРД__
			А крал Луи
	като ужилен даже тропна с крак.
	Дано е на добро!

	__КРАЛ ЛУИ__
	Какви са вестите? Кралице? Графе?

	__КРАЛИЦА МАРГАРИТА__
	От моите сърцето ми танцува!

	__УОРИК__
	От моите — се гърчи в скръб и гняв!

	__КРАЛ ЛУИ__
	Тъй значи? Едуард се е венчал
	за лейди Грей! И иска да заглади
	лъжата — твойта, свойта! — със едно
	писмо, говорещо: „Не се сърдете!“
	Такъв съюз ли иска той със нас?
	Така да ни обижда! Как посмял е?

	__КРАЛИЦА МАРГАРИТА__
	Не ти ли казах същото, кралю?
	Това са техните любов и честност!

	__УОРИК__
	Кралю, пред небесата се заклевам
	във своето спасение, че нищо
	не знаех за таз двойствена постъпка
	на Едуард, не вече крал за мене,
	защото мене той опозори,
	но главно себе си и би го знаел
	да видеше срама си отстрана.
	Не аз ли опростих му, че баща ми
	загина зарад неговия дом?
	Не аз ли заличих във паметта си,
	че хвърли мойта племенница в срам?
	Не аз ли дадох му венеца, който
	насила снех от истинския крал?
	И затова ми плаща с тоз позор?
	Позор за него! Аз без чест не мога.
	Той взе ми я и аз заради туй
	напускам го и връщам се към Хенри!
	Кралице, за враждите забрави —
	ще бъда твой слуга, ще отмъстя
	за оскърбената принцеса Бона
	и ще възвърна на престола Хенри!

	__КРАЛИЦА МАРГАРИТА__
	Омразата ми, Уорик, ти превърна
	в любов към теб. Прощавам и забравям
	вината ти, щастлива, че те виждам
	приятел на крал Хенри.

	__УОРИК__
			Да, приятел,
	и толкоз искрен, толкоз непристорен,
	че ако крал Луи благоволи
	да ми даде отряд добри войници,
	прехвърлил ги на острова, със сила
	ще смъкна узурпатора от трона!
	Не ми се вярва новата съпруга
	да му помогне много, а пък Кларънс,
	доколкото ми казва туй писмо,
	ще го напусне може би, понеже
	се е оженил повече от похот,
	отколкото от грижа за страната.

	__БОНА__
	О, братко, как за мен ще отмъстиш,
	освен помагайки на таз кралица?

	__КРАЛИЦА МАРГАРИТА__
	Кралю, как моят Хенри ще живее,
	ако от мъките не го изтръгнеш?

	__БОНА__
	В едно се сливат двете ни обиди.

	__УОРИК__
	И моята се слива с тях, принцесо.

	__КРАЛ ЛУИ__
	А моята — със нейната, със твойта
	и с тази на кралицата. Затуй
	решавам твърдо: имаш помощта ми!

	__КРАЛИЦА МАРГАРИТА__
	Благодаря от името на всички!

	__КРАЛ ЛУИ__
	И тъй, вестителю, върни се бързо
	и съобщи на своя тъй наречен
	английски крал, че крал Луи му праща,
	за да се друсат с него и жена му,
	компания танцьори. Нека тръпне
	при разказа за чутото от теб!

	__БОНА__
	Кажи му, че с надежда да го видя
	вдовец в най-близки дни, венче ще нося
	от плачеща върба!

	__КРАЛИЦА МАРГАРИТА__
			А пък от мен —
	че хвърлила жалейните си дрехи,
	обличам броня!

	__УОРИК__
			А от мен кажи му,
	че ми нанесе кървава обида
	и аз от трона да го смъкна ида!
	Вземи това в награда и върви!

N	Пратеникът излиза.

	__КРАЛ ЛУИ__
	Вий двамата, ти, Уорик, с графа Оксфорд,
	веднага ще преплавате морето
	начело на пет хиляди войника,
	за да се срещнете със Едуард.
	Кралицата и принцът в сгодно време
	ще ви последват там със пресни сили.
	Ала преди да тръгнете, кажи:
	какво ни гарантира, че ще бъдеш
	лоялен към страната ни?

	__УОРИК__
				Това,
	че ако вий, кралице, и синът ви
	съгласни сте, със принца в свят съюз
	ще свържа старшата си дъщеря,
	съкровището си!

	__КРАЛИЦА МАРГАРИТА__
			Добре, съгласна!
	Благодаря за ценния залог…
	Тя, сине, е и хубава, и скромна,
	така че дай ръката си на графа
	във знак, че дъщеря му, а не друга
	ще бъде твоя царствена съпруга!

	__ПРИНЦ ЕДУАРД__
	Приемам я, защото е такава,
	че таз ръка напълно заслужава!

N	Подава ръка на Уорик.

	__КРАЛ ЛУИ__
	Какво стоим? Войската да се стегне!
	А ти, Бурбон, върховни адмирале,
	ще я прехвърлиш с кралския ни флот
	на острова. Жадувам да платя
	на този, който дръзна да измами
	най-първата от френските ни дами!

N	Излизат всички освен Уорик.

	__УОРИК__
	Дойдох като представител на Едуард,
	а се завръщам негов смъртен враг.
	Поръка имах да уреждам сватба,
	а нося му разруха и война.
	Не с друг, а с мен реши да се посмее,
	тогаз не друг, а аз ще го разплача.
	Аз сам му сложих кралската корона
	и сам сега ще го сваля от трона.
	Не бих от жал за Хенри мръднал пръст
	но виж, над Едуард жадувам мъст!

N	Излиза.


>	Четвърто действие
>>	Първа сцена

N	Лондон. В кралския дворец.
N	Влизат Ричард, Кларънс, Съмърсет и Монтагю.

	__РИЧАРД__
	Кажи ми, братко Кларънс, как намираш
	тоз брак със лейди Грей? И ти ли смяташ,
	че брат ни е направил хубав избор?

	__КЛАРЪНС__
	Оттук до Франция е дълъг път —
	къде ще чака Уорик да се връща!

	__СЪМЪРСЕТ__
	По-тихо, господа! Пристига кралят!

	__РИЧАРД__
	С добре избраната ни господарка!

	__КЛАРЪНС__
	Направо ще му кажа какво мисля!

N	Тръбен звук. Влизат Крал Едуард, Лейди Грей — вече като кралица Елизабет, Пембрук, Стафорд, Хейстингз и Свита.

	__КРАЛ ЕДУАРД__
	Защо си тъй загрижен, братко Кларънс,
	и сякаш недоволен? Все пак вярвам,
	че моят брак се нрави и на теб?

	__КЛАРЪНС__
	Да, колкото на крал Луи и Уорик,
	които от страхливост или глупост
	не ще намерят повод за обида
	във вашата игра!

	__КРАЛ ЕДУАРД__
			Луи и Уорик!
	Какво са те, дори да се обидят?
	Аз, Едуард, съм крал на таз страна
	и мойта воля трябва да се слуша!

	__РИЧАРД__
	И тъй ще е, но чувал съм да казват,
	че бърза сватба рядко е добра.

	__КРАЛ ЕДУАРД__
	И ти ли недоволстваш, братко Ричард?

	__РИЧАРД__
	Не, Бог опазил ме да съм противник
	на връзките, които той е свързал!
	И бива ли да се разлъчват двама,
	които толкова добре си пасват?

	__КРАЛ ЕДУАРД__
	Като оставим скритите надсмешки
	и явната досада, нека чуем:
	защо не бива лейди Грей да стане
	съпруга моя и кралица ваша.
	Вий също, Съмърсет и Монтагю,
	свободно изкажете мисълта си!

	__КЛАРЪНС__
	Тогава мойто мнение е туй,
	че крал Луи ще стане зъл ваш враг,
	задето се погаврихте със него
	чрез тоз лъжлив годеж с принцеса Бона.

	__РИЧАРД__
	Внезапният ви брак е злепоставил
	и Уорик, ваш сватовник пред Луи!

	__КРАЛ ЕДУАРД__
	Ами ако измисля някой начин
	да уталожа техните обиди?

	__МОНТАГЮ__
	Един съюз със Франция все пак
	чрез този брак по-здрава би направил
	държавата за бурите отвън
	от който и да бъде брак в страната!

	__ХЕЙСТИНГЗ__
	Нима на Монтагю не е известно,
	че Англия е здрава, щом е вярна
	на себе си?

	__МОНТАГЮ__
			Така е, но по-здрава
	тя би била със френската подкрепа.

	__ХЕЙСТИНГЗ__
	„Използвай Франция, но стой нащрек!“
	Да вярваме във Бога и в морята,
	със чийто зид непробиваем той
	страната ни отвред е оградил —
	на Англия единственият щит е
	в тоз обръч от вода и в нас самите!

	__КЛАРЪНС__
	След тази реч лорд Хейстингз е достоен
	за зестрата на лорда Хънгерфорд*26.
	[*26 _„… лорд Хънгерфорд…“_ — става дума за Елизабет, богатата наследница на споменатия малко по-долу лорд Скейлз, за когото се говори в „Хенри Шести — втора част“.]

	__КРАЛ ЕДУАРД__
	По моя воля стана този брак,
	а тя закон е. Кой ще каже нещо?

	__РИЧАРД__
	Аз мисля, господарю, че все пак
	погрешно задомихте дъщерята
	на лорда Скейлз за брата на жена си,
	а не за мен или за брат ми Кларънс.
	Заради своята съпруга, братко,
	погребахте вий братския си дълг.

	__КЛАРЪНС__
	По същата причина разрешихте,
	забравяйки за родните си братя,
	синът на вашата жена да вземе
	богатата наследница на Бонвил.

	__КРАЛ ЕДУАРД__
	О, бедният ми Кларънс! Успокой се,
	ще ти намерим и на теб съпруга!

	__КЛАРЪНС__
	Със избора на своята вий, братко,
	показахте се толкоз неразумен,
	че бих желал да се сватосвам сам.
	Възнамерявам поради това
	да ви напусна скоро.

	__КРАЛ ЕДУАРД__
			Както искаш!
	Стой тук или напускай — Едуард
	ще властва не по волята на брат си!

	__КРАЛИЦА ЕЛИЗАБЕТ__
	Милорди, ще признаете, че аз,
	преди крал Едуард да ме издигне
	до сана на кралица, вече бях
	от знатен произход. Далеч по-долни
	са стигали до моята съдба.
	Но колкото таз титла радва мене
	и мойте родственици, толкоз вие,
	макар да искам да ви угодя,
	засенчвате щастливите ми дни
	със мисли за заплахи и печали.

	__КРАЛ ЕДУАРД__
	Недей им се умилква, скъпа моя!
	Какви опасности, какви печали
	са в състояние да те тревожат,
	додето Едуард е твой съпруг
	и господар на Англия, комуто
	дължат покорство те? И ще ми бъдат
	покорни, уверявам те, и даже
	ще те обичат, ако не желаят
	да си спечелят моята омраза —
	защото инак ти не ще пострадаш,
	а те ще си изпатят от гнева ми!

	__РИЧАРД__ _(настрани)_
	Не казвам нищо, но си мисля много.

N	Влиза Пратеникът от Франция.

	__КРАЛ ЕДУАРД__
	Какви писма от Франция ни носиш?

	__ПРАТЕНИКЪТ__
	Ваше величество, писма не нося,
	а само кратки думи, но такива,
	че ако нямам кралската ви прошка,
	не смея да ги кажа!

	__КРАЛ ЕДУАРД__
			Говори!
	Простен си предварително. Но кратко!
	Спомни си точно техните слова —
	какво ти отговори крал Луи
	на нашето писмо?

	__ПРАТЕНИКЪТ__
			Когато тръгвах,
	той произнесе тези точно думи:
	„… и съобщи на своя тъй наречен
	английски крал, че крал Луи му праща,
	за да се друсат с него и жена му,
	компания танцьорки.“ Тъй ми каза.

	__КРАЛ ЕДУАРД__
	Тъй дързък? Май че бърка ме със Хенри!
	А нещо каза ли принцеса Бона
	за моята женитба?

	__ПРАТЕНИКЪТ__
			Да, тез думи,
	изречени с презрителна усмивка:
	„Кажи му, че с надежда да го видя
	вдовец в най-близки дни, венче ще нося
	от плачеща върба!“

	__КРАЛ ЕДУАРД__
			Не й се сърдя —
	при таз обида от това по-меко
	не би могла да каже, честна дума!
	Узнах, че и съпругата на Хенри
	присъствала. Тя праща ли ми нещо?

	__ПРАТЕНИКЪТ__
	Тя каза тъй: „От мене съобщи му,
	че хвърляйки жалейните си дрехи,
	обличам броня!“

	__КРАЛ ЕДУАРД__
			Виж ти! Амазонка!
	А как посрещна думите ми Уорик?

	__ПРАТЕНИКЪТ__
	По-гневен срещу вас от всички тях,
	кралю, той с тези думи ме отпрати:
	„Нанесе ми той кървава обида
	и аз от трона да го смъкна ида!“

	__КРАЛ ЕДУАРД__
	Изменникът! Как смял е да го каже!
	Но по-добре — сега предупреден съм
	и по-подготвен ще воювам с тях.
	Ще ми платят за наглите си думи!
	И Уорик може би е станал близък
	със Маргарита?

	__ПРАТЕНИКЪТ__
			Стана, господарю.
	Те свързаха се в толкоз тясна дружба,
	че принцът й ще вземе дъщеря му.

	__КЛАРЪНС__
	Голямата навярно. А пък Кларънс
	ще вземе малката. Прощавай, братко,
	седи на трона си и дръж се здраво!
	При Уорик аз отивам, за да стана
	съпруг на втората му дъщеря,
	и тъй, макар без трон, да се оженя
	от тебе не по-зле. Да ме последва
	тоз, който е със Уорик и със мен!

N	Излиза, следван от Съмърсет.

	__РИЧАРД__ _(настрани)_
	Аз — не! Но не за Едуард милея.
	Короната! Прицелен съм във нея!

	__КРАЛ ЕДУАРД__
	Отидоха и двамата при Уорик.
	Но що от туй? За всичко съм подготвен.
	В такива случаи се действа бързо!
	Пембрук и Стафорд, в името на краля,
	набирайте войски и се гответе!
	Врагът е или слязъл, или скоро
	ще слезе на брега. Аз ида с вас.
N	Пембрук и Стафорд излизат.
	Но първо вие, Монтагю и Хейстингз,
	успокоете ме! От всички тук
	единствени вий двама сте сближени
	със Уорик от приятелство и кръв.
	Кого — кажете — графа или мен
	обичате по-силно? Ако него —
	вървете! Предпочитам ви с врага ми,
	отколкото несигурни до мен.
	Обратно, ако предани на мен сте,
	то с клетва потвърдете верността си,
	така че да съм сигурен във вас!

	__МОНТАГЮ__
	Доколкото е верен Монтагю,
	да бъде Господ с него!

	__ХЕЙСТИНГЗ__
				И със Хейстингз —
	доколкото на вас е предан той!

	__КРАЛ ЕДУАРД__
	Вий, братко Ричард, с нас ли сте в борбата?

	__РИЧАРД__
	Да, който и да бъде срещу вас!

	__КРАЛ ЕДУАРД__
	Напред тогаз! Победата е наша!
	След някой ден и друг ще сме сразили
	тоз граф английски, водещ френски сили!

N	Излизат.


>>	Втора сцена

N	Поле в Уорикшир.
N	Влизат Уорик и Оксфорд, следвани от Френски войници.

	__УОРИК__
	Дотук, повярвайте, върви отлично.
	Към нас народът стича се отвред!
N	Влизат Кларънс и Съмърсет.
	Но вижте, идат Съмърсет и Кларънс!…
	Милорди, първо: свои ли сме тук?

	__КЛАРЪНС__
	В това не се съмнявайте, милорд!

	__УОРИК__
	Тогаз добре дошъл, достойни Кларънс!
	Ти — също, Съмърсет! За мен страхлив е
	тоз, който се съмнява във сърцето,
	заложило му своята десница
	във знак на дружба — инак бих помислил,
	че Кларънс, брат на Едуард, могъл би
	да бъде мним приятел. Поздрав, Кларънс,
	и знай, че дъщеря ми ще е твоя.
	Сега под покривалото на мрака
	какво ни пречи, както твоят брат
	нехайно укрепил е своя лагер,
	войниците си пуснал да мишкуват
	из близките села и сам останал
	със слаба стража в своята палатка,
	да го нападнем и пленим набързо?
	Разузнавачите ни заявяват,
	че както Одисей и Диомед
	със хитрина и смелост са успели
	да отведат от шатрите на Рез
	тракийските коне*27, така и ние
	[*27 _„… Одисей и Диомед… тракийските коне…“_ (мит.) — Одисей и аргоския цар Диомед откраднали конете на тракийския цар Рез, съюзник на Троя, защото оракулът бил предсказал, че Троя няма да бъде превзета, ако те опитат тревата на полята около обсадения град.]
	под черната наметка на нощта
	със изненада можем да премахнем
	охраната и пипнем Едуард.
	Аз казвам само „пипнем“, не „убием“,
	защото искам да го хвана в плен.
	Тоз, който ще ме следва, да извика
	ведно със мене името на Хенри!
N	Всички викат: „Хенри!“
	След Уорик със безшумен ход тогаз!
	Да бъдат Бог и свети Георги с нас!

N	Излизат.


>>	Трета сцена

N	Лагерът на крал Едуард, близо до Уорик.
N	Влизат трима Часови от кралската охрана.

	__ПЪРВИ ЧАСОВИ__
	По постовете всички! Кралят вече
	е седнал и се готви да заспи.

	__ВТОРИ ЧАСОВИ__
	Защо е седнал? Няма ли да легне?

	__ПЪРВИ ЧАСОВИ__
	Не, тъй като е дал обет пред Бога,
	че няма да почине във постеля,
	додето или Уорик, или той,
	един от двамата не бъде смазан.

	__ВТОРИ ЧАСОВИ__
	Това ще стане утре, ако Уорик
	е тъй наблизо, както се говори.

	__ТРЕТИ ЧАСОВИ__
	Кажете кой е този рицар, който
	остана в шатъра да спи със краля?

	__ПЪРВИ ЧАСОВИ__
	Лорд Хейстингз, най-добрият му приятел.

	__ТРЕТИ ЧАСОВИ__
	Така ли? А защо е заповядал
	на своите началници да спят
	в околните села, а сам студува
	в полето на открито?

	__ВТОРИ ЧАСОВИ__
			Трупа чест
	с това, че се излага на опасност.

	__ТРЕТИ ЧАСОВИ__
	Ти дай на мен удобство и покой —
	не ща опасна чест! Да знае Уорик
	какво е туй, веднага ще довтаса
	да го събуди!

	__ПЪРВИ ЧАСОВИ__
			Нека ми припари!
	Защо са, мислиш, тези алебарди?

	__ВТОРИ ЧАСОВИ__
	Така си е. Нали сме тук на пост
	от нощни врагове да браним краля!

N	Влизат безшумно Уорик, Кларънс, Оксфорд, Съмърсет и Войници.

	__УОРИК__
	Ей тази тук е кралската палатка.
	Нападайте и кралят ще е наш!

	__ПЪРВИ ЧАСОВИ__
	Хей! Кой там шава?

	__ВТОРИ ЧАСОВИ__
			Стой или си мъртъв!

N	Уорик и другите се хвърлят с викове: „Уорик! Уорик!“ Часовите побягват, викайки: „Тревога! На оръжие!“ Уорик и другите излизат, преследвайки ги, и след малко се връщат, като водят Крал Едуард по халат. Ричард и Хейстингз побягват, прекосявайки сцената.

	__СЪМЪРСЕТ__
	Кои там бягат?

	__УОРИК__
			Ричард и със него
	лорд Хейстингз! Нека бягат! Нали дукът
	е в нашите ръце?

	__КРАЛ ЕДУАРД__
			Кой каза „дукът“?
	Когато се разделяхме, ти, Уорик,
	наричаше ме инак!

	__УОРИК__
			Оттогава
	светът се промени. Когато вие
	направихте посланика си жалък,
	той също ви разжалва като крал
	във своето сърце и тук дошъл е,
	за да ви върне званието „дук“.
	И може ли страна да управлява
	един човек, комуто не е ясно
	ни как посланиците си да тачи,
	ни как с една жена да е доволен,
	ни как да бъде брат на свойте братя,
	ни как да има грижа за народа,
	ни как да пази себе си самия?

	__КРАЛ ЕДУАРД__
	Нима и ти си тука, братко Кларънс?
	Тогава, явно, трябва да се слиза.
	Но и в провала си, макар ти, Уорик,
	и твоите да взехте връх над мене,
	знай: духом аз все пак оставам крал.
	Фортуна ме съсипа, но духът ми
	е по-голям от властния й кръг!

	__УОРИК__
	Тогаз бъди английски крал в духа си,
	а диадемата ще носи Хенри.
N	Сваля короната му.
	Той крал ще бъде истински, ти — сянка!
	Лорд Съмърсет, сторете всичко нужно,
	дук Едуард да се откара бързо
	при брат ми, Йоркския архиепископ!
	Когато свърша с Пембрук, и аз също
	ще дойда там със отговор за него
	от крал Луи и от принцеса Бона.
	А засега довиждане, дук Йорк!

	__КРАЛ ЕДУАРД__
	Смири се, щом съдбата е такава!
	Кой може срещу прилива да плава?

N	Излиза, изведен от Съмърсет и Войници.

	__ОКСФОРД__
	Какво остава ни сега да правим,
	освен да поведем войски към Лондон?

	__УОРИК__
	Да, предстои ни да освободим
	от плен крал Хенри и да го поставим
	отново на законния му трон.

N	Излизат.


>>	Четвърта сцена

N	Лондон. В кралския дворец.
N	Влизат Кралица Елизабет и Ривърз.

	__РИВЪРЗ__
	Защо сте променена тъй, госпожо?

	__КРАЛИЦА ЕЛИЗАБЕТ__
	Какво? Нима не знаеш, братко Ривърз,
	какво нещастие се случи с краля?

	__РИВЪРЗ__
	Загубил е сражение със Уорик?

	__КРАЛИЦА ЕЛИЗАБЕТ__
	Не, друго — свойта царствена особа!

	__РИВЪРЗ__
	Нима убит е?

	__КРАЛИЦА ЕЛИЗАБЕТ__
			Да, почти — пленен е!
	Дали е бил издебнат от врага
	или от свойте часови предаден,
	не зная, но успях да разбера,
	че бил е поверен подир това
	на Йоркския архиепископ, който
	е брат на Уорик, значи наш противник.

	__РИВЪРЗ__
	Таз вест, признавам, е безкрайно тъжна,
	но вий, мадам, бъдете търпелива:
	ще падне утре, който днес надвива!

	__КРАЛИЦА ЕЛИЗАБЕТ__
	Таз вяра още ме поддържа жива,
	а ми помага да не се отчайвам
	и туй, че нося плод от Едуард —
	гнева ми той възпира, той ме кара
	да нося търпеливо своя кръст
	от страх, че мога в сълзи да удавя
	и с огнени въздишки да попаря
	надеждата на кралство и народ.

	__РИВЪРЗ__
	А Уорик где е, имате ли вест?

	__КРАЛИЦА ЕЛИЗАБЕТ__
	Осведомиха ме, че е поел
	насам, към Лондон, за да короняса
	отново Хенри. Другото е ясно:
	за близките на Едуард настават
	нелеки дни. Но аз, за да преваря
	жестоката разправа на тирана
	(на който клетва е веднъж погазил,
	не бива да се вярва!), ще подиря
	убежище, преди да е пристигнал,
	във свято място, тъй че да опазя
	поне наследника на Едуард.
	Там двама ний ще бъдем в безопасност
	от злоба и измама. Тръгвай с мен!
	Тук Уорик е очакван всеки час,
	а свари ли ни, свършено е с нас!

N	Излизат.


>>	Пета сцена

N	В ловен парк близо до замъка „Мидълхам“, в Йоркшир.
N	Влизат Ричард, Хейстингз, Станли и други.

	__РИЧАРД__
	Сега на вас, лорд Хейстингз, и на вас,
	сър Уилям Станли, ще ви стане ясно
	защо доведох ви в тоз ловен парк.
	Вий знаете добре, че брат ми, кралят,
	е пленник тук на Йоркския епископ.
	Той ползва се с голяма свобода
	и много често сам, под слаба стража,
	излиза за забава тук на лов.
	По скритен начин го предупредих,
	че ако бъде в тази част на парка
	сега, по това време, под предлог,
	че гони дивеч, ще намери тука
	приятели с коне, които могат
	да го спасят от тягостния плен.

N	Влизат Крал Едуард и един Ловец.

	__ЛОВЕЦЪТ__
	Насам елате! Дивечът е близко.

	__КРАЛ ЕДУАРД__
	Не, не, да идем към онез ловци!
	Е, братко Глостър, Хейстингз, господа,
	еленът на епископа ви чака!

	__РИЧАРД__
	Побързай, братко, всеки миг е скъп!
	Конете са във оня край на парка!

	__КРАЛ ЕДУАРД__
	Къде отиваме?

	__ХЕЙСТИНГЗ__
			Във Лин, милорд.
	Оттам — във Фландрия.

	__РИЧАРД__
				Отгатна, Хейстингз.
	И аз го бях замислил точно тъй.

	__КРАЛ ЕДУАРД__
	Не ще забравя верността ти, Станли.

	__РИЧАРД__
	Не се бавете! Приказките после!

	__КРАЛ ЕДУАРД__
	Ще дойдеш ли и ти със нас, ловецо?

	__ЛОВЕЦЪТ__
	Да, инак ще увисна на въжето.

	__РИЧАРД__
	Тогава бързо! Тръгваме! На път!

	__КРАЛ ЕДУАРД__
	Прощавай, попе! Брат ти няма жал,
	моли се Господу да стана крал!

N	Излизат.


>>	Шеста сцена

N	Лондон. В Тауър.
N	Тръбен звук. Влизат Крал Хенри, Кларънс, Уорик, младият Ричмонд, Оксфорд, Монтагю и Комендантът на Тауър.

	__КРАЛ ХЕНРИ__
	Началнико на тази мрачна кула,
	сега, когато Господ и ръката
	на моите приятели свалиха
	короната на Йорк и ми заменят
	затвора с волност, грижите — със радост,
	страха — с надежда, казвай: за престоя
	с какво, напускайки, да ти платя?

	__КОМЕНДАНТЪТ__
	Не може поданик от крал да иска,
	но ако просбите ни имат сила,
	за прошка бих ви молил, господарю!

	__КРАЛ ХЕНРИ__
	Но за какво? Задето мек бе с мене?
	За тази мекота, не се съмнявай,
	ще бъдеш награден, защото тя
	направи от затвора ми наслада;
	да, да, наслада, също като тази
	на славея във клетката, когато,
	запял накрая в стаята, забрави
	за свойта скръб по волните дъбрави…
	Със Божа помощ, Уорик, ти спаси ме
	и затова след Божието име
	аз твоето да премълча не мога.
	За мен ти бе оръдие на Бога
	и пак затуй, гнева за да избягна
	на своята Съдба, като се смъкна
	там, гдето тя не може ме ухапа,
	и моят драг народ, за да не страда
	от злобата на злите ми звезди,
	аз, Уорик, въпреки че още нося
	короната на крал, на теб прехвърлям
	върховната си власт, защото ти
	щастливец си във всяко свое дело
	за разлика от мене.

	__УОРИК__
			Господарю,
	със добротата си прочут сте вие,
	но днес светът могъл би да узнае,
	че сте и мъдър колкото добър,
	видял ви как надхитряте умело
	злината на Фортуна — малко хора
	успешно се нагаждат към звездите;
	но в туй, че мен избрахте, сте неправ,
	когато Кларънс тук е жив и здрав.

	__КЛАРЪНС__
	Ти, Уорик, по-добре ще управляваш,
	защото в хороскопа ти се сплитат
	венец от лавър с клонка от маслина
	във знак на туй, че щастие ще имаш
	във мир и във война. И затова
	властта на теб отстъпвам доброволно.

	__УОРИК__
	А аз посочвам теб за лорд-настойник.

	__КРАЛ ХЕНРИ__
	Ръцете си ми дайте, Уорик, Кларънс!
	Така! Стиснете ги и с тях свържете
	сърцата си, та никакъв раздор
	на управлението да не пречи!
	Ще бъдете от този ден и двама
	настойници на нашата страна,
	а аз от днес до сетния си ден
	във тих живот и дисциплина строга
	ще пъдя дявола и славя Бога.

	__УОРИК__
	С какво на своя крал отвръща Кларънс?

	__КЛАРЪНС__
	Със „да“, ако и ти се съгласиш,
	защото на звездата ти разчитам.

	__УОРИК__
	Добре тогаз, макар и неохотно,
	приемам ний да станем двойна сянка
	от тялото на Хенри; с други думи,
	да носим ний държавния товар,
	а той на почестите да се радва.
	При туй ще трябва Едуард да бъде
	провъзгласен предател, след което
	ще му изземем всичките земи.

	__КЛАРЪНС__
	Ще трябва при това да уточним
	въпроса за наследството.

	__УОРИК__
				От него
	и Кларънс ще получи своя дял.

	__КРАЛ ХЕНРИ__
	Но разрешете ми да ви помоля
	(да заповядвам вече нямам право)
	сред първите ви работи да бъде
	това да пратите да доведат
	от Франция жена ми Маргарита
	и син ми, принца Едуард, защото,
	додето не ги видя тук, във Лондон,
	тревогата за тях ще помрачава
	във мене радостта от свободата!

	__КЛАРЪНС__
	Веднага ще го сторим, господарю.

	__КРАЛ ХЕНРИ__
	Лорд Съмърсет, а кой е този момък,
	когото тъй обграждате със грижи?

	__СЪМЪРСЕТ__
	Това е Хенри, младият граф Ричмонд.

	__КРАЛ ХЕНРИ__
	Ако правдиво в този миг говори
	пророческият дух, витаещ в мен,
	тоз момък е изпратен от небето
	за благото на нашата страна.
	Лицето му е царствено и ведро,
	челото му — излято за корона,
	ръката му — изваяна за скиптър;
	той целият създаден е за трон.
	Грижете се за него: той роден е
	да върне пропиляното от мене!

N	Влиза Пратеник.

	__УОРИК__
	Какво ни носиш?

	__ПРАТЕНИКЪТ__
			Вест, че Едуард
	избягал е от замъка на брат ви
	в Бургундия, по всяка вероятност.

	__УОРИК__
	Горчива вест! А как се е измъкнал?

	__ПРАТЕНИКЪТ__
	Дук Глостър и лорд Хейстингз, господарю,
	са го очаквали на тайно място
	в гората, дето всеки ден ловувал,
	и лесно са се справили с ловците,
	поставени от брат ви да го пазят.

	__УОРИК__
	Той леко е погледнал на дълга си.
	Но да вървим и на съвет събрани,
	от днес да дирим цяр за бъдни рани!

N	Излизат всички освен Съмърсет, младия Ричмонд и Оксфорд.

	__СЪМЪРСЕТ__
	Милорд, не ми харесва това бягство
	на Едуард. Бургундецът безспорно
	ще му помогне и във близко време
	войната пак ще пламне, убеден съм.
	И с колкото пророческото слово
	на Хенри за тоз момък ме зарадва,
	със толкова ме натъжи страхът
	за туй, какво с младежа в тез раздори
	могло би да се случи, зло за него
	и зло за нас! В Бретания да иде —
	тъй само според мен ще оцелее,
	додето тука братска кръв се лее.

	__ОКСФОРД__
	Да, ако Едуард престола вземе,
	за него ще настане лошо време!

	__СЪМЪРСЕТ__
	Решено! Във Бретания! Веднага!
	За да остане, трябва да избяга!

N	Излизат.


>>	Седма сцена

N	Пред стените на Йорк.
N	Тръбен звук. Влизат Крал Едуард, Ричард, Хейстингз и Войници.

	__КРАЛ ЕДУАРД__
	Дотука, Ричард, Хейстингз, господа,
	Фортуна, станала добра отново,
	подсказва ми отново да сменя
	безславното си място в таз държава
	с короната на Хенри. В две посоки
	морето прекосихме и успешно
	стоварихме тъй нужната за нас
	бургундска помощ. Питам ви сега,
	дошли от пристана на Рейвънспърг
	до портите на Йорк, какво ни пречи
	да влезем като дук във своя град?

	__РИЧАРД__
	Затворено! Това не ми харесва!
	„Препъне ли те праг, мисли за враг!“ —
	това известно е…

	__КРАЛ ЕДУАРД__
			Мълчи, човече!
	Не бива да се плашим от поличби.
	С добро или със зло, ще влезем вътре.
	Там има наши — те ще тръгнат с нас!

	__ХЕЙСТИНГЗ__
	Отново да похлопам, господарю?

N	На стените се появяват Кметът на Йорк и Градските съветници.

	__КМЕТЪТ__
	Милорди, ние бяхме известени
	за идването ви и затова
	затворихме вратите си, понеже
	обет за вярност дали сме на Хенри.

	__КРАЛ ЕДУАРД__
	Но щом като е Хенри крал за вас,
	то Едуард е Йоркски дук най-малко.

	__КМЕТЪТ__
	Напълно вярно. Да, такъв сте, сър!

	__КРАЛ ЕДУАРД__
	Аз искам само Йорк и нищо друго,
	достатъчна ми е властта над него.

	__РИЧАРД__ _(настрани)_
	Лисицата да мушне само нос,
	а другото само ще се намъкне!

	__ХЕЙСТИНГЗ__
	Защо се бавиш? Отвори града си
	за верните приятели на Хенри!

	__КМЕТЪТ__
	Е, щом е тъй, отлоствайте вратите!

N	Напуска стените, следван от Градските съветници.

	__РИЧАРД__
	Безстрашен воин! И благоразумен!

	__ХЕЙСТИНГЗ__
	То, старчето, готово е на всичко,
	но да остане чисто! Нека влезем
	и сигурен съм, ще ги вразумим
	и него, и съвета му!

N	Кметът и Градските съветници се появяват отново долу.

	__КРАЛ ЕДУАРД__
				Така!
	Вратите, кмете, ще заключваш само
	за през нощта и във военно време!
	Не бой се! Дай ключовете насам!
N	Взима от кмета ключовете на града.
	Под моето крило са този град
	и всеки, който с мен е, стар и млад!

N	Звуци на марш. Влиза с барабанен бой Монтгомери, следван от Войници.

	__РИЧАРД__
	Това е братко, ако се не лъжа,
	сър Джон Монтгомери, наш стар приятел.

	__КРАЛ ЕДУАРД__
	Здравей, сър Джон! Защо си със войска?

	__МОНТГОМЕРИ__
	За да окажа помощ в тежки дни
	на краля Едуард — което дълг е
	на всеки предан поданик в страната!

	__КРАЛ ЕДУАРД__
	Добри Монтгомери, благодаря ти,
	но аз претенции над трона нямам —
	сега съм дук и толкова, додето
	останалото прати ми небето!

	__МОНТГОМЕРИ__
	Тогава сбогом! Дойдох, за да служа
	с войската си на крал, а не на дук.
	Да бият барабани! Ходом, марш!

N	Барабанен бой.

	__КРАЛ ЕДУАРД__
	Сър Джон, почакай малко да обсъдим
	как бих могъл да стигна до престола!

	__МОНТГОМЕРИ__
	Какво ще го обсъждаме! Накратко,
	ако не го поискате веднага,
	оставям ви на вашата съдба
	и ще отида да възпирам всички,
	които идат да ви подкрепят!
	Защо да се сражаваме, когато
	вий сам не претендирате за трона?

	__РИЧАРД__
	Не ставай, братко, толкова дребнав!

	__КРАЛ ЕДУАРД__
	Когато станем силни, свойто право
	ще предявим, а дотогаз е мъдро
	да скриваме далечните си мисли.

	__ХЕЙСТИНГЗ__
	Не се бавете! Дайте ход на меча!

	__РИЧАРД__
	Безстрашните по-бързо стигат трона!
	Ще ви провъзгласим веднага, братко,
	и хиляди ще тръгнат подир вас!

	__КРАЛ ЕДУАРД__
	Така да бъде! Правият съм аз,
	а той ми взе короната насила!

	__МОНТГОМЕРИ__
	Сега говори кралят ми по кралски
	и ето ме отново негов рицар!

	__ХЕЙСТИНГЗ__
	Тръби, тръбачо! Едуард ще бъде
	на място тук провъзгласен за крал!…
	Приятелю, чети това на глас!

N	Дава лист на един от войниците. Тръбен звук.

	__ВОЙНИКЪТ__ _(чете)_
	„Едуард Четвърти, по воля Божия крал на Англия и Франция, владетел на Ирландия, и т.н.“…

	__МОНТГОМЕРИ__
	И който отрече, че крал е той,
	с това го предизвиквам на двубой!

N	Хвърля ръкавицата си.

	__ВСИЧКИ__
	Щастлив живот на Едуард Четвърти!

	__КРАЛ ЕДУАРД__
	Благодаря, Монтгомери. Вам — също.
	Ако съдбата бъде с мен добра,
	не ще забравя вашата подкрепа.
	Ще спим във Йорк таз нощ, а утре рано,
	когато слънцето подкара свойте
	коне над хоризонта, ще поемем
	за среща с Уорик; казвам тъй, защото
	известно е какъв войник е Хенри.
	Срам, буйни Кларънс, него да ласкаеш
	и да оставиш родния си брат!
	Но аз ще ви науча, теб и Уорик!
	След мен, бойци! И сигурни бъдете,
	успехът ви е утре несъмнен,
	а с него — и надбавката от мен!

N	Излизат.


>>	Осма сцена

N	Лондон, В двореца на Лондонския епископ.
N	Тръбен звук. Влизат Крал Хенри, Уорик, Монтагю, Кларънс, Оксфорд и Ексетър.

	__УОРИК__
	Съвет ми дайте! Едуард с войска
	от буйни немци и холандци диви,
	не срещайки препятствия, е минал
	от Белгия през Пролива и вече
	със бърза крачка наближава Лондон,
	подсилван от тълпи менлива паплач!

	__КРАЛ ХЕНРИ__
	Да наберем войска и го отблъснем!

	__КЛАРЪНС__
	В началото искрицата се стъпква,
	пожара и реки не го гасят.

	__УОРИК__
	Аз имам верни хора в Уорикшир —
	спокойни в мир, но храбри във война,
	ще ги подтегна бързо. Зетко Кларънс,
	ти в Съфък, Норфък, Кент ще призовеш
	да дойдат с тебе всички благородни.
	Ти, Монтагю, знам, лесно ще намериш
	във Бъкингам, в Нортхамптън, в Лестършир
	мъже, наклонни да извършат всичко,
	което заповядаш им. Ти, Оксфорд,
	обичан тъй горещо в свойто графство,
	от Оксфордшир ще набереш не малко.
	А вие, господарю, обкръжен
	от свойте граждани, тъй както е
	тоз остров — от морето, или както
	Диана*28 обкръжена е от нимфи,
	[*28 _Диана_ (мит.) — Диана била римската богиня на лова; покровителка на девствениците, често отъждествявана с луната.]
	ще чакате тук в Лондон да се върнем.
	Без отговори! Тръгвайте, милорди!
	Кралю, прощавайте!

	__КРАЛ ХЕНРИ__
			Прощавай, Уорик!
	Прощавай, Хекторе на мойта Троя!

	__КЛАРЪНС__
	Целувам ви ръка във знак на вярност!

	__КРАЛ ХЕНРИ__
	Бъди щастлив, благонадеждни Кларънс!

	__МОНТАГЮ__
	Кралю, недей унива! С туй си тръгвам!

	__ОКСФОРД__
	Пък аз — със тоз печат за вечна вярност!

	__КРАЛ ХЕНРИ__
	Успех желая, Оксфорд, Монтагю!
	Довиждане, приятели добри!

	__УОРИК__
	Довиждане! И среща в Ковентри!

N	Излизат всички освен крал Хенри и Ексетър.

	__КРАЛ ХЕНРИ__
	За кратко време ще отседна тука.
	Как мислиш, родственико Ексетър —
	не вярвам силите на Едуард
	да удържат на нашата войска.

	__ЕКСЕТЪР__
	Страхувам се, че той ще увлече
	и други срещу нас.

	__КРАЛ ХЕНРИ__
			Не е възможно!
	За мойте добрини те знаят всички:
	пред просбите им слух не съм затулвал,
	не съм протакал техните молби,
	със жалост раните им съм лекувал,
	със благост облекчавал съм скръбта им,
	със милост сълзите им съм сушил,
	не съм ламтял за техните имоти,
	не съм ги с тежки данъци облагал,
	за мъст не съм бил жаден, макар те
	да са грешили много срещу мене —
	защо тогава биха предпочели
	пред мене Едуард? Не, Ексетър,
	доброто се заплаща със добро
	и щом лъвът към агнето добър е,
	то винаги след него ще върви…

N	Викове: „Йорк! Йорк!“

	__ЕКСЕТЪР__
	Кой вика вън? Не чухте ли, кралю?

N	Влизат Крал Едуард, Ричард и Войници.

	__КРАЛ ЕДУАРД__
	Хванете този срамежливко Хенри
	и втори път провъзгласете мен
	за крал на Англия!… От твоя извор
	до днес течаха всичките реки
	във таз страна. Сега ще те заприщя
	и моето море ще ги изпие,
	така че с отлива им то във прилив
	все по ще се надига!… Хайде! В Тауър!
	Да не говори с никого! Вървете!

N	Неколцина Войници извеждат Крал Хенри.

	__КРАЛ ЕДУАРД__
	А ние, лордове, да се отправим
	към Ковентри, където ни остава
	високомерният изменник Уорик.
	Дорде е лято, да вървим, жътвари,
	че може зимен студ да ни превари!

	__РИЧАРД__
	Преди войската си да е събрал,
	ний трябва да сме там и заловим
	със изненада главния изменник.
	Напред, с усилен марш към Ковентри!

N	Излизат.


>	Пето действие
>>	Първа сцена

N	Ковентри.
N	Над стените се появяват Уорик, Кметът на града, двама Пратеници и други.

	__УОРИК__
	Повикайте вестителя на Оксфорд!…
	Къде е господарят ти, войнико?

	__ПЪРВИ ПРАТЕНИК__
	На път за тук. Сега ще са към Дънсмор.

	__УОРИК__
	А Монтагю на колко е от нас?
	Вестителят му где е?… Отговаряй!

	__ВТОРИ ПРАТЕНИК__
	Към Дейнтри, сър, и със голяма сила.

N	Влиза Съмървил.

	__УОРИК__
	О, Съмървил! Какво ми казва Кларънс?
	Къде е зет ми според теб сега?

	__СЪМЪРВИЛ__
	Оставих го с войската му при Саутам.
	Оттука го делят два часа път.

N	Барабанен бой.

	__УОРИК__
	Това е Кларънс! Неговият звук е!

	__СЪМЪРВИЛ__
	Не, друг ще бъде. Саутам е нататък,
	а този иде нейде откъм Уорик.

	__УОРИК__
	Че кой ще е? Приятел неочакван?

	__СЪМЪРВИЛ__
	Наблизо са. Ще го узнаем скоро.

N	Звуци на марш. Тръбен звук. Влизат Крал Едуард, Ричард и Войници.

	__КРАЛ ЕДУАРД__
	Тръбачо, приближи се към стените
	и дай сигнал за преговори с тях!

	__РИЧАРД__
	Виж как стърчи над бойниците Уорик!

	__УОРИК__
	Женкарят Едуард бил вече тук?
	Къде са съгледвачите ни, спят ли,
	или са ни предали, та сега
	узнаваме за неговия поход?

	__КРАЛ ЕДУАРД__
	Съгласен ли си, Уорик, да отвориш
	вратите на тоз град, превил коляно,
	да наречеш крал Едуард свой крал
	и от ръката му да просиш милост?
	Направиш ли го, той ще ти прости.

	__УОРИК__
	Не, ти съгласен ли си да отдръпнеш
	войските си оттук и спомнил кой
	те е издигнал и свалил, разкаян,
	мен, Уорик, да приемеш за наставник?
	Направиш ли го, ще останеш дук.

	__РИЧАРД__
	Аз мислех, че поне ще каже „крал“!
	Или неволно се е пошегувал?

	__УОРИК__
	Нима е низко званието „дук“?

	__РИЧАРД__
	Съвсем не е, щом беден граф го дава.
	Васал до гроб за него ще ти бъда!

	__УОРИК__
	Аз, Ричард, дадох кралството на брат ти!

	__КРАЛ ЕДУАРД__
	И тъй да е, все пак е мое значи!

	__УОРИК__
	Не си Атлас*29 за тъй огромно бреме,
	[*29 _Атлас_ (мит.) — Титан, който за участието си в бунта срещу олимпийските богове бил наказан да държи небесния свод на плещите си.]
	затуй, слабако, взех си го обратно
	и сложих го на плещите на Хенри.
	Той крал е мой! Аз поданик съм негов!

	__КРАЛ ЕДУАРД__
	Но тоз твой крал е, графе, пленник мой.
	Сега кажи да чуем, храбри Уорик:
	какво е едно тяло без глава?

	__РИЧАРД__
	Горкичкият ни граф! Не е предвидил,
	че той десетката додето вади,
	друг асото му вдига от тестето!
	В двореца на епископа остави
	ти своя крал и сто срещу едно
	ще се намерите със него в Тауър!

	__КРАЛ ЕДУАРД__
	Така ще стане. Но си още Уорик!

	__РИЧАРД__
	Лови момента, Уорик! На колене!
	Сега кови! Желязото изстива!

	__УОРИК__
	Ръката си по-скоро ще отрежа
	и с другата по тебе ще я хвърля,
	ала платна не ще сваля тъй ниско,
	че в твоите ръце да се предам!

	__КРАЛ ЕДУАРД__
	Разгъвай ги тогаз и да ти бъдат
	благоприятни ветрове и прилив!
	Но знай, навила смолните ти къдри,
	ръката ми, додето още топла
	е твоята отсечена глава,
	с кръвта ти ще напише във праха:
	„Менящият се с ветровете Уорик
	не ще изменя вече!“

N	Влиза с барабанен бой и знамена Оксфорд, следван от Войниците си.

	__УОРИК__
	О, мило знаме! Вижте, Оксфорд иде!

	__ОКСФОРД__
	Оксфорд, Оксфорд, за Ланкастър!

N	Влиза с Войниците си в града.

	__РИЧАРД__
	Вратите са отворени. Да влезем!

	__КРАЛ ЕДУАРД__
	Тъй тил оголваме за друг противник!
	Да чакаме в готовност — те безспорно
	ще се опитат да извършат излаз,
	за да ни срещнат в бой, а ако не,
	градът е слабо укрепен и ние
	без много труд ще ги изчоплим вън!

	__УОРИК__
	Навреме, Оксфорд! Липсваше ни много!

N	Влиза с барабанен бой и знамена Монтагю, следван от Войниците си.

	__МОНТАГЮ__
	Монтагю, Монтагю, за Ланкастър!

N	Влиза с Войниците си в града.

	__РИЧАРД__
	За твоята измяна ти и брат ти
	ще ни платите с ценната си кръв!

	__КРАЛ ЕДУАРД__
	По-силен враг — по-радваща победа!
	Сърцето ми предчувствува успех!

N	Влиза с барабанен бой и знамена Съмърсет, следван от Войниците си.

	__СЪМЪРСЕТ__
	Съмърсет, Съмърсет, за Ланкастър!

N	Влиза с Войниците си в града.

	__РИЧАРД__
	Двамина дукове на Съмърсет
	платиха със живота си на Йорк —
	ако е здрав тоз меч, ще станат трима!

N	Влиза с барабанен бой и знамена Кларънс, следван от Войниците си.

	__УОРИК__
	Ха, ето го и Кларънс със войска,
	достатъчна, за да се справи с брат си!
	Стремежът му към справедливостта
	надвил е, виждам, братското му чувство.
	Ела при мене, зетко! Знам, ще дойдеш,
	когато Уорик вика!

	__КЛАРЪНС__
			А това
	какво то значи, знаеш ли го, татко?
N	Смъква от шапката си червената роза.
	Позора си към тебе запокитвам!
	Аз няма да руша дома, чиито
	стени баща ми е споил с кръвта си,
	за да издигам Ланкастър на трона!
	Нима си мислиш, Уорик, че съм толкоз
	безчувствен, груб, жесток и изроден,
	че да насоча меча на войната
	към своя роден брат и крал законен?
	Ще ми напомниш клетвата навярно.
	Да й остана верен, би било
	по-скверен грях от този на Йефтай*30,
	[*30 _Йефтай_ (библ.) — еврейски съдия. Според преданието той, преди да нападне врага си, обещал на бога първото живо същество, което срещне след победата. Първа го срещнала единствената му дъщеря и бащата трябвало да я принесе в жертва.]
	принесъл дъщеря си в жертва Богу.
	За своята простъпка се разкайвам
	така дълбоко, че за да заслужа
	от брат си прошка, тук те обявявам
	свой смъртен враг и казвам, че където
	и да те срещна (а пък ще те срещна,
	ако покажеш нос отвъд зида!),
	ще ти платя, задето ме подмами.
	Аз тебе предизвиквам, а към брат си
	обръщам руменеещи страни:
	„Прости ми, Едуард, ще го изкупя!
	Ти, Ричард, изглади чело! От днеска
	не ще ме видиш тъй непостоянен!“

	__КРАЛ ЕДУАРД__
	Ела при брат си! По-любим те чувствам,
	отколкото ако до днес изобщо
	не бе ни давал повод да те мразим!

	__РИЧАРД__
	Добре дошъл! Постъпи като брат!

	__УОРИК__
	О, свръхизменник! О, клетвопрестъпник!

	__КРАЛ ЕДУАРД__
	Е, Уорик, ще напуснеш ли стените
	или да ти ги струпаме отгоре!

	__УОРИК__
	Не съм се сгушил тук, за да се браня!
	Към Барнет тръгвам. Хайде, Едуард,
	срещни ме на открито, ако смееш!

	__КРАЛ ЕДУАРД__
	Ще смея, Уорик, и ще тръгна пръв!…
	Напред, бойци! Победа! Свети Георги!

N	Излиза, следван от своите Привърженици.
N	Звуци на марш, Уорик и неговите Привърженици също напускат стените.


>>	Втора сцена

N	Бойното поле край Барнет.
N	Шум на битка. Влиза Крал Едуард, водещ ранения Уорик.

	__КРАЛ ЕДУАРД__
	Стой тук и нека с теб умре страхът ни,
	защото от страшилището Уорик
	се плашехме ний всички. Монтагю,
	аз тебе търся! Твоят ред сега е,
	че инак в гроба Уорик ще скучае!

N	Излиза.

	__УОРИК__
	Ах, кой е тук? Приятел или враг,
	кажи ми, друже: кой е победител,
	Йорк или Уорик? Но защо ли питам —
	туй тяло изпосечено, тез кърви,
	таз слабост, туй заглъхващо сърце
	ми казват, че след малко ще предам
	останките си тленни на пръстта,
	а на врага — честта от тази битка!
	Така под ударите на дърваря
	загива кедърът, чиито клони
	са приютявали орела царствен,
	в чиято сянка кралят лъв е дремал,
	и който извисявал е върха си
	дори над вечното дърво на Зевса*31
	[*31 _„… дърво на Зевса…“_ (мит.) — става дума за дъба.]
	и защитавал немощните храсти
	от яростния зимен горолом.
	Очите ми, които, ето вече
	смъртта покрива с черното си було,
	по-остро и от слънцето по пладне
	проникваха в измените на двора
	и хората сравняваха тез бръчки
	по челото ми, пълни с кръв сега,
	със кралски гробници, защото кой
	бе този крал, комуто да не можех
	да изкопая гроба, кой монарх
	посмяваше за миг да се усмихне,
	когато Уорик беше сключил вежди?
	И ето, всичко, цялата ми слава —
	оваляна във прах и кръв! Къде са
	дворци, градини, замъци? От всички
	земи, които имах, ми остава
	едно парче като за моя ръст.
	Какво са власт, богатства? Прах и пръст!
	Постигай приживе каквото щеш,
	накрая все ще трябва да умреш!

N	Влизат Оксфорд и Съмърсет.

	__СЪМЪРСЕТ__
	Ах, Уорик, ако беше оцелял,
	загубеното щяхме да си върнем!
	Кралицата е слязла на брега —
	сега узнахме го — с голяма сила;
	да имаше в теб сила да избягаш!

	__УОРИК__
	Да имах, не бих бягал!… Монтагю,
	любими братко, ако си наблизо,
	вземи ръката ми и със целувка
	задръж за миг духа ми, да не литне!
	Не ме обичаш, виждам, инак с плач
	измил би, братко, спечената кръв,
	която не ми дава да говоря!
	По-бързо, Монтагю, или съм мъртъв!

	__СЪМЪРСЕТ__
	О, Уорик, Монтагю те изпревари
	и теб зова до сетния си дъх.
	„Предайте моя поздрав — така каза —
	на храбрия ми брат!“ И още много
	опита се да каже, ала то
	неясно като гръм във сводест зимник
	за мен остана; чух да казва само
	с последно хъркане: „Прощавай, Уорик!“

	__УОРИК__
	Мир на праха му! Бягайте, милорди!
	До среща на небето!

N	Умира.

	__ОКСФОРД__
			Преди туй
	кралицата да срещнем тука долу!
	Побързайте!

N	Излизат, като изнасят тялото на Уорик.


>>	Трета сцена

N	Другаде на бойното поле.
N	Тръбен звук. Влизат Крал Едуард, Ричард, Кларънс и други.

	__КРАЛ ЕДУАРД__
	Дотук съдбата ни лети нагоре
	и ни венчава с лаврови венци,
	но сред сияйното небе съзирам
	един опасен черен облак, който
	насочва се към славното ни Слънце*32
	[*32 _„… славното ни Слънце…“_ — слънцето било гербовият знак на рода Йорк.]
	и, виждам, ще го стигне, преди то
	да влезе в свойте западни покои:
	с набраните във Галия войски
	кралицата е минала Ръкава
	и се насочва да се срещне с нас.

	__КЛАРЪНС__
	От първия ветрец тоз черен облак
	ще се разсее или върне там,
	отдето е дошъл. Лъчът на Йорк
	ще изсуши зловредните му пари —
	не всеки облак, знаем, носи буря!

	__РИЧАРД__
	Тя води трийсет хиляди войници
	по груби сметки. Съмърсет и Оксфорд
	са слели с нея своите войски.
	Ако успее да си вземе дъх,
	ще се окаже равна с нас по сила.

	__КРАЛ ЕДУАРД__
	От предани приятели узнахме,
	че тяхна цел е Тюксбъри. Ще тръгнем
	и ний за там. Надвихме ги край Барнет,
	а „весел дух скъсява дълъг път“;
	по нашия, при туй от всяко графство,
	към нас ще се прибавят нови сили.
	Да бие барабанът! И кураж!

N	Излизат.


>>	Четвърта сцена

N	Поле край Тюксбъри.
N	Тръбен звук. Влизат Кралица Маргарита, Принц Едуард, Съмърсет, Оксфорд и Войници.

	__КРАЛИЦА МАРГАРИТА__
	Милорди, мъдрият в беда не плаче,
	а търси начин как да я оправи.
	Какво, че мачтата ни е строшена,
	въжето — скъсано, че сме без котва,
	че половината ни екипаж е
	погълнат от морето — нали още
	кормчията е жив? Нима е редно,
	оставил руля, той като дете
	сълзи да лее в морската вода
	и да подсилва силното, додето
	сред хленча му в скалите се разбие
	злочестият му кораб, който с ловкост
	и смелост би могъл да се спаси?
	Да кажем, че за нас бе котва Йорк —
	какво от туй? Че Монтагю бе мачта —
	какво от туй? Че мъртвите ни бяха
	платна на кораба — какво от туй?
	Не е ли Оксфорд втора здрава котва?
	А Съмърсет не е ли втора мачта?
	Не можем ли ний двама с моя Нед,
	макар неопитни, веднъж да вземем
	в ръцете си кормилото? Ний няма
	да заревем, а курса ще държим
	(дори и срещу вятъра) далече
	от всички плитчини и канари,
	които застрашават ни. Вълните
	от ласка и от упрек не разбират,
	а Едуард не е ли зло море?
	Коварна плитчина не е ли Кларънс?
	Не е ли Ричард зъбеста скала?
	Врази са те на всекиго от нас:
	Да плуваш по вълните — ще те глътнат!
	По пясъка да тръгнеш — ще те всмукне!
	Да скочиш на скалата — или прилив
	ще те отмие, или ще загинеш
	от глад и жажда! Тройна смърт ни дебне.
	Това ви казвам, за да знае всеки,
	ако му мине през ума да бяга,
	че братята ще бъдат милосърдни
	към него като тези три беди,
	не повече! Затуй ви казвам: смелост!
	Когато нещо е неотвратимо,
	детинска слабост е да роним сълзи!

	__ПРИНЦ ЕДУАРД__
	Дори страхливец — мисля, — ако чуе
	жена да произнася тези думи,
	туй би му вдъхнало тъй много храброст,
	че гол, без меч, нападнал би противник,
	въоръжен до зъби! Туй не значи,
	че се съмнявам в някого от вас,
	защото, ако само подозирах,
	че някой е страхливец тук, отдавна
	да съм му казал сам да си отиде,
	наместо в труден миг да заразява
	съседа си със своята уплаха.
	Все пак, ако такъв присъства тук
	(не дай си Боже!), нека ни напусне,
	преди да ни дотрябва помощта му!
	Жени, деца да имат толкоз храброст,
	а пък бойците да загубят дух,
	туй би било позор невероятен!

	__ОКСФОРД__
	Чудесни принце, ти си възкресил
	чутовния си дядо! Жив бъди
	и неговата слава възроди!

	__СЪМЪРСЕТ__
	А който хладен е към таз надежда,
	да си върви, в леглото да се мушне
	и, стане ли, да му се смеят всички
	като на бухал, появил се денем!

	__КРАЛИЦА МАРГАРИТА__
	Благодаря ви, Съмърсет и Оксфорд!

	__ПРИНЦ ЕДУАРД__
	И приемете благодарността
	на този, който още няма друго!

N	Влиза Пратеник.

	__ПРАТЕНИКЪТ__
	Гответе се, милорди! Едуард
	е недалече и готов за бой!

	__ОКСФОРД__
	Предчувствах го: отблизо ни притиска,
	със цел да ни завари неготови!

	__СЪМЪРСЕТ__
	Но сбъркал е, защото сме в готовност!

	__КРАЛИЦА МАРГАРИТА__
	Сърцето ми се радва на духа ви!

	__ОКСФОРД__
	На таз черта ще построим войската
	и няма да отстъпим нито крачка!

N	Тръбен звук. Влизат от друга страна Крал Едуард, Ричард, Кларънс и Войници.

	__КРАЛ ЕДУАРД__
	Привърженици мои, там отсреща
	стърчи трънливата гора, която
	със Божа помощ и със ваши сили
	ще трябва днес до стъмване да бъде
	изкоренена! Повече не искам
	да ви разпалвам — и така пламтите,
	и знам, ще я превърнете на пепел.
	Сигнал за битка! Лордове, напред!

	__КРАЛИЦА МАРГАРИТА__
	Приятели, сълзите ми са в спор
	с това, което искам да ви кажа,
	защото виждате: при всяко слово
	аз трябва преди туй да ги преглъщам.
	Две думи само: кралят ви е в плен,
	короната му — грабната, народът —
	без жал избиван, кралската хазна —
	изчерпана, законите — изтрити;
	а там отсреща е вълкът, извършил
	таз грозна пакост! Правото е с вас!
	Бъдете храбри! С Божието име
	напред срещу врага! Сигнал за бой!

N	Шум на битки. Схватки. Сигнал за отбой. Излизат.


>>	Пета сцена

N	Другаде на полето.
N	Тръбен звук. Влизат Крал Едуард, Ричард, Кларънс и Войници, водещи пленените Кралица Маргарита, Оксфорд и Съмърсет.

	__КРАЛ ЕДУАРД__
	С това завърши дългият раздор.
	Водете Оксфорд в замъка ми „Хеймз“!
	На Съмърсет главата — още тук!
	Водете ги! Не ща да ги изслушвам!

	__ОКСФОРД__
	И аз не ща да те тревожа с думи!

	__СЪМЪРСЕТ__
	И аз не ща! Приемам свойта участ!

N	Излиза, воден от Войници, заедно с Оксфорд.

	__КРАЛИЦА МАРГАРИТА__
	В тоз смутен мир ний тъжно се делим,
	но чака ни щастлив Йерусалим*33!
	[*33 _„… щастлив Йерусалим“_ — в смисъл „рай“.]

	__КРАЛ ЕДУАРД__
	А бе ли разгласено, че ще има
	награда за тоз, който хване принца,
	и кралска прошка за самия него?

	__РИЧАРД__
	Да, сър. И ей го иде, млад и дързък!

	__КРАЛ ЕДУАРД__
	Да дойде! Нека чуем тоз левент!
N	Влиза, воден от Войници, Принц Едуард.
	Тъй младо трънче, вече да боде?
	С какво ти, Едуард, ще ми платиш
	това, че се опълчи срещу мене,
	и мойте поданици разбунтувал,
	донесе ми безброй горчивини?

	__ПРИНЦ ЕДУАРД__
	С език на поданик ще ми говориш,
	надменни Йорк! Чрез моите уста
	баща ми казва ти: предай властта си
	и коленичил стой, додето аз
	ти върна същия въпрос, на който
	ти искаш аз на теб да отговарям!

	__КРАЛИЦА МАРГАРИТА__
	Да имаше баща ти тази твърдост!

	__РИЧАРД__
	Тогава щяхте да сте с фуста вие,
	а не във гащите на Ланкастър*34!
	[*34 _„… в гащите на Ланкастър“_ — тоест заела мястото му.]

	__ПРИНЦ ЕДУАРД__
	Езоп да пази свойте вехти басни
	за зимни нощи — тука не подхождат
	със кучите си гатанки*35!
	[*35 _„… Езоп да пази… кучите си гатанки“_ — кучи, защото тези басни били цинични (от гр. kynos — куче) и защото Ричард е за Шекспир гърбав, както и Езоп според преданието.]

	__РИЧАРД__
				Ах, пале,
	за тези думи с бич ще те нашибам!

	__КРАЛИЦА МАРГАРИТА__
	Нали за бич на хората роден си!

	__РИЧАРД__
	Махнете тая хлевоуста баба!

	__ПРИНЦ ЕДУАРД__
	Махнете по-добре тоз гърбав кресльо!

	__КРАЛ ЕДУАРД__
	Мълчи, хлапе, ще ти смиря езика!

	__КЛАРЪНС__
	Хлапако невъзпитан, ставаш дързък!

	__ПРИНЦ ЕДУАРД__
	Аз знам дълга си, вие всички — не!
	Гърбати Дик, клетвопрестъпни Джордж,
	развратни Едуард, добре ме чуйте:
	аз по-висок от вас съм, долни, подли
	изменници!… А ти си узурпирал
	правата на баща ми, а и мойте!

	__КРАЛ ЕДУАРД__
	Дръж туй, подобие на тая врачка!

N	Намушква го.

	__РИЧАРД__
	А, още риташ? От това ще кротнеш!

N	Намушква го.

	__КЛАРЪНС__
	А туй, задето съм клетвопрестъпник!

N	Намушква го.

	__КРАЛИЦА МАРГАРИТА__
	И мен убийте!

	__РИЧАРД__
			Само да желаеш!

N	Замахва да я намушка.

	__КРАЛ ЕДУАРД__
	Не, Ричард, стига! Вече прекалихме!

	__РИЧАРД__
	Защо да пълни въздуха със думи?

	__КРАЛ ЕДУАРД__
	Припадна! Изцерете я със нещо!

	__РИЧАРД__
	Ще те помоля, Кларънс, извини ме
	пред брат ни, краля: трябва незабавно
	към Лондон да летя по важно дело.
	Когато дойдете, ще има новост!

	__КЛАРЪНС__
	Какво? Какво говориш?

	__РИЧАРД__
				Тауър! Тауър!

N	Излиза.

	__КРАЛИЦА МАРГАРИТА__
	О, Нед! О, сладки Нед! Проговори!
	Не можеш ли?… Изменници! Кръвници!
	Убийците на Цезаря не щяха
	да бъдат обвинени, порицани
	като престъпници, ако тогава
	злодейството им би могло да бъде
	сравнено с вашето! Той бил е мъж,
	а моят син — дете (сравнен със него).
	Мъжете не изливат своя бяс
	върху деца! Коя е тази дума,
	по-лоша от „убийци“, да я хвърля
	в лицата ви? Но не, ако говоря,
	сърцето ми, усещам, ще се пръсне!
	Затуй — за да го пръсна — ще говоря!
	Колачи! Кръвопийци! Людоеди!
	Какъв цветец откъснахте без време!
	Палачи, вие нямате деца,
	защото инак мисълта за тях
	ви би внушила милост; но ако
	родят ви се, дано ви ги заколят,
	тъй както вий заклахте моя принц!

	__КРАЛ ЕДУАРД__
	Махнете я! Издърпайте я вън!

	__КРАЛИЦА МАРГАРИТА__
	Не, никога! Просни ме тук, до него!
	Прощавам ти смъртта си — направи го!
	Отказваш ли? Тогава, Кларънс — ти!

	__КЛАРЪНС__
	Кълна се, че от мен не ще получиш
	такова удоволствие!

	__КРАЛИЦА МАРГАРИТА__
				Смили се!
	Стори го, драги Кларънс, мили Кларънс!

	__КЛАРЪНС__
	Не чу ли, че отказах ти под клетва?

	__КРАЛИЦА МАРГАРИТА__
	Ти толкоз клетви си престъпил, Кларънс!
	А беше грях тогаз, сега е милост!
	Не искаш ли? Къде е оня дявол,
	чудовището Ричард? Ричард, где си?
	За теб убийството е благо дело,
	ти просещия смърт не си отблъсвал!

	__КРАЛ ЕДУАРД__
	Махнете я! Издърпайте я, казах!

	__КРАЛИЦА МАРГАРИТА__
	Дано ви стигне неговата участ!

N	Излиза, извлечена от Войници.

	__КРАЛ ЕДУАРД__
	Къде отиде Ричард?

	__КЛАРЪНС__
			В Лондон, братко.
	Тъй бързаше, че струва ми се, там
	го чака кървава вечеря в Тауър.

	__КРАЛ ЕДУАРД__
	Той пипа бързо, щом намисли нещо.
	Да тръгваме! Войската разпуснете,
	като платите и благодарите
	на простите бойци. И тъй, към Лондон,
	където нашата кралица вече
	навярно подарила ни е син!

N	Излизат.


>>	Шеста сцена

N	Лондон. В Тауър.
N	Влизат — от една страна — Крал Хенри, а от друга — Ричард и Комендантът на Тауър.

	__РИЧАРД__
	Здравейте, сър! Пак с библия в ръка?

	__КРАЛ ХЕНРИ__
	Да, пак, добри ми сър… Защо „добри“?
	„Сър“ стигаше. Ласкателството грях е.
	Да кажеш „добър Глостър“, е като
	да кажеш „добър дявол“ — чист абсурд
	и в двата случая… Не, „сър“, и толкоз!

	__РИЧАРД__
	Сами ни оставете, коменданте!

N	Комендантът излиза.

	__КРАЛ ХЕНРИ__
	Тъй лошият овчар от вълка бяга,
	тъй точно беззащитната овчица
	отдава първо руно, после гърло
	на ножа на месаря… Какви сцени
	със кръв и смърт подготвил ни е Росций*36?
	[*36 _Росций_ — прочут римски актьор.]

	__РИЧАРД__
	Така е, гузният негонен бяга,
	зад всеки храст крадецът вижда стражи.

	__КРАЛ ХЕНРИ__
	Певецът горски, съумял по чудо
	да се спаси от храста насмолен,
	щом види клонка, пърха във уплаха
	и аз сега със ужас гледам храста,
	във който бедното ми пиле беше
	подмамено, пленено и убито!

	__РИЧАРД__
	Голям глупец и празноглавец бил е
	критянинът, обучил своя син
	да хвърка като птица. То се знае,
	хвъркатичкото цопнало в морето!

	__КРАЛ ХЕНРИ__
	Да, аз Дедал*37 съм; моят син — Икар;
	[*37 _Дедал_ — легендарен гръцки строител. Той построил на остров Крит, управляван от цар Минос, прочутия лабиринт. Минос го затворил в лабиринта, но той направил за себе си и сина си Икар криле и полетял на свобода. Юношата Икар обаче пожелал да лети прекалено високо, слънцето разтопило восъка, с който били скрепени перата на крилете му, и той паднал в морето. Тук образът напомня, че Толбът е тласнал сина си към военното поприще, което му е струвало живота.]
	баща ти — Минос; Едуард — туй слънце,
	стопило восъка на мойто чедо;
	а ти — морето, в чийто зъл въртоп
	загина той! Убий ме с меч, не с думи!
	Гръдта ми по-охотно ще приеме
	стоманата, отколкото ухото —
	ужасния ти разказ. Обясни ми:
	защо си тук? Живота ли ми искаш?

	__РИЧАРД__
	Какво? Нима ме мислиш за палач!

	__КРАЛ ХЕНРИ__
	Не, знам, че си убиец и кръвник.
	Палачът не убива невиновни.

	__РИЧАРД__
	Сина ти аз убих за дързостта му.

	__КРАЛ ХЕНРИ__
	Ако при първата ти дързост тебе
	убил бе някой, син ми би бил жив!
	И аз предсказвам, че безброй човеци,
	които днес не дават капка вяра
	на моя страх, ще плачат безутешно
	(родители — по мъртви синове,
	вдовици — по погубени съпрузи,
	сираци — по загинали бащи)
	и в сълзи и въздишки ще проклинат
	часа, във който ти си се родил!
	Във тоя час е кобно викал бухал,
	мяукала е нощна кукумявка,
	ужасна буря — къртила дървета,
	чер гарван — гракал, кучета са вили,
	крещяли свраки във нестроен хор.
	Сред тез поличби майка ти е дала
	с големи мъки, но за малко радост
	живот на тебе, уроде безформен,
	по нищо неприличащ на плода,
	очакван от тъй хубаво дърво!
	Родил си се със зъби — знак, че идеш
	на тоя свят, за да разкъсваш хора,
	и писано ти е — ако е вярно,
	което казват…

	__РИЧАРД__
			Стига съм те слушал!
	Не свършил, прорицателю, умри!
N	Промушва го.
	Защото ми е писано и туй!

	__КРАЛ ХЕНРИ__
	И много още кръвнини след него!
	О, Господи, прости ми и прости му!

N	Умира.

	__РИЧАРД__
	Какво? Кръвта на Ланкастър се стича
	към плочите надолу! Аз пък мислех,
	че както е честолюбива, трябва
	нагоре да се вдига. Бедни Хенри,
	виж, мечът ми по тебе лее сълзи.
	Дано такива — пурпурни — се леят
	от всеки, който мисли зло на Йорк!
	Ако искра живот мъжди във тебе,
	върви, върви във ада. И кажи им,
	че те изпраща Ричард, който няма
	ни жал, ни страх, ни обич!
N	Промушва го отново.
				Тези думи,
	които той изрече, бяха верни:
	от майка си съм чувал много често,
	че бил съм се родил напред с краката.
	Защо пък не? Не съм ли имал право
	да бързам да изтребя тез, които
	отнели са ни правото? Жената,
	която ме поела, така казват,
	извикала: „О, Господи Исусе,
	той има зъби!“ И така било,
	и туй говорело, че аз съм щял
	да хапя, да ръмжа и да разкъсвам!
	Тогава, щом небето е създало
	тъй криво тялото ми, нека адът
	изкълчи съответно и ума ми!
	Аз нямам братя! Инак съм издялан,
	не като тях. И обичта, която
	наричат беловласите „небесна“,
	да никне и цъфти у всички други,
	които си приличат, не у мен!
	Аз сам съм. Сам за себе си. Така че
	пази се, Кларънс, ти деня ми сенчиш,
	но аз съм ти приготвил мрачна нощ:
	такива предсказания ще пусна
	в слуха на Едуард, че той ще почне
	да тръпне за живота си и аз,
	за да прогоня неговия страх,
	ще стана твойта смърт. Сега крал Хенри
	и малкия му принц ги няма вече —
	твой ред е, Кларънс, после ред на друг,
	додето стана пръв над всички тук!…
	Ще хвърля тялото във друга стая
	и там ще тържествувам и играя!

N	Излиза.


>>	Седма сцена

N	Лондон. В кралския дворец.
N	Тръбен звук. Влизат Крал Едуард, Кралица Елизабет, Кларънс, Ричард, Хейстингз, Дойка, носеща малкия принц, и Свита.

	__КРАЛ ЕДУАРД__
	Отново сме на кралския си трон,
	за втори път добит със вража кръв.
	Какви смелчаци във разцвет на сили
	пожънахме като узряла нива!
	Три Съмърсета, трижди прословути
	на тоя свят с безспорната си храброст;
	два Клифорда — бащата и сина;
	и два Нортъмбърланда, от които
	по-смели рицари до днес не са
	смахмузвали коне при боен зов;
	най-сетне двете стръвни мечки, Уорик
	и Монтагю, които омотали
	във своята верига краля лъв,
	гората караха да тръпне цяла
	от страшния им рев. По този начин
	прогонихме страха от своя трон
	и сигурност подложихме под него.
	Ела с наследника ни, мила Бес*38!
	[*38 _„Бес“_ — умалително от Елизабет.]
	Дай, дай да го целуна. Малки Ед,
	ти в мир короната за да получиш,
	във брони твойте чичовци и аз
	сме бодърствали дълги зимни нощи
	и крачили във знойни летни дни —
	когато в гроба си положа мощи,
	плода на ратния ни труд жъни!

	__РИЧАРД__ _(настрани)_
	Ти положи ги, а пък аз ще зная
	да му съсипя жътвата, защото
	не ме зачитат тук за пет пари!
	Тоз гръб природата ми го е дала,
	да мъкна с него тежести, и аз
	ще го използвам, даже ако трябва
	от тежестта да ми изхруска кръста!
	Мой ум, мисли — таз гърбица ще носи!

	__КРАЛ ЕДУАРД__
	Кралицата ни възлюбете, братя,
	и целунете принца Едуард,
	ваш царствен племенник, във знак на обич!

	__КЛАРЪНС__
	Дълга си към престола запечатвам
	на устните на този мил отрок!

	__КРАЛ ЕДУАРД__
	Благодаря ти, драги братко, Кларънс!

	__РИЧАРД__
	Целувайки плода, аз давам израз
	на обич към родилия го ствол!
N	Настрани.
	Учителя си тъй целуна Юда,
	когато тайно мислеше му злото!

	__КРАЛ ЕДУАРД__
	Душата ми постигна своя блян:
	на трона съм сред мир и братска обич.

	__КЛАРЪНС__
	Какво да правим с Маргарита, сър?
	Рение, баща й, дал е на Луи
	в залог Сицилия и Божи гроб
	и вече пратил е за нея откуп.

	__КРАЛ ЕДУАРД__
	Да си върви! На кораба веднага!
	Сега какво остава ни освен
	с безгрижна радост да се посветим
	на шествия и весели забави,
	които всеки двор охотно прави?
	Тръба, тръби! Беди, на добър час!
	Безбурни дни разтварят се пред нас!

N	Излизат.
