P>
	Той се унасяше и усещаше тишината,
	която го притискаше като стена;
	озарен от плаващи лъчи на кехлибарена светлина,
	стремителна и трептяща на съня във крилата.
	Тишина и сигурност — и неговият жизнен бряг,
	целунат от тъмните вълни на смъртта.

	До устата му някой държеше вода.
	Той глътна послушно, изстена и потъна
	в пурпурна тъмнина, и забрави
	приспиващите удари на сърцето и раната.
	И тиха зелена вода шумеше във някакъв вир,
	по нейната светла алея той тръгна със своята лодка,
	огласена от птици, с цветя отразени обшита
	и с чудните багри на цветното лято.
	Той потопи веслата, въздъхна и заспа.

	С едно подухване на вятъра при него влезе нощта
	и разлюляното перде събра в блещукаща извивка.
	Но той беше сляп и не можеше да види звездите,
	които горяха сред скитащи облаци;
	странни петна от морави, алени и зелени цветове
	трепкаха и потъваха в гаснещите му очи.

	Той чуваше дъжда, който шумолеше в тишината,
	събрал в едно благоухание и успокояваща музика;
	топъл дъжд над клюмнали рози с ритмично почукване
	мокреше дърветата. Не суровият дъжд, който помита
	с гръмотевици всичко, а ръмящият дъжд,
	който бавно и нежно отнася живота далече.

	Той се раздвижи и се понадигна; но лютата болка
	скочи като притаено животно, за да разкъса
	с изострени нокти и зъби оживелите мечти.
	Но нещо го още крепеше; и той лежеше
	поуспокоен след треската огнена.
	Смъртта се отдръпна и се втренчи във него.

	Тогава светлината над леглото му се наведе.
	Дайте му ваште очи, топлата кръв и жаждата за живот.
	Говорете му. Събудете го. Все още може да го спасите.
	Той е млад и мрази войната — защо трябва да умре,
	когато алчни акули от неговата смърт ще спечелят?
	Но смъртта отговори: „Аз го вече белязах!“ Така той умря.
	Тишина изпълни лятната нощ.
	Тишина и спокойствие. Спусна се воалът на съня.
	А нейде далече, далече гърмяха оръдия глухо.
P$
