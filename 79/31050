P>
	По прясно падналия сняг един войник премина покрай мен,
	лице неземно сиво, стъпки приглушени.
	Сърцето ми в гърдите трепна:
	във дух от преди четвърт век аз втренчих поглед удивен.

	Извиках: „Стой!“ И долових познат привичен тон във своя глас.
	Войникът ми се подчини, като ония, младите мъже
	от миналите дни, в чиято армия
	един от маршируващите бях и аз,

	запътен в неизвестността. Войникът спря на мен гледец.
	„Един от тези съм, които преди двадесет и пет години
	поеха преди вас; от тия, дето се не върнаха, един съм;
	от върналите се един съм, но мъртвец.

	Ний бяхме там, където днес отивате в дъжда, в калта,
	и тъй се бихме, както ще се биете и вие
	със тъмнината, отчаянието, смъртта.
	И ние дадохме това, което ще дадете вие: умението си и кръвта.

	Не беше обновен светът. Напразна жертвата ни бе.
	В полята зрееше надежда, по улиците — гняв.
	А миналото се завърна. И ние върнахме се пак
	при вечната вражда в поля и цехове, под старото, безрадостно небе.

	Враждуваха богати с бедни. Победата ни беше без цена.
	Властта бе пак на тези, които със властта злоупотребяват,
	а младостта остана да мете
	огнищата на прегорялата война.

	Едно разбрахме: славата не е за тези мъртъвци
	с протритите и скъсаните дрехи.
	Но има и герои, увенчани
	със пищни, лаврови венци.

	Но тяхната победа празна е. Измамени са техните мечти.
	А ти, мой брат и дух, ако ти можеш да отидеш
	със ясното съзнание, че няма там награда, че жертвата ти безполезна е —
	честта си ще опазиш ти.

	Щом без илюзии се сражава — човек с достойнство влиза в бой,
	разбрал, че не войната преобразила би света!“
	Усмихнах му се, а в отговор войникът козирува.
	На фона на плета зелен, покрит с дантелен сняг, стоеше той.
P$
