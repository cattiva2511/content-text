	[* Оригиналното заглавие на пиесата е _„The Second Part of Henry IV“_ — „Втората част на Хенри Четвърти“. Повечето от действащите в нея лица са исторически. Една година след разгрома на бунтовните феодали при Шрузбъри последвало второ въстание, предвождано от граф Нортъмбърланд (комуто кралят простил, тъй като в последната минута той се отклонил от прякото участие в сражението), от лорд Бардолф, лорд Моубри и Йоркския архиепископ. Последните двама били разбити при град Йорк от по-големия син на краля, Джон Ланкастър и впоследствие екзекутирани; първите двама избягали в Шотландия, а после в Уелс и били заловени и обезглавени след едно трето неуспешно въстание в Йорк, което срещнало съпротивата на местния шериф и било разгромено в сражението при Брамхън-Мур (1408 г.). Глендауър единствен от метежниците продължил да се укрива в Уелските планини и да оказва до смъртта си съпротива на краля.
	Имената на много от действащите лица — както е случаят с мистрис Quickly в първата част — са изменени, за да се предаде смисловото им съдържание. Така в оригинала съдията Плиткоу се нарича Shallow (плитък), а съдията Мълч — Silence (мълчание). Същото важи и за селските новобранци, чиито имена са съответно: Moldy (мухлясал), Shadow (сянка), Wart (брадавица), Feeble (хилав), Bullcalf (биче). Имената на стражарите Нокът и Клуп също звучат иначе на английски: Fang (зъб на звяр) и Snare (примка). Презимето на Дол е Tearsheet (Деричаршаф).]

>
#	Действащи лица

	__МЪЛВАТА__ — Пролог
	__КРАЛ ХЕНРИ IV__
	__ПРИНЦ ХЕНРИ УЕЛСКИ__ (по-късно КРАЛ ХЕНРИ V)
	__ПРИНЦ ДЖОН ЛАНКАСТЪР__, __ПРИНЦ ХЪМФРИ ГЛОСТЪР__, __ТОМАС, ДУК КЛАРЕНС__ — синове на краля
	__ГРАФ НОРТЪМБЪРЛАНД__
	__РИЧАРД СКРУП, АРХИЕПИСКОП ЙОРКСКИ__, __ЛОРД МОУБРИ__, __ЛОРД ХЕЙСТИНГЗ__, __ЛОРД БАРДОЛФ__, __ТРАВЕРЗ__, __МОРТОН__, __СЪР ДЖОН КОЛВИЛ__ — противници на краля
	__ГРАФ УОРИК__, __ГРАФ УЕСТМОРЛАНД__, __ГРАФ СЪРИ__, __СЪР ДЖОН БЛЪНТ__, __ГАУЪР__, __ХАРКОРТ__, __ВЪРХОВНИЯТ СЪДИЯ__ — привърженици на краля
	__ПОМОЩНИК__ на ВЪРХОВНИЯ СЪДИЯ
	__СЪР ДЖОН ФАЛСТАФ__, __ПОЙНС__, __БАРДОЛФ__, __ПИСТОЛ__, __ПЕТО__ — смешници
	__ПАЖ__ на Фалстаф
	__ПЛИТКОУ__, __МЪЛЧ__ — мирови съдии
	__ДЕЙВИ__ — слуга на Плиткоу
	__РАЛФ МУХЪЛ__, __САЙМЪН СЕНКОУ__, __ТОМАС БЕНК__, __ФРАНСИС ХИЛЪФ__, __ПИТЪР БИЧИ__ — селски новобранци
	__НОКЪТ__, __КЛУП__ — стражари
	__ЛЕЙДИ НОРТЪМБЪРЛАНД__
	__ЛЕЙДИ ПЪРСИ__
	__МИСТРИС СКОКЛИ__ — стопанка на кръчма в Истчийп
	__ДОЛ ЧАРШАФДЕРИ__
	__ТАНЦЬОР__ — Епилог
	Лордове, Свита, Офицери, Войници, Вратар, Стражари, Пратеници, Слуги, Пазачи, Коняри и други

	_Място на действието:_ Англия


>	Пролог

N	Пред замъка на Нортъмбърланд.
N	Влиза Мълвата в дреха с изрисувани по нея езици.

	__МЪЛВАТА__
	Наостряйте уши, защото кой
	от всички тук залостил би слуха си
	за говора на шумната Мълва?
	От изток чак до запад ветровете
	аз сменям като пощенски коне,
	за да разнасям хорските дела
	по земното кълбо. На сто езика
	езиците ми тъпчат непрестанно
	с лъжливи вести вашите уши.
	Не аз ли мир предсказвам ви, когато
	враждата под залъгваща усмивка
	разяжда тоя свят, и кой, не аз ли,
	Мълвата пак, да стягате ви карам
	войски и укрепления, защото
	годината — от друго зло подута —
	била забременяла според мен
	от бога на войната. Аз, Мълвата,
	съм свирка за догадки, страхове
	и подозрения, при туй така
	несложна по устройство, че на мене
	невежата тълпа — това менливо
	чудовище с безчислени глави! —
	способна е да свири. Но защо ли
	разкривам същината си пред своите
	служители! Какво ме носи тук?
	Аз тичам пред победата, която
	крал Хенри удържа над Хари Пърси
	при Шрузбъри, където угаси
	пожара на метежа със потоци
	метежническа кръв. Но кой ме кара
	за първи път правдиво да говоря?
	Не, аз ще разглася, че Хари Мънмът*1
	[*1 _Хари Мънмът_ — т.е. принц Хенри.]
	е бил сразен от Огнената шпора*2
	[*2 _Огнената шпора_ — става дума за Хенри Пърси, Хотспър, сина на граф Нортъмбърланд; действащо лице в „Хенри IV — I ч.“.]
	и че самият крал е преклонил
	досам смъртта помазана глава
	пред яростта на Дъглас. Тези вести
	аз пръснах по села и градове
	от лагера край Шрузбъри до тази
	изгризана от червеите дупка,
	в която старият баща на Хотспър,
	Нортъмбърланд, без болест боледува.
	Един след друг пристигат вестоносци,
	но вестите си имат те от мен,
	а, знайно е, утехата лъжлива
	по-зле от злата истина убива.

N	Излиза.


>	Първо действие
>>	Първа сцена

N	Пак там.
N	Влиза Лорд Бардолф*3.
	[*3 _Лорд Бардолф_ — един от бунтовниците. Да не се смесва с едноименния компаньон на Фалстаф.]

	__ЛОРД БАРДОЛФ__
	Хей, кой е тук вратар? Къде е графът?

	__ВРАТАРЯТ__ _(отвътре)_
	Кой вика? За кого да съобщя?

	__ЛОРД БАРДОЛФ__
	Кажи на графа, че го чака тук
	лорд Бардолф!

	__ВРАТАРЯТ__ _(отвътре)_
			Господарят е във парка.
	Похлопайте на входа му, милорд,
	и той ще ви отвори.

N	Влиза Нортъмбърланд.

	__ЛОРД БАРДОЛФ__
	Ей го, иде!

	__НОРТЪМБЪРЛАНД__
	Разказвайте, лорд Бардолф! Всеки миг
	сега изисква нови хитрини.
	Крамолни дни! Раздорът като кон,
	преял със зоб, юздите си е скъсал
	и тъпче де що срещне!

	__ЛОРД БАРДОЛФ__
			Славни графе,
	аз нося достоверни новини
	от Шрузбъри.

	__НОРТЪМБЪРЛАНД__
			Дай Бог, да са добри!

	__ЛОРД БАРДОЛФ__
	По-радостни не можем да желаем!
	Самият крал — ранен почти до смърт;
	принц Хари Мънмът — умъртвен на място
	от меча на безстрашния ви син,
	а Блънтовци — и двамата — убити
	един след друг от яростния Дъглас;
	Джон Ланкастър, граф Уестморланд и Стафорд
	спасили са се с бягство, а пък оня
	гоен шопар на принца, сър Джон Фалстаф,
	е в плен на син ви Хари. Друга битка,
	започната, протекла, увенчана
	по начин тъй блестящ, светът не помни
	от Цезарово време!

	__НОРТЪМБЪРЛАНД__
			Там ли бяхте?
	Видели ли сте бойното поле?

	__ЛОРД БАРДОЛФ__
	Говорих с едного, дошъл от него.
	Известен рицар, който ми предаде
	тез вести като сигурни.

N	Влиза Траверз.

	__НОРТЪМБЪРЛАНД__
			Ха, Траверз!…
	Това е мой слуга, когото в сряда
	изпратих да узнае нещо ново.

	__ЛОРД БАРДОЛФ__
	По пътя си насам го изпреварих —
	той знае само чутото от мен.

	__НОРТЪМБЪРЛАНД__
	Е, Траверз, какви радости ни носиш?

	__ТРАВЕРЗ__
	Преди да стигна Шрузбъри, милорд,
	сър Джон Ъмфревил върна ме назад
	с отлична вест и сам ме изпревари,
	понеже беше с кон, по-бърз от моя,
	а после, в пот и пяна, ме застигна
	друг рицар, който, капнал от умора,
	спря коня си до мен, за да узнае
	посоката към Честър, и когато
	запитах го за Шрузбъри, той каза,
	че бунтът нямал щастие във боя
	и че на Хотспър шпората била
	изстинала; изрекъл туй, без жалост
	смахмузи изтощеното животно
	и се изгуби, сякаш че ядеше
	пространството, преди да го запитам
	за повече.

	__НОРТЪМБЪРЛАНД__
		Какво? Кажи го пак!
	Че „шпората на моя син била
	изстинала“? Че бунтът се провалял?

	__ЛОРД БАРДОЛФ__
	Милорд, повярвайте, ако денят
	не е венчал сина ви със победа,
	ще дам наследствените си земи
	за вехта панделка! Не се плашете!

	__НОРТЪМБЪРЛАНД__
	Защо тогава рицарят ще каже
	на Траверз, че метежът е разбит?

	__ЛОРД БАРДОЛФ__
	Защото бил е някакъв негодник
	на краден кон, главата си залагам,
	и казал е на слука туй, което
	му е дошло наум. Но вижте, иде
	носител на по-пресни новини!

N	Влиза Мортон.

	__НОРТЪМБЪРЛАНД__
	О, челото на тоз човек вещае,
	като заглавен лист на скръбна книга,
	трагични новини! Така изглежда
	брегът, когато морската стихия
	постави му печата на гнева си…
	От Шрузбъри ли идеш? Казвай, Мортон!

	__МОРТОН__
	Оттам, милорд, ала не ида — бягам,
	защото там ненавистната смърт
	показа ни, за да ни сплаши, свойта
	най-страшна маска!

	__НОРТЪМБЪРЛАНД__
			А синът ми? Брат ми?
	Трепериш и безкръвният ти образ,
	езика изпреварил, ми предава
	посланието ти. Един такъв
	унил, с угаснал взор, треперещ мъж
	в средата на нощта е дръпнал нявга
	завесата в покоя на Приама,
	за да му каже: „Половина Троя
	е в пламъци!“, ала Приам прочел е
	в лицето му смъртта на своя град,
	и аз чета смъртта на своя Пърси,
	преди да съм те чул. Ще кажеш, зная:
	„Синът ви се сражава еди-как си.
	Граф Уустър — също. Дъглас — не по-зле“,
	и тъй ще трупаш върху тях похвали,
	които със една въздишка само
	накрая ще издухаш със вестта:
	„Загинаха синът ви, брат ви, всички.“

	__МОРТОН__
	Граф Дъглас жив е. Брат ви Уустър — също.
	Но син ви Хари…

	__НОРТЪМБЪРЛАНД__
			… е загинал, знаех!
	Предчувствието има бърз език!
	Тоз, който се страхува да узнае,
	че нещо се е случило, прочита
	във погледа на чуждите очи,
	че то е истина. Но, смелост, Мортон!
	Кажи на господаря си, че лъже
	във своето пророчество, и той,
	ощастливен от твоята обида,
	богат ще те направи зарад нея!

	__МОРТОН__
	Не бих посмял да споря с вас, милорд.
	Умът ви здрав е и страхът ви — смислен.

	__НОРТЪМБЪРЛАНД__
	Все пак недей ми казва, че е мъртъв!
	Ах, виждам, че очите ти твърдят го!
	Глава навеждаш, сякаш те е страх
	или пък считаш грях да го признаеш!
	Ако е бил убит, кажи го ясно
	и няма от езика си да патиш,
	не се страхувай! Грях извършва, който
	ни мами, че умрелият е жив,
	не — който казва ни, че той е мъртъв.
	И въпреки това неблагодарна
	е службата на оня, който носи
	пръв злата вест — гласът му след това
	навеки ни звучи като камбана,
	която била е за смърт на близък.

	__ЛОРД БАРДОЛФ__
	Милорд, не вярвам син ви да е мъртъв!

	__МОРТОН__
	Не ми е леко да ви уверявам
	във нещо, за което бих желал
	да е неистина, но тез очи
	видяха Пърси, Огнената шпора,
	във пот и кръв, задъхан, да отвръща
	със вяли удари на Хари Мънмът,
	чиято гневна мощ накрай надви го
	и просна на земята, тъй че той
	не скочи жив от нея. И тогава
	смъртта на този, който беше влял
	безстрашие в най-долния войник
	от строя ни, разчула се, събуди
	страха у най-безстрашните ни войни,
	защото нашите редици бяха
	калени във духа му и когато
	закалката изчезна, всички други
	пак станаха това, което бяха —
	по-тежки и бездушни от олово.
	И както всичко тежко, щом го тласнем,
	лети със по-голяма бързина,
	тъй точно, от смъртта му натежали,
	бойците ни придадоха в страха си
	на своето тегло такава лекост,
	че никоя стрела не е хвърчала
	тъй бързо към целта си, както те
	със цел да оцелеят изхвърчаха
	от бойното поле. Тъй, твърде бързо
	попадна в плен граф Уустър, а и Дъглас,
	горещият шотландец, чийто меч
	съсякъл бе три призрака на краля*4,
	[*4 _„… три призрака на краля…“_ — рицари, облечени в доспехите на краля. За тази хитрост се говори в „Хенри IV — I ч.“.]
	загуби дух и споделил позора
	на пъзльовците, търтили да бягат,
	препъна се и също бе пленен.
	Във крайна сметка: кралят победи
	и срещу вас, милорд, отправи бързо
	войска, предвождана от принца Джон
	и графа Уестморланд. Това е всичко.

	__НОРТЪМБЪРЛАНД__
	За скръб ще имам много време после.
	Отровите понякога лекуват.
	Тез вести, от които, здрав да бях,
	бих легнал болен, сварили ме болен,
	ме вдигат от постелята. И както
	нещастникът, чиито болни стави
	огъват се като разбити скоби,
	търпение загубил, изведнъж
	изтръгва се от здравите гледачи
	подобно лумнал огън, тъй и аз,
	сред мъките от мъка побеснял,
	добивам тройна мощ. Далеч от мене
	ти, патерицо блага! Таз ръка
	ще облека в блестяща ръкавица
	от люспеста стомана!… Да те няма,
	калпак на кекав старец, ненадеждна
	защита за глава, която жаждат
	да раздробят врази от кралска кръв!…
	В железен шлем венчайте ме и нека
	вражда и време пратят още утре
	най-страшната от своите заплахи
	към бесния от гняв Нортъмбърланд!
	Земята и небето да се слеят!
	Природата да не прегражда с длан
	свирепите води! Редът да рухне!
	И стига сцената на тоя свят
	протакала е хода на раздора
	от действие на действие — от днеска
	във всяка гръд да зацари духът
	на Каина, та в обща кръвнина
	жестоката трагедия да свърши
	и само мракът чер да е гробар
	за мъртвите!…

	__ЛОРД БАРДОЛФ__
	Тоз гневен пристъп ви вреди, милорд.

	__МОРТОН__
	Пазете, графе, разума си трезв!
	Ний, вашите съратници, крепим
	живота си на ценното ви здраве,
	което, ако вий дадете воля
	на своя гняв, ще рухне непременно.
	Възможности и рискове, милорд,
	безспорно сте предвиждали, когато
	решили сте да кажете: „Война!“,
	и знаели сте, че синът ви може
	да падне от сляп удар, като всеки;
	че ще пълзи по тесен ръб, по който
	по-лесно ще му бъде да се хлъзне,
	отколкото да мине; че плътта му
	все пак е уязвима, а духът му —
	такъв, че ще го тласка там, където
	би срещнал най-голямата опасност;
	и все пак вий му казахте: „Върви!“,
	без тези страхове да притъпят
	решението ви. Какво сега
	е станало извън онуй, което
	сте знаели, че може би ще стане?

	__ЛОРД БАРДОЛФ__
	На всички нас, единни в неуспеха,
	бе ясно, че се впускаме в моря,
	изпълнени с опасности, където
	възможността да се спасим е десет
	срещу едно, но тръгнахме, защото
	очакваната при успех печалба
	надви у нас страха от неуспеха.
	Затуй, загубили, да сложим всичко —
	имот, живот — на следващата карта!

	__МОРТОН__
	И крайно време е. Почтени графе,
	до мен достигна достоверна вест
	за туй, че Йоркският архиепископ
	е сбрал добре въоръжена сила
	за бой със краля. Той чрез своя сан
	обвързва с двойна връзка свойте хора.
	Покойният ви син държеше здраво
	телата на бойците си, но в боя
	те бяха сенки, призраци, защото
	самата дума „бунт“ бе разделила
	у тях телесни действия от дух
	и те се биеха почти с погнуса,
	насила, както пием гаден цяр,
	дотам, че сякаш мечовете бяха
	оставени сами да се сражават,
	а колкото до техните души,
	таз дума „бунт“ ги беше замразила
	подобно риби в езеро. Сега
	архиепископът превръща бунта
	във дълг за всички вярващи. Понеже
	го смятат с чисти помисли и свят,
	те духом са му предани и телом,
	а той ги ръси със кръвта на Ричард
	от плочите на Пъмфретския замък*5,
	[*5 _„кръвта на Ричард… Пъмфретския замък…“_ — Убийството на крал Ричард II в този замък е представено в едноименната пиеса.]
	извежда свойто право от небето,
	говори им, че крачел по земя,
	потънала във кръв и задушена
	от Болинбрук; и мало, и голямо
	се стича на тълпи и тръгва с него.

	__НОРТЪМБЪРЛАНД__
	Бях чул за туй, но право да си кажа,
	скръбта сега изтри го от ума ми.
	Да влезем и подирим най-добрата
	възможност за отбрана и за мъст!
	Разпращайте писма! Търсете спешно
	приятели навред! О, как е жалко,
	че тъй ни трябват днес, а тъй са малко!

N	Излизат.


>>	Втора сцена

N	Лондон.
N	Влиза Фалстаф, следван от Паж, носещ меча и щита му.

	__ФАЛСТАФ__
	Е, великане: какво казва лекарят за моята пикоч?

	__ПАЖЪТ__
	Каза, сър, че тя, сама по себе си, е отлична, здрава пикоч, но че този, от когото е взета, има може би повече болести, отколкото науката му знаела.

	__ФАЛСТАФ__
	Няма човек на тоя свят, който да не счете, че е чест за него да се подиграе с мене. Мозъкът на този къс от тъпа глина, наричан „човек“, не е способен да измисли нищо смешно освен онова, което аз съм измислил или е измислено по мой адрес. Аз не само съм духовит, но правя да се ражда и духовитостта на другите. Ето ме, вървя отпреде ти като свиня, която е смачкала всичките си прасенца освен едно. Капка разум да нямам, ако принцът не те е избрал да ми служиш само за да подчертаваш обема ми. Кучо коренче от мандрагора*6, ти би стояло по-добре забодено като брошка на шапката ми, отколкото да вървиш по петите ми. Никога досега не съм бил обслужван от човече колкото фигурка от камея, но аз ще те обрамча не в злато или в сребро, а в най-долна дрешка и ще те върна като скъпоценен дар на твоя скъпоценен господар, принца, това хлапе без косъм по страните. Аз ще си пусна брада по дланите, преди тя да му поникне по бузите. И въпреки това той не се свени да твърди, че имал лик за монети. Бог може би ще завърши лицето му някога, но сега-засега не се вижда лишно косъмче по него. Да си го пази за златните монети, защото сега никой бръснар не би могъл да изкара и шест медни пенса от него. А пък се перчи, сякаш е бил мъж, преди баща му да се ожени. Може утре негова милост да се подписва „Ние“, но сега ние му се подписваме, че е на път да загуби нашата милост. Даде ли ти майстор Дребсън атлаза за плаща и гащите ми?
	[*6 _Мандрагора_ — корените на това екзотично растение имали формата на човешко тяло. За приписваната им способност да увеличават мъжката сила се намеква по-нататък в пиесата.]

	__ПАЖЪТ__
	Не, сър. Каза, да сте му намерили по-сигурен поръчител от Бардолф. Не иска да приеме нито неговия, нито вашия подпис. Не го убеждавала гаранцията ви.

	__ФАЛСТАФ__
	Дано гори в пъкъла като богатия от притчата*7! По да му пари на езика, отколкото на оня! Ах, кучия му Ахитофел*8! Ах, мазния му „Точно тъй, уважаеми“! Случил му се веднъж един благородник, а той му иска поръчителства! Тези кучи стригани глави*9 са тръгнали вече с високи обувки и ключове на пояса и речеш ли да сключиш с тях една честна сделка на кредит, те ти искат поръчителство! По-добре да ми натъпчат устата с мишеморка, отколкото да ми я запушат с тази дума „поръчителство“. Чаках го да ми прати двайсе и два ярда атлаз, като на честен рицар, а той ми праща „поръчителство“! Аз ще му поръчителствам, че рогът на изобилието му стърчи на челото и светостта на жена му свети в него като свещ във фенер, а той въпреки това нищо не вижда. Къде е Бардолф?
	[*7 _„… богатия от притчата!“_ (библ.) — става дума за богаташа от притчата за бедния Лазар.]
	[*8 Ахитофел (библ.) — име на двуличния съветник на цар Давид, който подсторил сина му Авесалом да се разбунтува срещу баща си.]
	[*9 _„… стригани глави…“_ — т.е. търговци, тъй като те за разлика от благородниците подстригвали косите си.]

	__ПАЖЪТ__
	Отиде в Смитфилд*10 да купи кон за ваша милост.
	[*10 _Смитфилд_ — така се наричал пазарът на коне в Лондон.]

	__ФАЛСТАФ__
	Аз го наех в „Свети Павел“*11, той ми купува кон в Смитфилд — да можех и да си намеря съпруга в някой бардак, щях да съм цъфнал откъм слуга, кон и жена!
	[*11 _„Свети Павел“_ — главна катедрала на Лондон, в която се събирали слугите, търсещи работа.]

N	Влиза Върховният съдия, следван от Помощника си.

	__ПАЖЪТ__
	Сър, иде негова светлост, който нареди да затворят принца, защото му беше ударил плесница заради Бардолф.

	__ФАЛСТАФ__
	Стой пред мене — не ми се ще да го срещам!

	__ВЪРХОВНИЯТ СЪДИЯ__
	Кой се измъква там?

	__ПОМОЩНИКЪТ__
	Фалстаф, ваша милост.

	__ВЪРХОВНИЯТ СЪДИЯ__
	Оня, който беше заподозрян в грабеж?

	__ПОМОЩНИКЪТ__
	Да, милорд. Но той след това се отличи при Шрузбъри и сега чух, че отивал с някакво поръчение при принц Джон Ланкастър.

	__ВЪРХОВНИЯТ СЪДИЯ__
	Как, в Йорк? Върнете го!

	__ПОМОЩНИКЪТ__
	Сър Джон Фалстаф!

	__ФАЛСТАФ__
	Момче, кажи му, че съм глух!

	__ПАЖЪТ__
	Трябва да говорите по-силно — господарят ми е глух!

	__ВЪРХОВНИЯТ СЪДИЯ__
	Сигурно — когато трябва да чуе нещо добро… Дръпнете го за лакътя!

	__ПОМОЩНИКЪТ__
	Сър Джон!

	__ФАЛСТАФ__
	Как? Млад човек, здрав и прав, да проси? Не сме ли военно време? Няма ли служба за вас? Може би кралят не се нуждае от поданици? Или на бунтовниците не им трябват войници? Макар че е срам да си на друга страна, освен на страната на едного, още по е срамно да просиш, дори да е тази страна по-лоша от онова, което думата „бунт“ може да изкаже!

	__ПОМОЩНИКЪТ__
	Не съм какъвто ме мислите, сър.

	__ФАЛСТАФ__
	Защо, нима съм казал, че сте порядъчен човек? Като оставим настрана моята рицарска и воинска чест, щях да съм излъгал най-позорно, ако бях казал такова нещо.

	__ПОМОЩНИКЪТ__
	Тогава, сър, моля ви да оставите настрана своята рицарска и воинска чест и ми позволите да ви заявя, че лъжете най-позорно, ако казвате, че не съм порядъчен човек.

	__ФАЛСТАФ__
	Аз да ти позволя да ми заявяваш такова нещо? И да оставя настрана това, което е неделима част от моята личност? Да ме обесят, ако получиш каквото и да е позволение от мене! И да те обесят, ако сам си го вземеш! В грешна следа душиш, копой! Марш! Изчезвай!

	__ПОМОЩНИКЪТ__
	Сър, моят господар иска да говори с вас.

	__ВЪРХОВНИЯТ СЪДИЯ__
	Сър Джон Фалстаф, две думи.

	__ФАЛСТАФ__
	Това сте вие, милорд! Господ да ви дава здраве! Радвам се, че ви виждам на крак. Чух, че ваша светлост е заболяла. Надявам се, че сте напуснали стаята с лекарско знание. Ваша светлост, макар да е още в пределите на младите години, все пак показва някой и друг признак на възрастта, чувства се тя в това-онова и аз смирено моля ваша светлост да има грижа за драгоценното си здраве.

	__ВЪРХОВНИЯТ СЪДИЯ__
	Сър Джон, пратих да ви повикат, преди да тръгнете за Шрузбъри.

	__ФАЛСТАФ__
	С ваше разрешение, милорд, чух, че Негово Величество се е завърнал от Уелс леко неразположен.

	__ВЪРХОВНИЯТ СЪДИЯ__
	Не ви говоря за Негово Величество. Вие не се явихте, когато ви повиках.

	__ФАЛСТАФ__
	И нещо повече, чувам, че Негово Величество пак бил изпаднал в онази куча апоплексия.

	__ВЪРХОВНИЯТ СЪДИЯ__
	Да го пази Бог! А сега позволете ми да поговоря с вас.

	__ФАЛСТАФ__
	Апоплексията, доколкото разбирам, е един вид летаргия, ако ваша светлост разреши да се изразя така, нещо като дрямка на кръвта, някаква проклета сънливост.

	__ВЪРХОВНИЯТ СЪДИЯ__
	За какво сте седнали да ми говорите? Оставете апоплексията на мира!

	__ФАЛСТАФ__
	Тя се получава от много грижи, умствена работа и мозъчно разстройство. Чел съм у Гален*12 за причините на нейните последствия. Тя е един вид глухота.
	[*12 _Гален_ — прочут лекар грък, живял главно в Рим (ок. 129–199 г. сл.н.е.).]

	__ВЪРХОВНИЯТ СЪДИЯ__
	Вие навярно страдате от нея, защото не чувате какво ви говоря.

	__ФАЛСТАФ__
	Отлично казано, милорд, отлично казано! Но, с ваше разрешение, аз по-скоро страдам от неспособност да давам ухо, да обръщам внимание на това, което ми казват.

	__ВЪРХОВНИЯТ СЪДИЯ__
	Ако ви стегнем глезените, ще ви се разпуснат ушите, вярвам. И аз ще се радвам да стана ваш лекар.

	__ФАЛСТАФ__
	Аз наистина съм беден като Йов*13, милорд, но не и търпелив като него. Ваша светлост може да ми предпише едно горчиво лекарство в затвора, заради моята бедност, но дали аз ще имам търпение да следвам предписанията ви, по това, ако претеглим въпроса на аптекарски везни, съществува известна доза съмнение.
	[*13 _Йов_ (библ.) — образец на дълбоко вярващ човек от еврейската история. Бог позволил на Сатаната да го изпита; Йов загубил всичко, което имал, и заболял от страшна язва, но останал твърд във вярата си, макар жена му да го съветвала да се отрече от своя бог.]

	__ВЪРХОВНИЯТ СЪДИЯ__
	Пратих да ви извикат за разговор с мене във връзка с обвинение, предвиждащо смърт.

	__ФАЛСТАФ__
	А пък този законовед в ножницата ме посъветва да не се явявам.

	__ВЪРХОВНИЯТ СЪДИЯ__
	Слушайте, сър Джон! Вие живеете в пълно безчестие.

	__ФАЛСТАФ__
	При човек с обхвата на моя колан, ваша светлост, всичко е пълно.

	__ВЪРХОВНИЯТ СЪДИЯ__
	Кесията ви е лека, а живеете богато.

	__ФАЛСТАФ__
	Бих искал да е обратното: кесията ми да е богата, а животът — лек.

	__ВЪРХОВНИЯТ СЪДИЯ__
	Вие отклонихте младия принц от правия път.

	__ФАЛСТАФ__
	Тъкмо наопаки, той отклони мен. Аз не мога да виждам от шкембето си къде вървя и той ме водеше, както куче — слепец.

	__ВЪРХОВНИЯТ СЪДИЯ__
	Добре. Не искам да развреждам свежо зараснала рана. Вашите заслуги в деня при Шрузбъри позагладиха подвизите ви от нощта при Гадсхил*14. Благодарете на тежките времена, че всичко ви се размина леко.
	[*14 _„… в нощта при Гадсхил“_ — събитията през тази нощ са показани в „Ричард IV — I ч.“.]

	__ФАЛСТАФ__
	Милорд?…

	__ВЪРХОВНИЯТ СЪДИЯ__
	Миналото — минало, но внимавайте за в бъдеще! Не си търсете насила белята!

	__ФАЛСТАФ__
	Да си търсиш насила белята, ваша милост, е толкоз празна работа, колкото да търсиш под вола теле.

	__ВЪРХОВНИЯТ СЪДИЯ__
	Как? Я се вижте — вие сте свещ, която е вече към края си!

	__ФАЛСТАФ__
	Празнична свещ, милорд, цяла от лой и не за аналой, а за весела трапеза!

	__ВЪРХОВНИЯТ СЪДИЯ__
	Тези бели косми би трябвало да ви придават малко тежест.

	__ФАЛСТАФ__
	Още тежест, милорд? Какво говорите?

	__ВЪРХОВНИЯТ СЪДИЯ__
	Вие следвате на всяка крачка младия принц като негов зъл дух.

	__ФАЛСТАФ__
	Не е вярно, милорд. Духовете са същества леки и който ме погледне, ще ви каже, че не съм от тях, без да ме слага на теглилка. И все пак прав сте, духът на времето е такъв, че хората от моя вид не тежат много. Цената на доблестта е така спаднала в този бакалски век, че на храбреца му остава един занаят: да показва мечки по панаирите. Бързият ум е запасал престилка и се хаби в събиране на кръчмарски сметки. Всички останали дарби на човека са така изкълчени от злобното ни време, че вече не струват изпито яйце. Вие, старите, не можете да оцените качествата в нас, младите. Вие съдите за жарта на нашата кръв по горчивината на своите жлъчки. А пък ние, от авангарда на младежта, признавам, сме понякога малко палави.

	__ВЪРХОВНИЯТ СЪДИЯ__
	И смеете да включвате името си в списъка на младите, вие, върху когото старостта се е подписала с всичките си букви? Не си ли виждате сухата ръка, влажното око, жълтото лице, бялата брада? Ами тънките ви крака и дебелият корем? Или нямате пресипнал глас и късо дихание, двойна брадичка и презполовен ум? Целият сте разкапан от старост, а смеете да се наричате млад! Пфу, засрамете се, сър Джон!

	__ФАЛСТАФ__
	Милорд, аз съм се родил в три часа след пладне с бяла косица и малко закръглено коремче. Колкото до гласа ми, загубил съм го от приветствия към ближния и пеене на псалми в черква. Не ще привеждам други факти, доказващи моята младост. Истината е, че аз съм стар по ум и по разсъдък, но ако някой иска да се състезава по танц с мене на хиляда марки, може да ми ги брои направо и да си върви. Що се отнася до плесницата, която получихте от принца, той ви я зашлеви като невежлив принц, а вие я приехте като чувствителен лорд. Аз го смъмрих за нея и младият лъв се кае, вярвайте, макар не във власеница и с пепел на главата, а в коприна и с херес в чашата.

	__ВЪРХОВНИЯТ СЪДИЯ__
	Да даде Бог на принца по-добър приятел!

	__ФАЛСТАФ__
	Да даде Бог на приятеля му по-добър принц! Не мога да се отърва от него.

	__ВЪРХОВНИЯТ СЪДИЯ__
	Сега вече кралят ви разлъчи. Чувам, че заминавате с принц Джон Ланкастър против архиепископа и граф Нортъмбърланд.

	__ФАЛСТАФ__
	Да, за това трябва да благодаря на вашите любезни старания. Но бъдете така добри, вие, които оставате по домовете си в обятията на Мадам Спокойствие, молете Бога да не се случи битката в зноен ден, защото взимам само две ризи със себе си и не искам да се потя повече от обикновено. Ако денят се окаже горещ и аз размахвам друго освен бутилка, треска да ме тресе цял живот! Щом се зададе някое опасно предприятие, и веднага хвърлят мен в него. Ами че аз не съм вечен! Това си е стар наш английски недостатък: падне ли ни нещо добро, дай да го хабим за щяло и не щяло! Казвате, че съм бил стар — тогава дайте ми почивка! Бог вижда, че бих искал името ми да не пълни с такъв трепет враговете! Предпочитам да ме разяде до смърт ръждата, отколкото да се изтрия докрай от непрестанна употреба!

	__ВЪРХОВНИЯТ СЪДИЯ__
	Добре, добре, само бъдете порядъчен! Да благослови Бог похода ви!

	__ФАЛСТАФ__
	Ваша светлост, дали бихте ми заели хиляда фунта за снаряжение?

	__ВЪРХОВНИЯТ СЪДИЯ__
	Нито пени! Нито пени! Вие и тъй носите доста тежест, за да ви обременявам с дългове. На добър път! Поздравете от мен братовчед ми Уестморланд!

N	Излиза, следван от Помощника си.

	__ФАЛСТАФ__
	Ако го направя, да ме треснат със стенобойна машина! Старостта е неразделна от скъперничеството, както младостта — от сладострастието. Но подаграта яде старика, а френската болест — младежа, така че и двете възрасти си получават заслуженото и без моите проклятия… Хей, момче!

	__ПАЖЪТ__
	Да, сър?

	__ФАЛСТАФ__
	Колко пара има в кесията ми?

	__ПАЖЪТ__
	Два шилинга и шест пенса, сър.

	__ФАЛСТАФ__
	Не мога да намеря цяр против тази охтика на кесията. Заемите само продължават срока на болестта, но тя си остава неизлекувана… Отнеси това писмо на лорд Ланкастър, това на принца, това на граф Уестморланд, а това на старата мистрис Урсула, на която давам брачни обещания всяка седмица, откак видях първия бял косъм в брадата си.
N	Пажът излиза.
	Френската да я хване тая подагра! Или подаграта да я хване тая френска, защото не знам коя от двете ме върти в палеца на крака! Нищо! Какво, че съм щял да куцам — ще го трупна на войната и ще имам по-голямо право на пенсия. Умният знае да извлече полза от всичко и аз ще превърна и болестите си в източник на печалба.

N	Излиза.


>>	Трета сцена

N	Йорк. В двореца на архиепископа.
N	Влизат Архиепископът, Моубри, Лорд Бардолф и Хейстингз.

	__АРХИЕПИСКОПЪТ__
	Описахме ви свойте цел и сили.
	Сега, приятели, кажете вие
	как виждат ви се нашите надежди.
	Да чуем вас най първо, лорд-маршале.

	__МОУБРИ__
	Аз одобрявам времето за бунта,
	но бих желал да чуя по кой начин
	войските си ще можем да подсилим,
	та с чело, дръзко вдигнато, да срещнем
	голямата и силна мощ на краля.

	__ХЕЙСТИНГЗ__
	Мощта ни наброява не по-малко
	от двайсет и пет хиляди войника,
	а се надяваме, че ще получим
	и помощта на граф Нортъмбърланд,
	чиято гръд гори за кръвна мъст.

	__ЛОРД БАРДОЛФ__
	Въпросът е, лорд Хейстингз, в туй: дали
	с това, което имаме, ний можем
	без граф Нортъмбърланд да влезем в бой?

	__ХЕЙСТИНГЗ__
	Със него можем.

	__ЛОРД БАРДОЛФ__
			Във това е всичко!
	Ако без него чувстваме се слаби,
	по мое мнение не е разумно
	да почваме, преди да дойде той.
	В дела с тъй кървав лик не се допускат
	догадки и надежди, основани
	на всякакви несигурни подкрепи.

	__АРХИЕПИСКОПЪТ__
	В това сте прав, лорд Бардолф. Затова
	при Шрузбъри се случи тъй със Хотспър.

	__ЛОРД БАРДОЛФ__
	Да, той реши, че може да се храни
	със празни обещания за помощ,
	да гълта въздух, подплатен с надежди,
	и с тях надул една войска, по-малка,
	отколкото той бе си я представял
	в най-трезвата си мисъл, като луд
	поведе свойте хора към провала
	и сам, жумейки, рипна във смъртта.

	__ХЕЙСТИНГЗ__
	Това, че са се взимали предвид
	различните възможности все пак
	не е вредило никога.

	__ЛОРД БАРДОЛФ__
				О, да!
	Вредило е, когато с тях били са
	подменяни действителните сили.
	Прибързаното дело е подобно
	на клонките, напъпили през март:
	надеждата то плод да върже има
	по-малка вероятност да се сбъдне,
	отколкото страхът, че студовете
	ще го попарят. Вдигаме ли дом,
	ний най-напред оглеждаме земята,
	след туй чертаем плана и когато
	харесаме му общата рисунка,
	пресмятаме какво ще ни излезе
	и ако той надхвърля наште средства,
	чертаем втори план, с по-малко стаи
	или дори решаваме изобщо
	да не строим. А щом е тъй, когато
	решили сме да сринем едно кралство,
	за да издигнем друго, то ще трябва
	със двойно основание, аз мисля,
	да проверим и мястото, и плана,
	и колко надълбоко ще копаем,
	съветници да търсим и претеглим
	дали ще стигнат силите ни с оглед
	на разните препятствия. Защото
	в противен случай ще градим на книга
	със имена, а не със живи хора,
	подобно оня, който се заема
	да вдига дом, без много да му мисли
	за средствата, които той ще глътне,
	и ето, недовършен го зарязва,
	гол скелет под плача на небесата
	и плячка за безжалостната зима.

	__ХЕЙСТИНГЗ__
	Аз смятам, че дори да се окажат
	мъртвородени нашите надежди
	и ни един войник да не подсили
	мощта, която имаме сега,
	пак с днешната си численост ще можем
	успешно да премерим сили с краля.

	__ЛОРД БАРДОЛФ__
	Нима крал Хенри разполага само
	със двайсе и пет хиляди?

	__ХЕЙСТИНГЗ__
				Със толкоз
	и даже със по-малко срещу нас,
	защото в тез крамолни времена
	той има да се бие в три посоки:
	против французите, против Глендауър*15
	[*15 _Глендауър_ — Оуен Глендауър е действащо лице в „Хенри IV — I ч.“.]
	и против нас. Най-много с една трета.
	Така че е на три разкъсан, болен,
	а и хазната му освен това
	кънти със звук на празно.

	__АРХИЕПИСКОПЪТ__
				И не вярвам,
	че би могъл да слее трите части
	на своята войска, за да настъпи
	със пълната си сила срещу нас.

	__ХЕЙСТИНГЗ__
	Не бойте се! Той няма да остави
	гърба си гол за уелсци и французи,
	които ще го лавнат по петите.

	__ЛОРД БАРДОЛФ__
	Кого определил е да командва
	войската против нас?

	__ХЕЙСТИНГЗ__
			Сина си Джон
	и Уестморланд. Той сам и Хари Мънмът
	ще тръгнат срещу уелсците. Не зная
	кого срещу французите е пратил.

	__АРХИЕПИСКОПЪТ__
	Тогава да вървим! Оповестете
	защо се вдигаме на бой със него!
	Народът се е вече уморил
	от своя скъп избраник. Обичта му
	преяла е от много лакомия.
	В нетраен дом живее оня, който
	гради върху сърцето на народа.
	О, празна паплач, как ревеше ти
	във чест на Болинбрук*16, когато той
	[*16 _Болинбрук_ — прозвище на Хенри IV.]
	не беше още станал туй, което
	ти искаше да бъде; а сега,
	преситила бездънната си ящност,
	ти, странна твар, се мъчиш да повърнеш,
	което си погълнала. Тъй точно
	ти, кучко улична, опразни своя
	проклет търбух от царствения Ричард,
	а пък сега пак искаш да ядеш
	повърнатото и в пръстта го търсиш.
	Кому да вярваш в тези времена?
	Които искаха смъртта на Ричард,
	додето беше жив, сега се молят
	над гроба му! Изменчива тълпа,
	ти с прах замерваше лика му светъл,
	когато той, въздишайки, премина
	през гордия ти Лондон, по петите
	на Болинбрук, а днес крещиш: „Земя,
	върни ни оня крал и взимай тоя!“
	О, хорски ум! И винаги така е:
	„Сегашните неща са все ужасни,
	а прежните и бъдните — прекрасни!“

	__МОУБРИ__
	И значи тъй, да стягаме войска?

	__ХЕЙСТИНГЗ__
	Да, Времето е казало така!

N	Излизат.


>	Второ действие
>>	Първа сцена

N	Лондон.
N	Влизат Мистрис Скокли и Нокът с едно Момче; след това — Клуп.

	__МИСТРИС СКОКЛИ__
	Влиза ли в действие, мистър Нокът?

	__НОКЪТ__
	Влиза, влиза.

	__МИСТРИС СКОКЛИ__
	А къде ви е човекът? Здрав ли е? Ще издържи ли?

	__НОКЪТ__
	Ей, малкия, къде е Клуп?

	__МИСТРИС СКОКЛИ__
	О, слава Богу! Мистър Клуп!

	__КЛУП__
	Тук съм, тук съм!

	__НОКЪТ__
	Клуп, трябва да задържим сър Джон Фалстаф.

	__МИСТРИС СКОКЛИ__
	Да, уважаеми мистър Клуп, аз направих прощение срещу него и сега трябва да ме изпълните.

	__КЛУП__
	Това може да струва живота на някого. Той мушка, не си поплюва.

	__МИСТРИС СКОКЛИ__
	Да, Боже мой! Пазете се от меча му! Той ме надупчи веднъж, и то най-зверски, в собствения ми дом! Ей Богу, не мисли какво прави, щом го извади! Дупчи като дявол индиферентно, жена, мъж, дете — не прощава!

	__НОКЪТ__
	Да го пипна аз, пък пет пари не давам, че можел да мушка!

	__МИСТРИС СКОКЛИ__
	И аз! Аз ще съм до вас!

	__НОКЪТ__
	Да ми падне в ноктите веднъж, да го сгепча аз!…

	__МИСТРИС СКОКЛИ__
	Ако се измъкне, ще съм напълно разорана. Дължи ми една гастрономическа сума. Мили мистър Нокът, не го изпускайте! Мили мистър Клуп, гледайте да не ви се изхлузи! Той ще мине със псолютна сигурност към Пайкорнър за едно седло и после към магазина за пикантерии, без докачение на ваши милости. Днеска мистър Лъск, търговецът на коприна, го е поканил фуфициално на обяд в „Люпардовата глава“, дето е на Лъмбърт стрийт. Много ви се моля — тъй като прощението ми е влязло и моята работа е открита за всички — да го притиснете да ми плати. Шега ли са сто марки за една бедна самотна жена, а аз търпях, търпях, търпях, а той ме лъжеше, лъжеше, лъжеше от днес за утре, от днес за утре, как не го беше срам, проклетника! Честно ли е да ме третира така? Като съм жена, да не съм магаре или говедо, та всеки мошеник да може да ме лъже и мами така безскрофулно! Ей го, иде с оня ален нос, оня изпечен мошеник, Бардолф. Изпълнете дълга си, мистър Нокът! И вие, мистър Клуп! Свършете ми работата, моля ви се, оправете ме!

N	Влизат Фалстаф с Пажа си и Бардолф.

	__ФАЛСТАФ__
	Какво има? Чия кобила е умряла? Какво става тук?

	__НОКЪТ__
	Сър Джон, арестувам ви по оплакване на мистрис Скокли!

	__ФАЛСТАФ__
	Марш, негодници! Бардолф, вади меча! Свали ми главата на тоя разбойник! Хвърли пачаврата в канавката!

	__МИСТРИС СКОКЛИ__
	Мене в канавката? Аз ще те хвърля тебе в канавката! Опитай само, опитай, ако смееш! Пасквил неден. Убийство! Убийство! Ах, кръвожаден главоотрез! Ще убива Божиите и кралски служители! Кръвопроливец и дупегубец!

	__ФАЛСТАФ__
	Дръж ги на разстояние, Бардолф!

	__НОКЪТ__
	Съпротива на властта! Съпротива на властта!

	__МИСТРИС СКОКЛИ__
	Добри хора, на помощ, дайте на властта съпротива! А, ще ти се, а? Ще ти се? Хайде, направи го, мошенико! Хайде, обеснико!

	__ФАЛСТАФ__
	Махай се, дрипо кухненска! Пуздро драпаща! Нецензурнице кулинарна! Да не ти погъделичкам основанието!

N	Влиза Върховният съдия, следван от Служители.

	__ВЪРХОВНИЯТ СЪДИЯ__
	Какво тук става? Да престанат всички!

	__МИСТРИС СКОКЛИ__
	Ваше благородие, бъдете добър, покрийте една бедна жена!

	__ВЪРХОВНИЯТ СЪДИЯ__
	Пак вий, сър Джон? Какви са тези буйства? Не помните ли своите ранг и възраст? Вий трябваше да сте на път към Йорк!… Пусни го ти! Защо висиш на него?

	__МИСТРИС СКОКЛИ__
	Ваше благородие, аз, с ваше разрешение, съм бедна вдовица от Истчийп*17 и той е харестуван за дълг по мое прощение.
	[*17 _Истчийп_ — лондонска улица с лоша слава.]

	__ВЪРХОВНИЯТ СЪДИЯ__
	За каква сума?

	__МИСТРИС СКОКЛИ__
	За сума — не, ами за всичко, което имам, ваша милост! Той ми изяде и дом, и кръчма! Цялото ми имущество натъпка в тлъстия си корем! Ама аз ще си измъкна поне нещо от него… или ще ти се явявам нощем и ще те яхам като таласъм!

	__ФАЛСТАФ__
	Ти ми се яви, пък ще видим кой кого ще яхне, стига да има на какво да стъпна!

	__ВЪРХОВНИЯТ СЪДИЯ__
	Какво значи това, сър Джон? Кой порядъчен човек би могъл да търпи такава буря от обвинения? Не ви ли е срам да принуждавате една нещастна вдовица да прибягва до крайни средства, за да получи своето?

	__ФАЛСТАФ__
	И какво твърдиш, че ти дължа кръгло?

	__МИСТРИС СКОКЛИ__
	Кръгъл си ти, ако е въпросът! И знаеш, че ми дължиш и парите, и себе си! Ти ми се закле пред позлатената чаша в стаята с делфина, на кръглата маса до камината — хем я бях наклала с каменни въглища — в сряда, вечерта срещу Духов ден, когато принцът ти пукна главата, задето беше казал, че баща му ти приличал на уиндзорския псалт, и ти тогава ми се закле, докато ти миех раната, че ще се ожениш за мене и ще ме направиш „лейди“. Хайде, отречи го де! И тогава леля Кийч, жената на месаря, не влезе ли и не ме ли нарече „стринко Скокли“? И не беше ли дошла да иска оцет, защото била сготвила чудесни скариди, и ти поиска да ги опиташ, а пък аз тогава ти казах, че са вредни при прясна рана? А когато тя си отиде, ти не ми ли каза да не съм хвамилиарничела с хора от нейната черга, защото скоро те щели да ме титоловят „мадам“? И после не ме ли целуна и не ми ли поиска трийсе шилинга? Ще те накарам да се закълнеш пред светата книга и ще те видим как ще го отречеш?

	__ФАЛСТАФ__
	Милорд, това е наистина една нещастна луда, която разправя наляво и надясно из целия град, че големият й син бил приличал на вас; била е заможна някога, но после обедняла и се смахнала от това. Но срещу тези побъркани стражи искам удовлетворение и ви моля да ми го дадете!

	__ВЪРХОВНИЯТ СЪДИЯ__
	Сър Джон, сър Джон, известни са ми всичките ви способи за изопачаване на истината, тъй че нито този ваш самоуверен вид, нито потокът от думи, който изливате с нагло безсрамие, ще ме отклонят от справедливото решение. Вие, както ми се струва, сте се възползвали от лековерието на тази жена и сте изтръгнали от нея облаги от паричен и личен характер.

	__МИСТРИС СКОКЛИ__
	Точно така, милорд!

	__ВЪРХОВНИЯТ СЪДИЯ__
	Тихо, моля!… Трябва да й върнете заетите пари и да я възмездите за нанесените обиди. Едното ще направите в чиста монета, а второто — с чистосърдечно разкаяние.

	__ФАЛСТАФ__
	Милорд, не мога да оставя несправедливото ви порицание без отговор. Вие наричате достойната твърдост „нагло безсрамие“. Изглежда, човек трябва да се кланя и премълчава, за да бъде добродетелен. Не, милорд, при цялото уважение, което ви дължа, аз няма да прося от вас. Настоявам да ме освободите от тези стражи, тъй като съм натоварен със спешно кралско поръчение.

	__ВЪРХОВНИЯТ СЪДИЯ__
	Говорите, сякаш имате право да вършите неправди. Вместо това докажете, че сте достоен за своето звание, като задоволите тази нещастна жена!

	__ФАЛСТАФ__
	Ела насам, кръчмарко!

N	Влиза Гауър.

	__ВЪРХОВНИЯТ СЪДИЯ__
	Какви са новините, мистър Гауър?

	__ГАУЪР__
	Насам пристигат кралят и принц Хари.
	Писмото ще ви каже всичко друго.

N	Оттеглят се встрани.

	__ФАЛСТАФ__
	… Честна благородническа дума!

	__МИСТРИС СКОКЛИ__
	И по-рано така казвахте!

	__ФАЛСТАФ__
	Честна благородническа дума, казах! Хайде, нито дума повече!

	__МИСТРИС СКОКЛИ__
	Кълна се в това небе, което тъпча*18, ще трябва всичко да заложа! И сребърния сервиз, и кавьорите в столовата!
	[*18 _„… небе, което тъпча…“_ — за мистрис Скокли е характерно това, че в речта си често бърка думите.]

	__ФАЛСТАФ__
	Стъкло, само стъкло! Стъклените чаши са сега на мода! А пък за стените могат да се изрисуват с водни бои — някоя смешна сцена или притчата за Блудния син, или някой лов на мечки в Германия. И това ще е хиляди пъти по-добро от тези креватни завеси и парцали, изядени от молците… Добре, нека да са десет фунта! Хайде, ако не ти беше такъв характерът, нямаше да има втора като тебе в цяла Англия! Върви, измий си лицето и си изтегли прошението! Хайде, не трябва да се настройваш така срещу мене. Нали ме познаваш? От мен да мине! Подучили са те, зная.

	__МИСТРИС СКОКЛИ__
	Моля ви се, сър Джон, нека бъдат осем. Наистина не ми се ще да залагам среброто. Бог вижда, не ми се ще!

	__ФАЛСТАФ__
	Добре, остави! Ще се оправя някак. А ти никога няма да си знаеш интереса!

	__МИСТРИС СКОКЛИ__
	Добре, ще ги имате. Дори да трябва да си заложа фустата. Ще дойдете на вечеря, надявам се. И всичко ще ми платите наведнъж, нали?

	__ФАЛСТАФ__
	Иска ли питане! _(настрани, към Бардолф)_ С нея, с нея! Не я изпускай!

	__МИСТРИС СКОКЛИ__
	Да поканя ли и Дол Чаршафдери?

	__ФАЛСТАФ__
	Дума да няма! Покани я!

N	Мистрис Скокли, Бардолф, Нокът, Клуп, Момчето и Пажът излизат.

	__ВЪРХОВНИЯТ СЪДИЯ__ _(към Гауър)_
	Не са приятни твойте новини.
	А где преспал е кралят тази нощ?

	__ГАУЪР__
	Във Бейзингсток, милорд.

	__ФАЛСТАФ__
	Надявам се, че всичко е в ред. Какви са новините, милорд?

	__ВЪРХОВНИЯТ СЪДИЯ__
	Със цялата войска ли се завръща?

	__ГАУЪР__
	Не с цялата. Две хиляди войника —
	на кон и пехотинци — вече бързат
	към принца Джон, когото кралят прати
	против метежния архиепископ
	и граф Нортъмбърланд.

	__ФАЛСТАФ__
	Нима кралят се е завърнал от Уелс, милорд?

	__ВЪРХОВНИЯТ СЪДИЯ__ _(към помощниците си)_
	Гответе се да носите писма.
	А вий елате с мене, мистър Гауър!

	__ФАЛСТАФ__
	Милорд!

	__ВЪРХОВНИЯТ СЪДИЯ__
	Какво има?

	__ФАЛСТАФ__
	Мистър Гауър, мога ли да ви поканя на обяд?

	__ГАУЪР__
	Благодаря ви, но негова милост се нуждае от мене. Съжалявам, сър Джон.

	__ВЪРХОВНИЯТ СЪДИЯ__
	Сър Джон, вие се бавите твърде много тук, а трябва да набирате войници из графствата по пътя си.

	__ФАЛСТАФ__
	Ще вечеряте ли с мене, мистър Гауър?

	__ВЪРХОВНИЯТ СЪДИЯ__
	Кой простак ви е учил на държание, сър Джон?

	__ФАЛСТАФ__
	Мистър Гауър, той трябва да е бил простак, щом неговото държание не ми подхожда… _(към върховния съдия)_ Това се казва майсторска фехтовка, милорд. Так-так, и много ви здраве!

	__ВЪРХОВНИЯТ СЪДИЯ__
	Да ти даде Бог ум и разум, сър Джон! Ти си един огромен глупак!

N	Излизат.


>>	Втора сцена

N	В дома на принц Хенри.
N	Влизат Принц Хенри, Пойнс и други.

	__ПРИНЦ ХЕНРИ__
	Бог ми е свидетел, ужасно съм уморен.

	__ПОЙНС__
	Наистина ли? Не предполагах, че умората може да възпре особа с така висока кръв.

	__ПРИНЦ ХЕНРИ__
	Честна дума, не ми се пие, макар че от това признание бледнеят краските на моето величие. Не е ли под моето достойнство това, че ми се иска само кана леко пиво?

	__ПОЙНС__
	Разбира се. Един кралски син не бива да бъде дотам безразборен във вкусовете си, че да си спомня за една тъй слабовата напитка.

	__ПРИНЦ ХЕНРИ__
	Тогава, изглежда, жаждата ми не е била зачената по кралски, защото, честна дума, в момента си спомням за това нещастно човешко откритие, лекото пиво. Но наистина тези низки склонности ме скарват с моето величие. Какво падение е за мене например, че помня твоето име; или това, че утре ще те позная, като те видя; или че съм забелязал колко чифта копринени чорапи притежаваш, тоест, че имаш освен тези още едни, които бяха някога с цвят на праскова; или че водя инвентара на твоите камизоли от холандски лен, възлизащ на една за излишество и една за носене. Но по този въпрос пазачът на тенисното игрище е по-добре осведомен от мене, защото знае, че ризите ти са в отлив, когато не се мяркаш с ракета на него, както от дълго време не си се мяркал, тъй като морето на страстите е погълнало холандските ти територии. И един Господ знае дали децата, дето са врекнали от разрухата на твоето ленено богатство, ще влязат в царството му. Но, както казват бабите, „децата вина нямат“ и затова светът расте и родовете стават все по-могъщи.

	__ПОЙНС__
	Как зле се свързват с ратните ви трудове тези празни приказки! Кажете ми колцина дори млади принцове биха говорили така, ако бащите им бяха болни, както е вашият сега?

	__ПРИНЦ ХЕНРИ__
	Да ти кажа ли нещо, Пойнс?

	__ПОЙНС__
	Да, разбира се, и дано бъде нещо истински добро!

	__ПРИНЦ ХЕНРИ__
	Достатъчно добро е за един необработен ум като твоя.

	__ПОЙНС__
	Казвайте го. Ще гледам да издържа на удара му.

	__ПРИНЦ ХЕНРИ__
	Вярвай ми, не върви да се показвам печален сега, когато баща ми е болен. Макар че, ще ти призная като на приятел — защото скланям да те наричам така, по липса на по-добър, — че бих могъл да бъда печален, и то искрено.

	__ПОЙНС__
	Ще ви е доста трудно по този повод.

	__ПРИНЦ ХЕНРИ__
	Бога ми, ти ме смяташ така записан за непоправимо коравосърдечие в дяволския тефтер, както сте вие двамата с Фалстаф. Но кой какъв е, ще се разбере накрая. Казвам ти, че тайно сърцето ми кърви, загдето баща ми е тъй болен. Това, че дружа с негодници като тебе, ми отнема всяка възможност да проявя скръбта си.

	__ПОЙНС__
	И защо?

	__ПРИНЦ ХЕНРИ__
	Какво би си помислил ти, ако почна да плача?

	__ПОЙНС__
	Че сте царствен лицемер.

	__ПРИНЦ ХЕНРИ__
	Всеки би си помислил същото и ти си за облажаване, задето мислиш винаги това, което мислят всички; досега ничий друг ум не е следвал утъпканите пътища по-добре от твоя. Наистина всеки на тоя свят ще ме помисли за лицемер. А какво принуждава твоята достопочтена мисъл да ме мисли за такъв?

	__ПОЙНС__
	Много ясно! Това, че бяхте така разпуснат и привързан към Фалстаф.

	__ПРИНЦ ХЕНРИ__
	И към тебе!

	__ПОЙНС__
	Кълна се в небето, за мене се говори само добро. Чувам го отвсякъде със собствените си уши. Най-лошото, което могат да кажат по мой адрес, е, че съм младши син и че имам ловка ръка и, признавам си, тези две неща не мога да ги поправя. Ха, честен кръст, пристига Бардолф!

N	Влизат Бардолф и Пажът.

	__ПРИНЦ ХЕНРИ__
	И момчето, което дадох на Фалстаф. Пратих му го в християнски образ, а гледай тлъстия му негодник на каква маймуна го е превърнал!

	__БАРДОЛФ__
	Да закриля Бог ваша светлост!

	__ПРИНЦ ХЕНРИ__
	И вашата, високоблагородни Бардолф!

	__ПОЙНС__
	Защо си се зачервил бе, глупчо срамежливи, мухльо добродетелни? От какво има да се срамуваш? Войник, а руменее като девойче! Голяма работа, че си взел моминството на едно половниче!

	__ПАЖЪТ__
	Той ме извика преди малко, милорд, през прозорчето на кръчмата и аз не можах да му отлича лицето от червената решетка. Най-после му забелязах очите и ми се стори, че е изрязал две дупки в алената фуста на кръчмарката и надзърта през тях.

	__ПРИНЦ ХЕНРИ__
	Извлякло е полза, момчето!

	__БАРДОЛФ__
	Марш, двукраки заеко, махай се!

	__ПАЖЪТ__
	Ти се махай, зловреден сън на Алтея*19!
	[*19 _Алтея_ (мит.) — жена на етолийския цар Ойней, която в гнева си срещу своя син Мелеагър хвърлила в огъня главнята, от която зависел неговият живот. Тук пажът смесва тази легенда с другата за царицата на Троя Хекуба, която сънувала, че е родила пламтяща главня.]

	__ПРИНЦ ХЕНРИ__
	Обясни ни, момче! Чий сън?

	__ПАЖЪТ__
	Алтея, милорд, сънувала, че ражда пламтяща главня, затова го наричам така.

	__ПРИНЦ ХЕНРИ__
	Тълкуване за цяла корона! На, дръж!

	__ПОЙНС__
	Дано се опази от гъсениците този дивен цветец! На ти и от мене шест пенса, да те закрилят!

	__БАРДОЛФ__
	Ако благодарение на вас не увисне на въжето, ще е нечестно към бесилката!

	__ПРИНЦ ХЕНРИ__
	А как е господарят ти, Бардолф?

	__БАРДОЛФ__
	Добре е, милорд. Узна, че сте пристигнали. На ви това писмо от него.

	__ПОЙНС__
	Предадено с нужното уважение. А какво прави този угоен вол, господарят ти? Още ли не е готов за Мартиновден*20?
	[*20 _„… за Мартиновден“_ — на Мартиновден (11 ноември) в Англия по древна традиция колели говеда за празнични пиршества.]

	__БАРДОЛФ__
	В добро телесно здраве е, сър.

	__ПОЙНС__
	Затова пък безсмъртната му съставка се нуждае от лекар, но това не го тревожи много — нали, колкото и да е болна, не може да умре.

	__ПРИНЦ ХЕНРИ__
	Допускам този цирей до себе си, както допускам кучето си, и той добре си пази мястото — ето, виж го какво пише!

	__ПОЙНС__ _(чете)_
	„Сър Джон Фалстаф, рицар…“ — всеки трябва да му узнае титлата, колкото пъти си каже името. Съвсем като тези, дето са в някакво родство с краля и колчем си убодат пръста, казват: — Пак проляхме кралска кръв! — Защо? — ще попита веднага някой, уж не разбира; и отговорът иде, бърз като поздрав на съсед, който ще ти иска заем: — Аз съм беден сродник на Негово Величество.

	__ПРИНЦ ХЕНРИ__
	Да, за да ни станат роднини, те са готови да се върнат до Яфета*21. Дай тук!
	[*21 _Яфет_ (библ.) — съгласно библейското предание Ной, спасявайки се от потопа, взел със себе си тримата си синове: Сим, Хам и Яфет, които станали отново родоначалници на човечеството.]
N	Чете.
	„Сър Джон Фалстаф, рицар, до първородния
	син на краля, Хари, принц Уелски — привет!“…

	__ПОЙНС__
	Това не е писмо, а удостоверение!

	__ПРИНЦ ХЕНРИ__
	Мълчи!
N	Чете.
	„Ще подражавам по краткост на великите римляни…“

	__ПОЙНС__
	Сигурно защото му е кратко диханието на дебелака!

	__ПРИНЦ ХЕНРИ__ _(чете)_
	„Поверявам себе си на тебе, тебе на Бога и заминавам. Не допускай до себе си Пойнс, защото той, злоупотребявайки с твоята благосклонност, се кълне, че си щял да се ожениш за сестра му Нел. Кай се, доколкото можеш, в свободното си време и сбогом! Твой (или не твой, според това как ще се отнасяш към него) Джак Фалстаф — за приятелите си, Джон — за своите братя и сестри, и сър Джон — за цяла Европа.“

	__ПОЙНС__
	Милорд, ще накисна това писмо в херес и ще го накарам да си го изяде!

	__ПРИНЦ ХЕНРИ__
	Това ще значи да си глътне назад двайсет думи. Но вярно ли е, че си говорил така, Нед? Трябва ли да се женя за сестра ти?

	__ПОЙНС__
	Да й даде Бог подобно щастие, но не съм говорил такова нещо!

	__ПРИНЦ ХЕНРИ__
	Хайде! Ние тук си губим времето в празни забави, а духовете на мъдреците ни се смеят от облаците. В Лондон ли е господарят ти?

	__БАРДОЛФ__
	Да, милорд.

	__ПРИНЦ ХЕНРИ__
	Къде вечеря днес дъртият глиган? Навярно пак хрупа в старата кочина?

	__БАРДОЛФ__
	На старото място, милорд, в Истчийп.

	__ПРИНЦ ХЕНРИ__
	С кого?

	__ПАЖЪТ__
	С епикурейци, милорд. От старата компания.

	__ПРИНЦ ХЕНРИ__
	Жени ще има ли с тях?

	__ПАЖЪТ__
	Не, милорд. Само старата мистрис Скокли и мистрис Дол Чаршафдери.

	__ПРИНЦ ХЕНРИ__
	Тази пък хетера коя ще е?

	__ПАЖЪТ__
	Много морална дама, сър, и роднина на господаря.

	__ПРИНЦ ХЕНРИ__
	Роднина му е тя, колкото селската крава — на общинския бик. Да го хванем ли на местопрестъплението, а, Нед?

	__ПОЙНС__
	Аз съм вашата сянка, милорд. Винаги с вас!

	__ПРИНЦ ХЕНРИ__
	Ти, момче, и ти, Бардолф — нито дума на господаря ви, че съм вече в града! Това е за мълчанието ви.

N	Дава им пари.

	__БАРДОЛФ__
	Езикът ми се залепи за небцето, сър.

	__ПАЖЪТ__
	А моят, сър, се спотаи зад зъбите.

	__ПРИНЦ ХЕНРИ__
	Тогава да ви няма! Сбогом!
N	Бардолф и Пажът излизат.
	Тази Дол трябва да е някоя утъпкана пътека.

	__ПОЙНС__
	По-утъпкана, уверявам ви, от пътя между Сент Олбанз и Лондон.

	__ПРИНЦ ХЕНРИ__
	Как да видим нашия Фалстаф в истинския му вид, без той да види нас?

	__ПОЙНС__
	Да си сложим престилки и кожени жакети и да му прислужваме като кръчмарски слуги!

	__ПРИНЦ ХЕНРИ__
	От Бог до бик? Страшно падение! Но Зевс го е правил*22. От наследник на престол до прислужник в столова? Ужасно понижение! Но ще го направя. Средствата не бива да отстъпват по лудост на замисъла. След мене, Нед!
	[*22 _„… Зевс го е правил.“_ (мит.) — Зевс, върховният бог на древногръцката митология, влюбен в Европа, дъщеря на финикийския цар Агенор, се преобразил в бик и когато девойката го възседнала на игра, я отнесъл през вълните на остров Крит.]

N	Излизат.


>>	Трета сцена

N	В замъка Нортъмбърланд.
N	Влизат Нортъмбърланд, Лейди Нортъмбърланд и Лейди Пърси.

	__НОРТЪМБЪРЛАНД__
	Обична ми съпруго, мила дъще,
	недейте спъва мъжкото ми дело;
	смрачили лик в духа на времената,
	за Бога, не бъдете като тях
	във тягост за семейството на Пърси!

	__ЛЕЙДИ НОРТЪМБЪРЛАНД__
	Отказах се. Решавайте самичък
	и разумът дано ви ръководи!

	__НОРТЪМБЪРЛАНД__
	Честта ми е заложена, уви,
	и нямам начин да си я откупя,
	освен отивайки.

	__ЛЕЙДИ ПЪРСИ__
			Все пак, за Бога,
	недейте се намесва в таз война!
	Веднъж вий свойто слово нарушихте
	(а то тогаз по-скъпо бе за вас),
	когато вашата надежда Пърси,
	когато Хари, моята любов,
	към Севера е впивал взор да види
	баща си, долетял да му помогне.
	Две чести се погубиха в тоз ден —
	за вашата, Бог нека ви я върне,
	а неговата си остана в него,
	скрепена като слънцето в небето,
	и цялото ни рицарство пое,
	огреяно от неговия блясък,
	към подвизи! Той беше огледало,
	което нашата младеж държеше
	пред себе си; безногите еднички
	не ходеха със неговата стъпка;
	дори скороговорката, с която
	природата смутила бе речта му*23,
	[*23 _„… природата смутила бе речта му…“_ — Хотспър имал дефект в говора.]
	се бе превърнала във говор, свойствен
	на храбрите, и много млади хора,
	говорещи спокойно и без напън,
	заменяха предимство с недостатък,
	та по да му приличат. Тъй, във говор,
	във навици, в походка, в бойни хватки,
	в забави, във прищевки на кръвта,
	във всичко, да, той беше огледало,
	учебник, образец, настолна книга
	за другите. И него, Боже, него!…
	О, чудо на човешката природа!
	Да изоставите самата доблест
	сама да се сражава в страшна битка
	с по-силен враг, в която нищо друго
	не е могло да бъде защитено
	освен звука на прозвището Хотспър!
	Недейте го обижда след смъртта му,
	показвайки по-вярна свойта чест
	към другите, отколкото към него!
	Архиепископът и лорд-маршалът
	са силни. Да се бият и без вас!
	Да беше имал сладкият ми Хари,
	о, само половината от туй,
	което имат те, сега аз щях,
	висейки на врата му, да говоря
	за гибелта на Мънмът!

	__НОРТЪМБЪРЛАНД__
			О, проклета!
	Духа ми ти убиваш, дъще моя,
	с тоз вопъл нов, оплакващ стари грешки
	Аз трябва да замина, за да срещна
	опасността си там, защото инак
	на друго място тя ще ме издебне
	нечакана.

	__ЛЕЙДИ НОРТЪМБЪРЛАНД__
		В Шотландия се скрийте
	и там изчакайте народ и знатни
	на дело да докажат свойта сила.

	__ЛЕЙДИ ПЪРСИ__
	Ако печелят почва срещу краля,
	тръгнете с тях и като прът стоманен
	им подсилете силата. Но първо,
	заради нашата любов към вас
	им дайте те сами да се опитат!
	На своя син вий дадохте възможност
	да го направи; и сега сама съм
	и дни не ще ми стигнат да поливам
	с обилни сълзи спомена за него,
	така че той, израснал до небето,
	да слави благородния ми мъж!

	__НОРТЪМБЪРЛАНД__
	Да влезем! За ума ми е настанал
	мигът, във който приливът е стигнал
	до връхната си точка и водите
	са спрели и се питат: накъде?
	Бих искал да се включа във войната,
	но хиляди причини ме възпират…
	В Шотландия, додето не узная,
	с кого ще е победата накрая!

N	Излизат.


>>	Четвърта сцена

N	В кръчмата на мистрис Скокли.
N	Влизат двама Слуги.

	__ПЪРВИ СЛУГА__
	Какво си донесъл, взел те дяволът? Набръчкани ябълки? Не знаеш ли, че сър Джон не може да ги понася?

	__ВТОРИ СЛУГА__
	Ей, вярно! Принцът веднъж постави пред него чиния от тях и му каза: „Ето ти още пет като тебе!“ и после свали шапка и каза: „Ще трябва да се сбогувам с тази шесторка стари, кръгли, жълти и сбабени рицари!“ Сър Джон много се ядоса тогава. Но сигурно вече го е забравил.

	__ПЪРВИ СЛУГА__
	Добре, тогава застилай и ги остави! И виж не можеш ли намери Смиг и свирачите му. Мистрис Дол Чаршафдери би искала да послуша малко музика.

N	Влиза Трети слуга.

	__ТРЕТИ СЛУГА__
	Побързайте! Стаята, дето вечеряха, е много топла. След минута ще минат тук.

	__ПЪРВИ СЛУГА__
	Чувай, тук след малко ще дойдат принцът и мистър Пойнс. Ще си облекат нашите жакети и престилки, но сър Джон не трябва да знае за това. Каза ми го Бардолф.

	__ВТОРИ СЛУГА__
	Еха, ще бъде голям панаир! Славен номер!

	__ПЪРВИ СЛУГА__
	Сам ще потърся Смиг.

N	Излиза.
N	Влизат Мистрис Скокли и Дол Чаршафдери.

	__МИСТРИС СКОКЛИ__
	Честна дума, миличка, вече се амортизирахме напълно. Пулсата ви е съвсем анормална, а бузките ви са като майски розички. Но, Бога ми, попрекалили сте с канарското, а това вино е много влиятелно, ще знаете, и хваща, преди човек да е казал: „К’во става?“ Как се чувствате?

	__ДОЛ__
	По-добре… хъп!

	__МИСТРИС СКОКЛИ__
	Ами да, чудесно! „Здраво сърце — чисто злато!“ Ето, сър Джон пристига!

N	Влиза Фалстаф.

	__ФАЛСТАФ__ _(пее)_
	„На трон седеше крал Артур*24…“ Изхвърли цукалото! „… и беше славен крал…“ Как сме, мистрис Дол?
	[*24 _„На трон седеше крал Артур…“_ — начало на известна по онова време балада.]

	__МИСТРИС СКОКЛИ__
	Малко е работила днес и й е станало зле.

	__ФАЛСТАФ__
	Така са всички от занаята — щом работата им е малко, разболяват се.

	__ДОЛ__
	Чумата да ви тръшне, тлъст негоднико! Това ли ви е съчувствието?

	__ФАЛСТАФ__
	Вас като ви слуша човек, мистрис Дол, кой няма да е тлъст.

	__ДОЛ__
	Мене като слушате? Като слушате лакомията си! Тя и болестите ви, те ви правят тлъсти!

	__ФАЛСТАФ__
	Ако готвачите помагат на лакомията, вие пък помагате на болестите, Дол. От вас ги пипваме, Дол, от вас ги пипваме! Признайте си, моя бедна светице!

	__ДОЛ__
	Пипвате ни нанизите и накитите, мили мой!

	__ФАЛСТАФ__ _(пее)_
	„Ти остави ми, скъпа, кръгла брошка за спомен…“ И така си е: „храбрият воин куц се връща“, както е известно. Хвърляш се смело с навирена пика и стигаш в лазарета. Политаш да запушиш зиналата мортира…

	__ДОЛ__
	Да се обесиш макар, мършави мръснико!

	__МИСТРИС СКОКЛИ__
	Господи помилуй, пак започнахте! Вие двамата не можете да се срещнете, без да се дърлите. Никога няма хърмония между вас — само се драскате като два сухара. Не знаете да си прощавате ефектите един на друг. Ама че работа! Един от двамата трябва да носи и това се пада на тебе, Дол, защото ти си, както е казано, слабият съсъд!

	__ДОЛ__
	Как може един слаб съсъд да носи една такава огромна бъчва! В него има цял корабен товар вино от Бордо. Не съм виждала трюм така натъпкан като неговия!… Хайде, не искам да се караме, Джак! Тръгваш на война и никому не е грижа ще се видим ли отново, няма ли да се видим.

N	Влиза отново Първи слуга.

	__ПЪРВИ СЛУГА__
	Адютантът Пистол е долу, сър, и иска да говори с вас.

	__ДОЛ__
	Да се обеси — мръсен побойник! Не го пускайте! В цяла Англия няма по-цапнат в устата кавгаджия!

	__МИСТРИС СКОКЛИ__
	Ако е кавгаджия, не го пускай! По никакъв начин! Искам да живея в мир и дружба със съседите си. Кавгаджии не ми трябват. Аз се ползвам с най-добра репунтация сред обществото. Залости вратата — не ща кавгаджии тук! Не съм вчерашна аз, да пускам крамолници в заведението си. Заключи вратата!

	__ФАЛСТАФ__
	Ти, кръчмарко, не чуваш ли?

	__МИСТРИС СКОКЛИ__
	Бъдете спокоен, сър Джон! Кавгаджии тук нямат работа!

	__ФАЛСТАФ__
	Не чуваш ли бе? Това е моят адютант!

	__МИСТРИС СКОКЛИ__
	Тинтири-минтири, сър Джон! Хич не ми ги говорете! Този ваш дютант няма да стъпи тук. Ей сега беше, миналата сряда, мистър Охтик, кварталният ни, ме вика и ми казва: „Стринко Скокли“, вика; и отец Мълч, и той беше там, „Стринко Скокли, вика, приемайте само възпитани гости, защото, вика, имате лошо ревноме.“ И знаете ли защо го каза? „Защото — вика, — вие сте честна жена и се ползвате с добро име и затова внимавайте какви гости приемате! Не приемайте кавгаджии!“ Никого не пускам! Щяхте да се прекръстите, да бяхте го чули само как ми говореше! Не ща аз кавгаджии в заведението си!

	__ФАЛСТАФ__
	Той не е кавгаджия, кръчмарко, а най-кротък мошеник на карти, честна дума. Можеш да го погалиш като кутре. Той и на мравката път сторва, ей Богу! От него кавги — никога! Викни го, момче!

N	Първи слуга излиза.

	__МИСТРИС СКОКЛИ__
	Мошеник, казвате? За честни и за мошеници индиферентно домът ми е отворен. Но кавгите не ги обичам! Просто ми призлява, като чуя да казват „кавга“! Ето, пипнете! Вижте ме как само треперя, ето на!

	__ДОЛ__
	Наистина треперите.

	__МИСТРИС СКОКЛИ__
	Нали! Аз какво ви казвам! Като лист на трепетлика! Не мога да търпя кавгаджиите!

N	Влизат Пистол, Бардолф и Пажът.

	__ПИСТОЛ__
	Да ви пази Бог, сър Джон!

	__ФАЛСТАФ__
	Здравей, адютанте! Дръж, Пистол, ще те заредя с чаша херес, дай един изстрел за здравето на кръчмарката!

	__ПИСТОЛ__
	Здравата ще я застрелям аз, сър Джон. От двете паласки едновременно!

	__ФАЛСТАФ__
	Тя е огнеустойчива, Пистол. Няма да я уплашиш.

	__МИСТРИС СКОКЛИ__
	Никаква огненастойка няма да пия аз. За ничие удовлетворение няма да пия повече, отколкото ми е мярката!

	__ПИСТОЛ__
	Тогава за вас, мистрис Дороти! Да се чукнем!

	__ДОЛ__
	Вие — с мене? Я се махай, мръснико! С мене ли бе, дрипав, мръсен, гаден мошенико? Само да си посегнал, кални просяко! Аз съм мръвка за господаря ти!

	__ПИСТОЛ__
	Познаваме се, мистрис Дороти!

	__ДОЛ__
	С тебе ли бе, джебчия дрипав! Келяв крадец! Кълна се в това вино, ще те ръгна с ножа си в мръсния гръцмул, ако ме подкачиш! Друм оттука, празна бутилко! Фехтовчик ръждясал! И откога сте навирили носа си, сър? Виж го ти, с два шнура на рамото! Много, брей!

	__ПИСТОЛ__
	Гръм да ме тръсне, ако не видя сметката на деколтето ти за тези думи!

	__ФАЛСТАФ__
	Достатъчно, Пистол! Тук няма да стреляш! Изгърми се далеч от компанията ни!

	__МИСТРИС СКОКЛИ__
	Моля ви, капитан Пистол! Не тук, милички капитане!

	__ДОЛ__
	Капитан! Не те ли е срам бе, проклет, гаден мошенико, не те ли е срам да те величаят капитан? Да бях на мястото на капитаните, щях добре да ти отупам праха, самозванецо, задето се перчиш с техния чин, без да си дослужил до него! Ти — капитан? За какво бе? Задето знаеш да се биеш в бардаците и да късаш яките на бедните курви, затова ли бе? Да пукнеш макар! Цял живот се храни с мухлясал кейк и варени сливи*25! Капитан! Негодници като тебе ще омърсят хубавата дума, както омърсиха думата „минавам“, която си беше невинна дума, преди да тръгне в неприлична компания! Истинските капитани трябва да си помислят по това!
	[*25 _„… варени сливи…“_ — варените сливи били знак на публичните домове.]

	__БАРДОЛФ__
	Бъди добър, върви си, адютанте!

	__ФАЛСТАФ__
	Кротко, мистрис Дол!

	__ПИСТОЛ__
	Аз да си вървя? Казвам ти, капрал Бардолф, ще я разкъсам на парчета! Ще й дам да разбере!

	__ПАЖЪТ__
	Моля ви, идете си!

	__ПИСТОЛ__
	Във ада ще я видя по-напред, пред мрачните Плутонови талази*26! Кълна се в таз ръка! Сред пъклените пари на Ереб*27 и мъките незнайни! Обтягай куката и дръж така! По нея, псета! Вий, три съдбовни Парки*28! Нима съм безоръжен пред вразите? Не е ли тук приятелката вярна на моето бедро?
	[*26 _„… Плутонови талази“_ (мит.) — става дума за река Стикс в подземното царство на Плутон.]
	[*27 _Ереб_ (мит.) — според вярванията на древните гърци тъмна област между повърхността на земята и Хадес, през която трябвало да минават душите на мъртвите на път към подземното царство.]
	[*28 _Парки_ (мит.) — трите парки били — в римската религия — богини на човешката участ едната предяла нишката на живота, втората я прекарвала през превратностите на съдбата, а третата я прерязвала.]

	__МИСТРИС СКОКЛИ__
	Заклинам ви, капитан Пищов, успокойте се! Няма я вашата приятелка и късно е вече за оная работа! Форсирайте гнева си!

	__ПИСТОЛ__
	На нас ще ги продават! Стари кранти
	и глезени кобили азиатски,
	що трийсет мили в ден не могат мина,
	да се сравняват с Цезар, с Канибал,
	с ахейците троянски? Не, във ада
	при Цербер*29 да вървят и небосвода
	[*29 _Цербер_ (мит.) — триглаво куче, което пазело изхода на древния ад.]
	да цепят мълнии! Мигар ще отстъпим
	пред улични пачаври?

	__МИСТРИС СКОКЛИ__
	Бога ми, капитане, много ругантни думи говорите!

	__БАРДОЛФ__
	Върви си, адютанте, тая работа ще свърши с битка!

	__ПИСТОЛ__
	Да мрат кат’ псета людете! Корони
	в праха да се търкалят! О, къде си,
	приятелко на моето бедро?

	__МИСТРИС СКОКЛИ__
	Няма я, като ви казвам! Честна дума! О, Божичко, няма да седнем да я крием я! За Бога, успокойте се!

	__ПИСТОЛ__
	Тогава яж и пий, чаровна моя
	Калиполидо*30! Дайте тука херес!
	[*30 _„… Тогава… Калиполидо!“_ — цитат от драмата „Битката при Алказар“ от Шекспировия съвременник Джордж Пил.]
	„Si fortune me tormente
	sperato me contento.“*31
	[*31 _„… Si fortune… me contento…“_ (непр.итал.) — ако Фортуна ме измъчва, надеждата ме прави щастлив.]
	Да се боим от фланга? Нека стрелят!
	Наливай тук! Легни до мен, любима!
N	Поставя шпагата си.
	Нима до „точка“ стигнали сме веч?
	Не ще ли има „и така нататък“?

	__ФАЛСТАФ__
	Искам спокойствие, Пистол!

	__ПИСТОЛ__
	Поклон вам, рицарю! Ил’ ние с вас
	не сме броили седемте звезди?

	__ДОЛ__
	За Бога, изхвърлете го по стълбите! Не мога да търпя такива гръмогласни хвалипръцковци!

	__ПИСТОЛ__
	По стълби — мен? Обяздвали сме доста
	ирландски кончета!

	__ФАЛСТАФ__
	Бардолф, метни го като шилинг на ези-тура! Щом напразно го молим да престане с празните думи, да опразва стаята!

	__БАРДОЛФ__
	Хайде, тръгвай, капитане!

	__ПИСТОЛ__
	Какво? Ще има пускане на кръв?
	Тогаз, о, смърт, люшни ме в свойта люлка
	и зиналите рани нека викнат
	трите сестрици*32! Атропа, зова те!
	[*32 _„… трите сестрици!“_ — пак става дума за трите парки.]

	__МИСТРИС СКОКЛИ__
	Тя стана една!

	__ФАЛСТАФ__
	Момче, подай ми шпагата!

	__ДОЛ__
	Моля ти се, Джак, Моля ти се, не я вади!

	__ФАЛСТАФ__ _(измъква шпага)_
	Поемай по стълбите!

	__МИСТРИС СКОКЛИ__
	Стана тя, каквато стана! Ще го закрия това заведение, щом трябва да живея сред такива апокалипси и мортизации! Ето, изклаха се! Света Богородице! Приберете оръжията! Приберете си оръжията!

N	Фалстаф изгонва Пистол. Бардолф излиза след него.

	__ДОЛ__
	Успокой се, Джак! Моля ти се! Няма го вече, негодника! Даде му ти да се разбере! Ах, моят храбър малък свадливко!

	__МИСТРИС СКОКЛИ__
	Не сте ли ранен в слабините? Май се опита да ви ръгне подло в корема.

N	Влиза отново Бардолф.

	__ФАЛСТАФ__
	Изгони ли го?

	__БАРДОЛФ__
	Да, сър. Фиркан беше. Ранили сте го в рамото.

	__ФАЛСТАФ__
	Негодник! Ще предизвиква мене!

	__ДОЛ__
	Ах, малкото ми сладко безобразниче! Как си се изпотило, маймунче мое! Дай да ти избършем мутричката! Ах, моят буен дебеланко! Ах, ти, моето пакостниче! Много те обичам, глупчо! Ти си ми два пъти по-храбър от Хектора Троянски, пет пъти по-силен от Агамемнона и десет пъти по-мъжествен от деветимата херои*33, палавникът ми!
	[*33 _„… деветимата херои…“_ — общо название, което включвало най-прочутите по Шекспирово време герои от Библията, древността и рицарското Средновековие.]

	__ФАЛСТАФ__
	Гаден мерзавец! Ще го подхвърлям на одеяло аз него!

	__ДОЛ__
	Подхвърляй го ти на одеяло, щом ти се ще, пък аз тебе ще търкулна на чаршафа!

N	Влизат Свирачи.

	__ПАЖЪТ__
	Музикантите дойдоха, сър.

	__ФАЛСТАФ__
	Да почват! Свирете, господа! Ела на коленете ми, Дол! Мръсен хвалипръцко, ама се изниза като живак!

	__ДОЛ__
	Точно така! А ти го подгони като черковна кула!… Я ми кажи ти, шопарче угоено за Свети Вартоломей*34, когато ще престанеш да мушкаш денем и ръгаш нощем и ще почнеш да кърпиш старата си кожа за небето?
	[*34 _„… шопарче… за свети Вартоломей…“_ — за панаира в Уест-Смитфилд на 24 август, ден на св. Вартоломей, угоявали нарочно малки шопарчета.]

N	Влизат, преоблечени, Принц Хенри и Пойнс.

	__ФАЛСТАФ__
	Мълчи, Дол! Не ме предупреждавай като мъртвешка глава*35, не ми спомняй за края!
	[*35 _„… като мъртвешка глава…“_ — черепът по онова време бил често използван като знак, напомнящ, че човек е смъртен.]

	__ДОЛ__
	Тогава кажи ми, гълъбче, що за човек е принцът?

	__ФАЛСТАФ__
	Добро, малко празно младо момче. Но за иконом би го бивало — добре ще реже хляба.

	__ДОЛ__
	А Пойнс? Казват, че бил остроумен?

	__ФАЛСТАФ__
	Той — остроумен? Да се обеси, песоглавецът му с песоглавец! Остроумието му се точи като тюксбърийска горчица! В него има толкоз духовитост, колкото в дървен чук!

	__ДОЛ__
	Защо тогава принцът го обича?

	__ФАЛСТАФ__
	Защото е като него тънкокрак и на игрището подхвърля ловко обръча, и може да прескочи стол, и яде змиорка с копър*36, и пие вино със запалени свещи*37, и е отличен на прескочикобила с децата, и се кълне изящно, и ботушите му седят като на обущарска фирма, и разказва клюки, без да прави скандали, и изобщо, защото има всички способности на човек със слаба глава и пъргаво тяло. Зарад тях принцът го допуска до себе си. Защото и той, мила Дол, е същият… Еднакви са на тегло — косъм би наклонил везната към единия или другия!
	[*36 _„… змиорка с копър…“_ — ястие, от което според вярването човек изглупявал.]
	[*37 _„… вино със запалени свещи…“_ — позната игра на трапезата била да се измъкват зърна грозде от пламтящия пунш.]

	__ПРИНЦЪТ__
	Да отрежем ли ушите на този тумбест кърчаг?

	__ПОЙНС__
	Да му хвърлим един бой пред фльорцата му!

	__ПРИНЦЪТ__
	Виж го само, сухият му пън, как я кара да му чеше тиквата като папагал!

	__ПОЙНС__
	Не е ли чудно, че искането надживява с толкоз години моженето?

	__ФАЛСТАФ__
	Целуни ме, Дол!

	__ПРИНЦЪТ__
	Сатурн и Венера да са в близост*38 тази година! Какво казва алманахът?
	[*38 _„… Сатурн и Венера да са в близост…“_ — срещата на стария Фалстаф с жрицата на любовта Дол се свързва със срещата на две планети от астрологията.]

	__ПОЙНС__
	А онази огнена комета, помощникът му, как си шушука със стария тефтер на господаря му!

	__ФАЛСТАФ__
	Не са ти искрени целувките, Дол!

	__ДОЛ__
	Целувам те от все сърце, честна дума!

	__ФАЛСТАФ__
	Стар съм, стар съм!

	__ДОЛ__
	А пък аз обичам повече теб, отколкото което и да е от онези хлапета с жълто около човките.

	__ФАЛСТАФ__
	Какъв плат за фуста искаш? В четвъртък ще получа пари. Утре ще ти купя шапка… Да чуем една весела песен!… Не, време е за леглото… Щом си отида, и ще ме забравиш!

	__ДОЛ__
	Честна дума, иде ми да плача, като говориш така. Ще видиш, няма да си сложа нищо хубаво, докато те няма… Да ги послушаме докрай!

	__ФАЛСТАФ__
	Херес, Франсис!

	__ПРИНЦ ХЕНРИ__
	Сега, сър!

	__ПОЙНС__
	Момент, сър!

N	Двамата излизат напред.

	__ФАЛСТАФ__
	Ха! Един незаконен син на краля ни!… А ти да не си брат на Пойнс?

	__ПРИНЦ ХЕНРИ__
	Ах ти, земен глобус с всички континенти на греха по тебе, ето какъв живот си водил значи!

	__ФАЛСТАФ__
	По-добър от твоя. Аз си пия, а ти ми носиш виното.

	__ПРИНЦ ХЕНРИ__
	Аз ти нося виното, но ти ще отнесеш боя!

	__МИСТРИС СКОКЛИ__
	О, да пази Бог Ваша Светлост! Добре завърнали се в Лондон! Господ да благослови светлия ви лик! О, Исусе! От Уелс ли идете?

	__ФАЛСТАФ__
	Куча смес от лудории и царственост, кълна се в тази всеотдайна плът и заразена кръв, добре си дошъл!

	__ДОЛ__
	Как смееш, тлъсти глупако! Не те е срам!

	__ПОЙНС__
	Милорд, той ще обърне всичко на шега и ще се изплъзне, ако не го накажете, докато сте гневен!

	__ПРИНЦ ХЕНРИ__
	Ти, кучи склад от лой, как посмя да ме черниш така пред тази честна, добродетелна и благовъзпитана дама?

	__МИСТРИС СКОКЛИ__
	Да ви благослови Господ, сър, за доброто ви сърце! Точно такава е тя, небето вижда!

	__ФАЛСТАФ__
	Значи си ме чул?

	__ПРИНЦ ХЕНРИ__
	Да, и ти си ме познал преди това, както и оня път, като бягаше при Гадсхил*39. Отлично знаеше, че съм зад гърба ти и говореше нарочно, за да изпиташ търпението ми!
	[*39 _„… като бягаше при Гадсхил…“_ — тази случка се разиграва в „Хенри IV — I ч.“.]

	__ФАЛСТАФ__
	Не, не, не е така! Не знаех, че си тук и слушаш!

	__ПРИНЦ ХЕНРИ__
	Тогава първо ще те накарам да си признаеш, че си ме оскърбил умишлено, а после знам какво ще те правя!

	__ФАЛСТАФ__
	Не съм те оскърбил, Хал, честна дума, не съм те оскърбил!

	__ПРИНЦ ХЕНРИ__
	Не си говорил лошо за мен, не си ме нарекъл иконом и резач на хляб и не знам още какво?

	__ФАЛСТАФ__
	Не съм те оскърбил, Хал!

	__ПОЙНС__
	Не си, а?

	__ФАЛСТАФ__
	Не съм го оскърбявал, Нед, кълна се! Достойни Нед, не съм го оскърбявал! Аз само говорих лошо за него пред тези паднали създания… за да не би те да ти хвърлят око, Хал, и, постъпвайки така, действах като грижовен приятел и верен поданик. Твоят баща, Хал, трябва да ми благодари за това. Не съм те оскърбявал, Хал! Честна дума, Нед, не съм го оскърбявал! Нямаше такова нещо, момчета!

	__ПРИНЦ ХЕНРИ__
	Ето, видя ли как от чиста пъзливост и проста подлост обиди тази добродетелна дама, за да се оправдаеш пред нас! Нима тя е паднало създание? Или е паднала тази честна кръчмарка? Или твоят паж е вече паднал? Или честният Бардолф с този нос, пламтящ от старание, и той е от падналите?

	__ПОЙНС__
	Отговори де, пън с пън, отговори, да те чуем!

	__ФАЛСТАФ__
	Дяволът е записал вече Бардолф в своя тефтер и лицето му е личната кухня на Луцифер, в която той пече пивни червеи. Колкото до момчето, един благ ангел се върти още около него, но Сатаната вече го надвива.

	__ПРИНЦ ХЕНРИ__
	А жените?

	__ФАЛСТАФ__
	Едната от тях и тъй си е вече в пъкъла и й пари много, бедната. За другата, дължа й пари и дали ще бъде наказана отвъд за това не знам.

	__МИСТРИС СКОКЛИ__
	Няма, гарантирам ви!

	__ФАЛСТАФ__
	И аз мисля, че няма. Смятам, че си вече наказана тук за това. Но ще има и още едно обвинение срещу тебе: че противозаконно си гощавала клиентите си с блажно*40, за което според мене ще има да виеш.
	[*40 _„… гощавала клиентите си с блажно…“_ — намек за ролята на мистрис Скокли като сводница.]

	__МИСТРИС СКОКЛИ__
	Всички гостилничари го правят. Какво са една-две овнешки плешки за целите пости!

	__ПРИНЦ ХЕНРИ__
	Вие, благородна госпожо…

	__ДОЛ__
	Какво каза Ваша Светлост?

	__ФАЛСТАФ__
	Негова Светлост каза нещо, срещу което плътта му въстава.

N	Чука се.

	__МИСТРИС СКОКЛИ__
	Кой хлопа тъй силно? Я виж кой е на вратата, Франсис!

N	Влиза Пето.

	__ПРИНЦ ХЕНРИ__
	Ха, Пето! Какво ново?

	__ПЕТО__
	Баща ви е във Уестминстър. От север
	пристигнаха, във прах и пот, над двайсет
	вестители. А, идвайки насам,
	видях поне дузина гологлави
	и потни капитани да разпитват
	по кръчмите къде е сър Джон Фалстаф.

	__ПРИНЦ ХЕНРИ__
	Кълна се, Пойнс, гризе ме съвестта,
	затуй че тук пилея ценно време,
	когато бунтът като южен вятър,
	смрачил небето, вече пръска с капки
	главите ни, незащитени с нищо.
	Наметката и меча ми! Джак, сбогом!

N	Излиза, следван от Пойнс, Пето и Бардолф.

	__ФАЛСТАФ__
	Пред нас е най-сладката мръвка на нощта, а ето, трябва да тръгваме, без да сме я вкусили!
N	Чука се.
	Пак чукат!
N	Влиза отново Бардолф.
	Какво има?

	__БАРДОЛФ__
	Нареждане да идете в двореца.
	Дузина капитани чакат вън!

	__ФАЛСТАФ__ _(към пажа)_
	Момче, плати на музикантите! Сбогом, кръчмарко! Сбогом, Дол! Виждате ли, момичета, как се търсят истинските мъже! Тези, които за нищо не ги бива, могат да си спят спокойно, а човека на действието — под дърво и камък! Довиждане, гълъбчета! Ако не ме отправят веднага, ще отскоча да ви видя, преди да замина.

	__ДОЛ__
	Не мога да говоря!… Сърцето ми се пръска!… Джак, миличък, пази се!

	__ФАЛСТАФ__
	Сбогом, сбогом!

N	Излиза, следван от Бардолф.

	__МИСТРИС СКОКЛИ__
	На добър час! Като узреят сливите, ще станат двайсет и девет години, откак те познавам, и по-честен и искрен човек… хайде, на добър час!

	__БАРДОЛФ__ _(отвън)_
	Мистрис Чаршафдери!

	__МИСТРИС СКОКЛИ__
	Какво има?

	__БАРДОЛФ__ _(отвън)_
	Кажи на мистрис Чаршафдери да дойде при господаря!

	__МИСТРИС СКОКЛИ__
	Дол, бързо! Тичкайте, Дол! Дол, миличка!…
N	Дол се оправя от плача.
	Хайде, какво се бавите, Дол?

N	Излизат.


>	Трето действие
>>	Първа сцена

N	В двореца.
N	Влиза Кралят, в домашна роба, следван от Паж.

	__КРАЛЯТ__
	Извикай тук граф Съри и граф Уорик!
	Преди да тръгнат, нека хвърлят поглед
	и поразмислят върху туй писмо!
N	Пажът излиза.
	О, колко много хиляди най-скромни,
	най-бедни мои поданици спят
	във този час! О, Сън, о, сладък Сън,
	любезни наш хранителю природен,
	с какво те сплаших, та не искаш вече,
	натегнал върху морните ми клепки,
	да потопиш ума ми във забрава?
	Защо по-често лягаш, сладък Сън,
	във димни хижи, върху сламен одър,
	приспиван от бръмчащи насекоми,
	отколкото в богатските покои,
	където под уханни балдахини
	зове те отдалече нежен звук?
	О, глупав бог, защо си всяка нощ
	във смрадната постеля на бедняка
	и, изоставил кралския дворец,
	превръщаш го във караулна будка,
	в тиктакаща кутия на часовник?
	Клепачите на мъничкия юнга
	залепваш ти високо горе, в коша
	на шеметната и скриптяща мачта,
	и люшкаш уморения му мозък
	във люлката на гневното море,
	разклащана от бурите бавачки,
	които, намотали за косите
	зелените талази, ги закачат
	за бягащите облаци, сред грохот,
	способен да събуди и Смъртта!
	Защо, кажи ми, о, пристрастен Сън,
	на мокрото моряче даваш отдих
	в тъй страшен час, а в нощи като таз,
	в която всяко нещо тук те кани,
	отказваш го на краля му? Така е:
	спят лошо самодръжците, защото
	короните им пречат във леглото!

N	Влизат Уорик, Съри и Блънт.

	__УОРИК__
	Добър ви ден, върховни господарю!

	__КРАЛЯТ__
	Нима дошъл е той?

	__УОРИК__
			Един минава.

	__КРАЛЯТ__
	Тогава на вас трима добър ден!
	Прочели сте, надявам се, писмото,
	което ви изпратих?

	__УОРИК__
			Да, кралю.

	__КРАЛЯТ__
	Тогава знаете каква зараза
	във кралството ни действа и го трови
	с опасност за самото му сърце.

	__УОРИК__
	Не, то е като тяло с лека болест,
	чието здраве лесно ще възвърнат
	добър съвет и някое лекарство.
	Повярвайте ми, граф Нортъмбърланд
	ще бъде охладен и не след много.

	__КРАЛЯТ__
	Ако човек могъл би да съгледа
	във тайнствената книга на Съдбата
	как времето във своите промени
	равнява върховете с низините,
	как сушата, след време, досадена
	да бъде все така недвижно твърда,
	се стапя в океана; а след туй пък
	как пясъчният пояс се оказва
	широк за изтънелите бедра
	на Посейдон*41; как случаи, промени,
	[*41 _„… широк… бедра на Посейдон…“_ — т.е. морето се оттегля от земята.]
	превратности, иронии съдбовни
	изпълват ни бокала на живота
	с различни питиета! Боже мой,
	тогава и най-жизненият момък,
	видял живота си изпълнен цял
	с нещастия, изминати и бъдни,
	би хлопнал книгата и би умрял!
	Десетилетие не е изтекло,
	откакто Ричард и Нортъмбърланд
	пируваха приятелски и само
	след две години бяха в кръвна свада.
	Тогава Пърси беше моят първи
	приятел и довереник; той с пламък
	се бореше за личното ми дело,
	опълчвайки се даже срещу Ричард,
	щом бе въпрос за мен. Но кой от вас
	присъстваше…
N	Към Уорик.
			май вие, драги Невил —
	когато Ричард — през сълзи, защото
	Нортъмбърланд го беше срязал грубо,
	изрече тез пророчески слова:
	„Нортъмбърланд, ти, стълбо, по която
	се качва братовчед ми Болинбрук
	към моя трон… — макар че, знае Бог,
	тогава нямах помисли такива
	и само висшата необходимост
	наложи мойто сливане с властта —
	ще дойде ден — тъй каза той, — когато
	от този гнойник общата зараза
	ще плъзне по кръвта!“ — и продължи
	да предвещава днешните раздори
	и края на предишната ни дружба.

	__УОРИК__
	Да, има в многото съдби човешки,
	еднакъв разказ, обрисуващ вярно
	природата на миналите дни,
	по който е възможно доста точно
	да се предвиждат тез неща, които
	не са видели свят, но вече чакат
	стаени във зародиш или в семе.
	Във своя полог Времето след време
	ще ги излюпи. Неизбежността
	на тоз вървеж могла би да предскаже
	на Ричард, че лъжливият към него
	Нортъмбърланд след време ще отгледа
	от семето на своята лъжливост
	лъжливост по-голяма, чийто корен
	във вас единствен ще намери почва.

	__КРАЛЯТ__
	Нима са неизбежни тез неща?
	Добре! Като такива да ги срещнем!
	Днес точно тази дума „неизбежност“
	крещи над нас: епископът и Пърси
	били набрали, както се говори,
	четирсет хиляди*42.
	[*42 _„… четирсет хиляди“_ — в оригинала е „петдесет хиляди“.]

	__УОРИК__
			Не е възможно.
	Мълвата удвоява като ехо
	числото на противника. Милорд,
	легнете си! Душата си залагам,
	че силите, изпратени от вас,
	ще потушат без трудности метежа.
	И за да бъдете съвсем спокоен,
	ще ви предам напълно достоверна
	и важна вест. Глендауър е умрял.
	Две седмици сте болен, господарю,
	и тез безсънни нощи несъмнено
	ви действат зле.

	__КРАЛЯТ__
			Добре, ще ви послушам.
	А щом настане мир по тез места,
	ще тръгнем ний към гроба на Христа!

N	Излизат.


>>	Втора сцена

N	Пред дома на мировия съдия Плиткоу.
N	В дъното стоят Мухъл, Сенкоу, Бенк, Хилъф, Бичи и Слуги.
N	Влизат — от разни страни — Плиткоу и Мълч.

	__ПЛИТКОУ__
	Заповядайте, заповядайте! Дайте си ръката, дайте си ръката, сър! Ранобудник, ей Богу! Как сме, драги братовчеде Мълч?

	__МЪЛЧ__
	Добрутро, драги братовчеде Плиткоу!

	__ПЛИТКОУ__
	А как е вашата съпруга и моя братовчедка? А прелестната ви дъщеря, кръщелницата ми Елен?

	__МЪЛЧ__
	Уви, все същото диваче, братовчеде!

	__ПЛИТКОУ__
	А братовчед ми Уилям, смея да вярвам, е станал добър учен. Той е все още в Оксфорд, нали?

	__МЪЛЧ__
	Там е. На мои разноски.

	__ПЛИТКОУ__
	Значи скоро ще постъпи в адвокатски колеж. Аз завърших „Свети Климент“ и, вярвам, там още помнят лудетината Плиткоу.

	__МЪЛЧ__
	Прякорът ви беше Плиткоу Веселяка.

	__ПЛИТКОУ__
	Какви ли прякори нямах! И какви ли лудории не правех, като си спомня само! С мене бяха още малкият Джон Кутри от Стафордшир и черничкият Джордж Стадоу, и Франсис Свидли, и Уил Пъзлю от Котсуълд*43. Четирима подобни разбойници не можете намери сега в никой правен колеж и ще ви кажа, че знаехме къде мъркат котенцата и че най-сладките от тях бяха на нашите услуги. Джак Фалстаф — сега сър Джон — тогава беше момче и служеше като паж при Томас Моубри, дук Норфък.
	[*43 _Котсуълд_— градче в графство Глостър — център на игри и състезания по Шекспирово време.]

	__МЪЛЧ__
	Кой сър Джон? Тоя ли, който е дошъл тук да набира войници?

	__ПЛИТКОУ__
	Той, същият! Като сега го виждам как пукна главата на Грубс пред входа на колежа. А беше още ей такъв палавник. Същия ден, помня, аз пък се бих със Самсон Чироуз, един, който продаваше плодове зад Грейз-ин. Исусе Христе, като си помисля за онези луди години! И като се огледам и видя колко тогавашни приятели ги няма вече!

	__МЪЛЧ__
	Всички сме за там, братовчеде.

	__ПЛИТКОУ__
	То се знае, то се знае. Съвършено вярно. Както казва псалмът: „Всички сме смъртни, всички ще умрем.“ Как върви сега впрягът добри волове на Стамфордския панаир?

	__МЪЛЧ__
	Не знам. Не съм ходил още.

	__ПЛИТКОУ__
	Всички сме смъртни. А старият Хийтри от вашия град жив ли е още?

	__МЪЛЧ__
	Не, умря.

	__ПЛИТКОУ__
	Исусе Христе, умрял! Такъв майстор на лъка и умрял! Добър, отличен стрелец беше! Джон Гонт*44 го обичаше много и сума пари залагаше на него по състезанията. Умрял! От двеста и четирийсет ярда улучваше мишената в центъра, а тежка стрела изпращаше на двеста и осемдесет, двеста и деветдесет, да ти е драго да го гледаш! А овцете как вървят?
	[*44 _Джон Гонт_ — дук Ланкастър. Баща на Хенри IV. Действащо лице в „Ричард II“.]

	__МЪЛЧ__
	Според стоката. Дузина добри овце могат да струват шест фунта.

	__ПЛИТКОУ__
	А Хийтри умрял, а?

	__МЪЛЧ__
	Идат, ако не се лъжа, двамина от хората на сър Джон.

N	Влизат Бардолф и Войник.

	__БАРДОЛФ__
	Добър ден, почтени господа! Кой от вас, моля ви, е съдията Плиткоу?

	__ПЛИТКОУ__
	Аз съм Робърт Плиткоу, сър, скромен благородник от това графство и кралски мирови съдия. С какво мога да ви бъда полезен?

	__БАРДОЛФ__
	Моят капитан, господине, ви поздравява. Моят капитан е сър Джон Фалстаф, храбър рицар, кълна се в небето, и смел пълководец!

	__ПЛИТКОУ__
	Благодаря му за поздрава, сър. Помня го като отличен фехтовач. Как е той със здравето? Мога ли да запитам как е уважаемата му съпруга?

	__БАРДОЛФ__
	Извинете, сър, но по женската част военните са по-добре устроени от цивилните.

	__ПЛИТКОУ__
	Много вярно, честна дума, и много добре казано! „По-добре устроени!“ Отлично, дори превъзходно! Изисканите фрази винаги са били и ще бъдат полезни. „Устроен“ иде от строй. „Аз съм добре устроен“ — добра, чудесна фраза!

	__БАРДОЛФ__
	Извинявайте, сър, но съм чувал думата от други. Не знам дали е фраза, но с меча си ще докажа, че „устроен“ е честна, строева войнишка дума! Казваме за човека, че е устроен, по оная част, когато, както се казва, се е устроил или поне има възможност да твърди, че се е устроил, което също е отлично.

N	Влиза Фалстаф.

	__ПЛИТКОУ__
	Точно тъй!… А ето го и уважаемия сър Джон! Дайте си ръката, сър, дайте си ръката, уважаеми сър! Ей Богу, добре изглеждате, отлично си носите годинките. Добре дошъл, драги сър Джон!

	__ФАЛСТАФ__
	Радвам се, че ви виждам в добро здраве, драги мистър Плиткоу. Мистър Кентфлош, ако не се лъжа?

	__ПЛИТКОУ__
	Не, сър Джон, това е братовчед ми мистър Мълч, мой колега мирови съдия.

	__ФАЛСТАФ__
	Драги мистър Мълч, полага ви се — с това име — да бъдете мирови съдия.

	__МЪЛЧ__
	Добре дошли, ваша милост!

	__ФАЛСТАФ__
	Уф! Каква жега, господа! Събрахте ли ми половин дузина годни мъже?

	__ПЛИТКОУ__
	Разбира се, сър. Ще седнете ли?

	__ФАЛСТАФ__
	Покажете ми ги, моля ви!

	__ПЛИТКОУ__
	Къде е списъкът? Къде е списъкът? Да видим, да видим! Така, така, така! Ето го, сър! Почваме… Ралф Мухъл! Всеки, щом си чуе името, да пристъпва напред! Веднага щом си чуват имената, да излизат! Да видим кой е Мухъл?

	__МУХЪЛ__
	Аз, ваша милост!

	__ПЛИТКОУ__
	Как го намирате, сър Джон? Снажен, млад, силен и от добро семейство.

	__ФАЛСТАФ__
	Казваш се Мухъл, така ли?

	__МУХЪЛ__
	Точно тъй, ваша милост!

	__ФАЛСТАФ__
	Май отдавна не си служил, а?

	__ПЛИТКОУ__
	Ха-ха-ха! Отлично, ей Богу! Щом нещо е мухлясало, значи не е било в употреба. Рядка шега! Бога ми, остроумно казано. Сър Джон, много остроумно!

	__ФАЛСТАФ__
	Сложете му знак!

	__МУХЪЛ__
	Много пъти са ми го слагали, можехте да ме оставите този път! Старата ми майка ще се разсипе сама и вкъщи, и на полето. Има по-годни от мене!

	__ФАЛСТАФ__
	Мълчи, Мухъл! Трябва да дойдеш, няма връщане.

	__МУХЪЛ__
	Как няма връщане?

	__ПЛИТКОУ__
	Тихо, момче! Застани настрана! Знаеш ли пред кого се намираш? Да видим следващия… Саймон Сенкоу!

	__ФАЛСТАФ__
	Ще го взема, за да си седя под него! Но нещо много хладен ми се вижда.

	__ПЛИТКОУ__
	Кой е Сенкоу?

	__СЕНКОУ__
	Аз, сър!

	__ФАЛСТАФ__
	Сенкоу, ти чий син си?

	__СЕНКОУ__
	На майка си, сър.

	__ФАЛСТАФ__
	Личи си, мамин сине! Бил си „слънцето на мама“, а си станал само сянка на баща си. Така е често — малко от веществото на бащите минава в синовете им.

	__ПЛИТКОУ__
	Харесва ли ви, сър Джон?

	__ФАЛСТАФ__
	Тази сянка ще послужи през лятото. Запишете го — полковата ни книга и тъй е пълна само със сенки.

	__ПЛИТКОУ__
	Томас Бенк!

	__ФАЛСТАФ__
	Кой е?

	__БЕНК__
	Аз, сър!

	__ФАЛСТАФ__
	Казваш се Бенк, така ли?

	__БЕНК__
	Да, сър!

	__ФАЛСТАФ__
	Малко космата бенка ми се виждаш.

	__ПЛИТКОУ__
	Да му драснем ли знака, сър?

	__ФАЛСТАФ__
	Излишно е — толкоз е кекав, че сам ще драсне при първия знак.

	__ПЛИТКОУ__
	Ха-ха-ха! Бива си ви по шегите, сър, бива си ви! Поздравявам ви!… Франсис Хилъф!

	__ХИЛЪФ__
	Аз, сър!

	__ПЛИТКОУ__
	Какъв ти е занаятът, Хилъф?

	__ХИЛЪФ__
	Дамски шивач, сър.

	__ПЛИТКОУ__
	Да го сложим ли в списъка, сър?

	__ФАЛСТАФ__
	Да. Но ако беше мъжки шивач, вие щяхте да сте в неговия… Можеш ли да направиш толкоз пролуки във вражите укрепления, колкото правиш в женските фусти?

	__ХИЛЪФ__
	Ще се старая, сър! Толкоз, че повече не може да искате!

	__ФАЛСТАФ__
	Мъжки думи, дамски шивачо! Силно казано, храбрецо Хилъф! Ти ще се сражаваш като гневно гълъбче, като яростно мишле! Няма да страдате за него много дълбоко, мистър Плиткоу.

	__ХИЛЪФ__
	Защо не вземете Бенк?

	__ФАЛСТАФ__
	Защото не си мъжки шивач, та да го закърпиш тъй, че да може да се държи на краката си. И не мога да запиша като прост войник един, който води със себе си пълчища*45. Задоволи се с това, геройо Хилъф!
	[*45 _„… води със себе си пълчища“_ — от въшки.]

	__ХИЛЪФ__
	Задоволявам се, сър.

	__ФАЛСТАФ__
	Много съм ти задължен, боецо Хилъф. Кой е следващият?

	__ПЛИТКОУ__
	Питър Бичи!

	__ФАЛСТАФ__
	Добро име. Да го видим това биче!

	__БИЧИ__
	Аз, сър!

	__ФАЛСТАФ__
	Бога ми, бива си го! Хайде, мистър Плиткоу, боднете го с перото да измучи!

	__БИЧИ__
	О, Господи Боже, милостиви капитане!…

	__ФАЛСТАФ__
	Как? Мучиш, преди да са те боднали?

	__БИЧИ__
	О, Боже мой, сър, аз съм болен човек!

	__ФАЛСТАФ__
	Каква ти е болестта?

	__БИЧИ__
	Проклета простуда, сър. Кашлям, сър, откак бих черковната камбана в деня, когато коронясваха краля.

	__ФАЛСТАФ__
	Добре, ще ти разрешим да воюваш по халат. Скоро ще се отървеш от кашлицата и аз ще се погрижа твоите другари да бият камбаната за тебе… Това ли е всичко?

	__ПЛИТКОУ__
	Извиках двама повече, отколкото искахте. Трябват ви само четирима. Тъй че, моля ви да заповядате в къщи на обяд.

	__ФАЛСТАФ__
	Ще пийна с вас, но за обяд нямам време. Честна дума, радвам се, че се срещнахме, мистър Плиткоу!

	__ПЛИТКОУ__
	Спомняте ли си, сър Джон, оная нощ до зори във вятърната мелница в Сент Джордж’с Фийлд?

	__ФАЛСТАФ__
	Да не говорим за нея, мистър Плиткоу!

	__ПЛИТКОУ__
	Ама каква весела нощ беше! А жива ли е Джейн Легни?

	__ФАЛСТАФ__
	Жива е, мистър Плиткоу.

	__ПЛИТКОУ__
	Не можеше да ме издържа тя.

	__ФАЛСТАФ__
	Вярно, все казваше: „Не мога да го понасям този мистър Плиткоу!“

	__ПЛИТКОУ__
	Кълна се в службата Господня, умеех аз да я разпалвам. Беше добро парче тогава. Как се държи сега?

	__ФАЛСТАФ__
	Стара е вече, стара, мистър Плиткоу!

	__ПЛИТКОУ__
	Ами как няма да е стара! Стара ще е, то се знае, като беше родила вече Робин Легни от стария Легни, преди да постъпя в „Свети Климент“!

	__МЪЛЧ__
	Значи преди петдесет и пет години.

	__ПЛИТКОУ__
	Ех, братовчеде, да беше видял ти онова, дето ние с негова милост сме видели! А, сър Джон, право ли говоря?

	__ФАЛСТАФ__
	Слушали сме ние неведнъж полунощните камбани, мистър Плиткоу!

	__ПЛИТКОУ__
	Слушали сме ги, слушали, честна дума, сър Джон! Слушали не, ами оттатък! Паролата ни беше тогава „До дъно, момчета!“ Да вървим на обяд, да вървим! Исусе Христе, какви дни бяха! Да вървим!

N	Излиза заедно с Фалстаф и Мълч.

	__БИЧИ__
	Уважаеми мистър капрал Бардолф, ето ви четири Хенрита и десет шилинга във френски корони, за да ми помогнете. Предпочитам да ме обесят, но да не вървя на война. И ако ме питате, не ме е толкова грижа за мене си, ами ако искате да знаете, не ми се ще да отивам, а ми се иска да си стоя при момите, а иначе, ако ме питате, не ми е толкоз за мене.

	__БАРДОЛФ__
	Добре, застани встрани!

	__МУХЪЛ__
	Помогнете и на мене, мистър капитан Капрал, заради старата ми майка. Ако замина, няма да има кой да се грижи за нея, а пък е стара и не може да се оправя без чужда помощ. Ще ви дам четирсе шилинга, сър.

	__БАРДОЛФ__
	Добре, застани встрани!

	__ХИЛЪФ__
	Аз пък пет пари не давам! Веднъж се мре! Всички дължим Господу по една умирачка. Никога няма да се покажа пъзливец. Ако остана жив, добре; ако не, пак добре. Всички сме длъжни да служим на краля си и да става каквото ще! Който умре тази година, е гарантиран за другата!

	__БАРДОЛФ__
	Добре го рече! Харесваш ми!

	__ХИЛЪФ__
	Ей Богу, не съм пъзливец!

N	Влизат отново Фалстаф, Плиткоу и Мълч.

	__ФАЛСТАФ__
	Е, кого от тях да взема, сър?

	__ПЛИТКОУ__
	Четирима, които си поискате.

	__БАРДОЛФ__
	Една дума, сър! _(Настрани, към Фалстаф.)_ Получих три фунта, за да освободим Мухъл и Бичи.

	__ФАЛСТАФ__
	Добре, дръпни се!

	__ПЛИТКОУ__
	Е, сър Джон, кои ще вземете?

	__ФАЛСТАФ__
	Изберете ги вие вместо мен!

	__ПЛИТКОУ__
	Добре. Тогава Мухъл, Бичи, Хилъф и Сенкоу.

	__ФАЛСТАФ__
	Мухъл и Бичи. Ти, Мухъл, си стой в къщи, докато станеш негоден за служба! А пък ти, Бичи, расти, докато станеш годен за нея! Не ви искам двамата.

	__ПЛИТКОУ__
	Сър Джон, сър Джон, какво правите? Тези двама са най-годните от всички, а аз бих искал да ви услужа с отбрани войници!

	__ФАЛСТАФ__
	Нима ще ме учите, мистър Плиткоу, как се набират войници? Какво значение имат мускулната сила, телосложението, ръстът, осанката на един мъж? Духът му е важен за мене, мистър Плиткоу! Ето го тази Бенка! Виждате го какъв е дрипльо. Но той ще стреля и зарежда бързо като медникарско чукче и ще търчи насам-натам като чирак в пивоварна! Или тази безплътна Сенка! Такива ми трябват на мене! Той изобщо не представлява цел за врага. Противниковият стрелец може да го улучи толкоз, колкото ще улучи острие на бръснач. А този Хилъф, дамски шивач, как ще търчи той при сигнала за оттегляне! На мене ми трябват мърши — с тях работа се върши! Бардолф, дай един мускет на Бенк!

	__БАРДОЛФ__
	Дръж, Бенк!… Мирно!… Ходом марш!… Така, така!

	__ФАЛСТАФ__
	Хайде! Направи хватките!… Тъй!… Много добре!… Браво!… Много добре!… Превъзходно! О, да имах повечко такива дребни, хилави, стари, сбръчкани и плешиви майстори на стрелбата! Чудесно, Бенко! Много добре, честна дума! Рядък израстък си ти! На ти шест пенса за награда!

	__ПЛИТКОУ__
	Не е добър в хватките, не ги изпълнява правилно. Спомням си, на Майлендските ливади, когато бях в „Свети Климент“ — тогава играх шута Дагонет в кралартуровските надстрелвания*46 — имаше там един — педя-човек, ама чевръст! Какви чудеса правеше само с мускета, как го въртеше насам-натам, как стреляше, зареждаше, напред, назад, и сам си викаше: „Ра-та-та-там! Пиф-паф! Скок-отскок! Ето ме тук! Ето ме там!“ Втори такъв няма да видя!
	[*46 _„… кралартуровските надстрелвания“_ — така се наричали състезанията по стрелба с лък в ливадите Майлендгрийн край Лондон. Участниците в тях взимали имената на рицарите от кръглата маса. Сър Дагонет бил шутът на крал Артур.]

	__ФАЛСТАФ__
	Тези приятели ще ми свършат добра работа, мистър Плиткоу. Бог да е с вас, мистър Мълч! Вашето име не обича многото думи. Сбогом и на двама ви, благородни господа! Благодаря ви. Тази нощ ме чакат над десет мили път. Бардолф, раздай дрехи на новобранците!

	__ПЛИТКОУ__
	Да ви благослови Бог, сър Джон! И да помогне на делата ви! Да ни даде небето мирни времена! На връщане елате ми на гости, да възобновим старото приятелство! Може да се случи и аз да дойда с вас в двора.

	__ФАЛСТАФ__
	Бог ми е свидетел, от сърце го желая!

	__ПЛИТКОУ__
	Хайде, хайде! Казах го само така. Да ви пази Бог!

	__ФАЛСТАФ__
	Прощавайте, любезни господа!
N	Плиткоу и Мълч излизат.
	Хайде, Бардолф! Води хората!
N	Излизат всички освен Фалстаф.
	На връщане ще ги подстрижа тези двама съдии. Виждам му ясно дъното на този Плиткоу. Господи, колко сме склонни ние, старите хора, към лъжата! Този постал съдия ми зае цялото време с празни брътвежи за буйната си младост и за подвизите си из бардаците на Търнбул-стрийт и на всяка трета дума изплащаше по една лъжа на слушателя си, по-точен от данъкоплатец на султана. Спомням си го в „Свети Климент“ — приличаше на човечетата, които изрязваме след ядене от кората на сиренето. Гол беше съвсем като раздвоена репичка, на която с нож сме изрязали муцунка. И така мършав, че само човек с остро зрение можеше да го види. Истинско въплощение на глада, ей Богу, но похотлив като маймуна и курвите му викаха Мандрагората. Винаги се мотаеше нейде в обоза на модата и пееше на своите доста шибани… с камшик по площадите приятелки*47 разни песнички, подслушани от коларите, като им се кълнеше, че били романси и серенади, които сам бил съчинил. И сега този шутовски дървен меч е станал благородник и така фамилиарно говори за Джон Гонт, сякаш е бил побратим с него, а аз съм готов да се закълна, че го е виждал само веднъж, и то беше на един турнир по фехтовка, когато Джон Гонт му пукна кратуната, задето се беше присламчил към хората на лорд-маршала. Аз бях там и казах на Джон Гонт, че не е прав да го бие, защото такъв мършав тип има право да бъде в мършалската свита. Той наистина беше толкоз тънък, че би могъл да влезе с дрехите си в кожа на змиорка, а пък в калъф за обой би се чувствал просторно като в дворец. А сега този господин има земя и стада. Добре, добре! Ако се върна, ще се сприятеля с него и човек да не съм, ако не го пипна за кесията с двата му философски камъка*48! Щом младото кленче е лакомство за старата щука, не виждам защо да не искам и аз, по природния закон, да се стрелна към съдията Плиткоу! Само времето да му дойде и готово!
	[*47 _„… многошибани… приятелки…“_ — проститутките от онова време са били наказвани с публичен бой с камшици.]
	[*48 _„… кесията… с двата му философски камъка“_ — двусмислица, основана на това, че философският камък превръща простите метали в злато и на вулгарната шега около „кесията с двата камъка“.]

N	Излиза.


>	Четвърто действие
>>	Първа сцена

N	Гора в Йоркшир.
N	Влизат Йоркският архиепископ, Моубри, Хейстингз и Войници на духовниците.

	__АРХИЕПИСКОПЪТ__
	Тук спираме. Коя е таз гора?

	__ХЕЙСТИНГЗ__
	Наричана е Галският шумак.

	__АРХИЕПИСКОПЪТ__
	Пратете незабавно съгледвачи,
	да разузнаят броя на врага!

	__ХЕЙСТИНГЗ__
	Те вече са изпратени.

	__АРХИЕПИСКОПЪТ__
				Добре!
	Побратими в голямото ни дело,
	мой дълг е да ви кажа, че получих
	най-нова вест от граф Нортъмбърланд,
	чиито хладни сънища и мисъл
	са следните: желаел тук да дойде
	с войска, която щяла да приляга
	на неговия ранг, а пък такава
	не можел във момента да сбере
	и затова сега се е оттеглил
	в Шотландия, за да набира сили
	и моли Бога дръзкият ви опит
	да надживее трудността и риска
	на срещата с могъщия противник.

	__МОУБРИ__
	От туй писмо надеждата ни в него
	задира дъното и се разбива
	на късчета!

N	Влиза Вестител.

	__ХЕЙСТИНГЗ__
			Какви са новините?

	__ВЕСТИТЕЛЯТ__
	На миля от гората, откъм запад
	врагът настъпва във отличен строй.
	Пространството, което той покрива,
	говори, че по численост възлиза
	на близо трийсет хиляди.

	__МОУБРИ__
				И толкоз
	отдавна предполагаме, че има.
	Предлагам да излезем на полето
	и му дадем сражение!

	__АРХИЕПИСКОПЪТ__
			Кой иде
	във бляскави доспехи на началник?

N	Влиза Уестморланд.

	__МОУБРИ__
	Граф Уестморланд, доколкото го виждам.

	__УЕСТМОРЛАНД__
	Привет и пожелание за здраве
	от нашия велик главнокомандващ
	принц Джон, дук Ланкастър.

	__АРХИЕПИСКОПЪТ__
				Граф Уестморланд,
	свободно и без страх ни изкажете
	целта на свойто идване!

	__УЕСТМОРЛАНД__
				Тогава
	към ваша милост ще отправям главно
	словата си. Ако метежът беше
	във своя образ на река от паплач,
	предвождана от млади главорези,
	увлякла просяци и дечурлига
	с привидната си сила; ако бунтът —
	проклет да е! — се беше изразил
	във своя истински и неподправен
	природен вид, то вий, почтени отче,
	и тези знатни лордове със вас,
	не бихте украсили, убеден съм,
	ужасната му грозота със свойте
	блестящи гербове. Как вие, графе —
	чиято титла на архиепископ
	крепи се върху гражданския мир,
	чиято тъй внушителна брада
	тоз мир с десница кротка посребрил е,
	чиято ученост е придобита
	във школата на този същи мир,
	чието бяло расо изразява
	невинността във образа на гълъб,
	чист символ на мира — как вий решихте
	да преведете своя собствен образ
	от мирния език, тъй мил и сладък,
	на грапавия говор на войната,
	превръщайки мастилото си в кръв,
	перата в пики, книгите в гробове,
	а Божията реч в тръба за бой?

	__АРХИЕПИСКОПЪТ__
	Вий питате защо съм го направил?
	Ще ви отвърна. Всички ний сме болни:
	тресем се от угаждане и ситост
	във смъртоносна треска, за която
	е нужно кръвопускане. От нея
	издъхна Ричард, прежният ни крал.
	Но аз, почтени графе Уестморланд,
	не ида тука в роля на хирург
	и не като противник на мира
	ме виждате сред тез военни люде —
	аз временно приех тоз грозен облик,
	за да принудя с него към диета
	отеклите от ситост умове
	и да разтворя кръвните съсирки,
	които почват да запушват вече
	държавните ни вени. Но накратко:
	поставих на теглилка безпристрастна
	възможните щети от таз война
	срещу обидите, от нас търпени,
	и нейната присъда ми показа
	неправдите по-тежки от вредите.
	В коя посока времето тече,
	ний чувстваме; от мирния ни залив
	застави ни към нея да се втурнем
	потокът лих на сгодната случайност
	и имаме изготвен списък жалби,
	които ще покажем, щом дотрябва;
	защото колчем искахме да стигнем
	до краля си след някоя неправда,
	запречваха ни достъпа до трона
	виновните за нея. И така
	уроците от недалечно време,
	записани във тази пръст със още
	личаща кръв, и примерите нови,
	които всеки миг ни дава днес,
	принудиха ни да нахлузим тези
	неподобаващи за нас доспехи
	не с цел да режем ствола на мира
	или да кастрим неговите клони,
	а мир по друг да изградим, във който
	едно да са название и същност.

	__УЕСТМОРЛАНД__
	А как ви е нанесъл ущърб кралят,
	кога е бил към жалбите ви глух,
	кой знатен е подсторил да ви пречи,
	та трябваше с печата си духовен
	да осветите кървавата книга
	на бунта срещу Божия наместник?

	__АРХИЕПИСКОПЪТ__
	Престолът ни, тоз роден брат за всички,
	е в дълг към мен за родния ми брат!

	__УЕСТМОРЛАНД__
	Не е той в дълг към никого за него,
	а даже и да е, не вам се пада
	да предявявате на краля сметки!

	__МОУБРИ__
	Защо не нему и защо не нам,
	които помним вчерашните рани
	и чувстваме как времето потиска
	и днеска със неправедна ръка
	честта и ранга ни?

	__УЕСТМОРЛАНД__
			О, драги Моубри,
	вникнете в неизбежните закони
	на времето и, вярвайте, тогава
	наистина ще видите, че то
	нанася ви обидите, не кралят.
	Но колкото до вас, ни крал, ни време
	не виждам аз да са ви дали нявга
	и педя почва, за да изградите
	на нея свойте жалби. Та нима
	не бяхте вий възстановен във всички
	владения на Норфъкския дук,
	покойния ви татко, тъй дълбоко
	от всички ни и помнен, и почитан?

	__МОУБРИ__
	Кога баща ми е погубил свойта
	сияйна чест, та тя да трябва после
	да бъде възкресявана във мен?
	Обичаше го Ричард и, заставен
	от висши интереси, го прокуди;
	а пък когато Болинбрук и той*49
	[*49 _„… а пък когато Болинбрук и той…“_ — събитията, за които става дума, са представени в „Ричард II“.]
	със копия, насочени напред,
	със спуснати забрала и с очи,
	пламтящи зад железните решетки,
	стояха на арената и вече
	над тях звучеше тръбният сигнал,
	какво, какво тогаз би отклонило
	баща ми от гръдта на Болинбрук?
	Когато кралят хвърли своя жезъл,
	животът му привързан бе към него,
	живота си той хвърли и живота
	на всички тез, които Болинбрук
	след туй погуби с брадва или меч!

	__УЕСТМОРЛАНД__
	Лорд Моубри, вий говорите неща,
	които не познавате. Граф Херфорд
	тогаз се считаше за най-добрия
	английски рицар и не е известно
	кому се би усмихнала Фортуна;
	пък и да беше победил баща ви,
	успеха си той трудно би изнесъл
	от Ковънтри, защото против него
	настръхнала бе цялата страна,
	а с обич и молитви към небето
	обсипваше тя Херфорда, когото
	боготвореше повече дори
	от краля си… Но аз се отклоних.
	От царствения наш главнокомандващ
	изпратен съм да чуя от какво
	сте недоволни вий и да ви кажа,
	че той ще ви изслуша и във случай,
	че вий сте прави, ще изправи всичко
	и ще премахне всякоя причина
	за неприязън между вас и трона.

	__МОУБРИ__
	Но ние трябваше да му изтръгнем
	това съгласие! Във него има
	не обич, а държавническа хитрост!

	__УЕСТМОРЛАНД__
	Премного самомнителен сте, Моубри.
	Туй кралско предложение е израз
	на милост, не на страх. Защото ето,
	оттук се вижда нашата войска,
	достатъчно уверена в мощта си,
	за да допуска мисълта за страх.
	Ний имаме по-знатни имена,
	по-опитни бойци, по-крепки брони,
	по-висша цел и разумът подсказва,
	че по-добре ще бъдем и по дух…
	Така че за изтръгване изобщо
	да не говорим!

	__МОУБРИ__
			Мене ако питат,
	излишно е да се приказва с вас!

	__УЕСТМОРЛАНД__
	Защото ви е срам от свойто дело!
	Чупливото не бива да се пипа!

	__ХЕЙСТИНГЗ__
	Дали принц Джон получил е от краля
	широки пълномощия да действа
	и преговаря вместо него с нас?

	__УЕСТМОРЛАНД__
	В „главнокомандващ“ включва се и туй.
	Тоз празен ваш въпрос ме удивлява.

	__АРХИЕПИСКОПЪТ__
	Тогаз вземете, графе Уестморланд,
	тоз свитък, в който се съдържат всички
	оплаквания наши. Ако бъдат
	приети те, от първо до последно,
	и всички членове — далечни, близки —
	на нашия съюз получат твърди
	гаранции, че няма да пострадат
	и че решеното ще бъде бързо
	приведено във действие, то ние
	в послушното си русло ще се върнем
	и ще сплетем отново свойте мишци
	в могъщата десница на мира.

	__УЕСТМОРЛАНД__
	Ще връча тез условия на принца.
	Предлагам да се срещнем, господа,
	пред двете ни войски и там, на място,
	да разрешим — дай Боже! — спора мирно
	или веднага да го предоставим
	на мечовете съдници!

	__АРХИЕПИСКОПЪТ__
			Съгласни!

N	Уестморланд излиза.

	__МОУБРИ__
	Сърцето ми нашепва, че не дълго
	ще траят точките на този мир.

	__ХЕЙСТИНГЗ__
	Не бойте се, подпише ли го принцът
	при нашите условия, които
	ще бъдат всеобхватни и подробни,
	мирът ще се държи като скала!

	__МОУБРИ__
	На нас обаче ще се гледа тъй,
	че всеки дребен и изчоплен случай,
	да, всеки смешен и невинен повод
	ще носи за монарха ни дъха
	на днешните ни действия и даже
	да бъдем верни нему, както верни
	били са мъчениците към кръста,
	ще ни пресява той в тъй силен вятър,
	че нашето зърно ще отлети
	със плявата и няма да се прави
	различие между добро и зло.

	__АРХИЕПИСКОПЪТ__
	Не, не, лорд Моубри, кралят — зная туй —
	е уморен от тез дребнави разпри
	и вече е разбрал, че щом премахне
	един съмнителен, поражда двама
	и затова ще иска да изтрие
	от свойто сметководство всеки спомен,
	способен да извика за живот
	отминалите дрязги. Знае той,
	че няма начин да плеви страната
	при всяко подозрение, защото
	вразите му така са сплели корен
	със преданите му, че щом отскубне
	противника, каквото и да прави,
	със него ще изтръгне и приятел.
	Като жена, ядосала мъжа си,
	страната ни, когато той готов е
	да я зашлеви, срещу него вдига
	детето си и със това възпира
	ръката му, замахнала за удар.

	__ХЕЙСТИНГЗ__
	Освен това той вече изпочупи
	последните си пръчки по гърба
	на толкоз провинили се към него,
	че, вече без оръдия останал,
	напомня лъв без нокти, който може
	да плаши с рев, но не и да разкъсва.

	__АРХИЕПИСКОПЪТ__
	Така е, лорд-маршале, и затуй
	бъдете сигурен, че ако ние
	добре обмислим своята спогодба,
	мирът като строшен и сраснал крайник
	по-здрав ще е, отколкото е бил.

	__МОУБРИ__
	Дано сте прав! Граф Уестморланд се връща.

N	Влиза отново Уестморланд.

	__УЕСТМОРЛАНД__
	Принц Джон е близо тук. Благоволете
	да се явите между двата строя
	за срещата със него!

N	Влиза — в друга част на сцената — Принц Джон Ланкастър със своята Войска.

	__МОУБРИ__ _(Към Архиепископа)_
			Ваша Светлост,
	водете ни със Божието име!

	__АРХИЕПИСКОПЪТ__
	Приветствувайте принца си, милорд!
	Ний идваме.

N	Излизат.


>>	Втора сцена

N	Пак там*50.
	[*50 _Пак там_ — тук, както и между IV и V сцена — изглежда не е имало разделяне между двете сцени, тъй като действащите лица остават по местата си и действието продължава без прекъсване.]
N	Същите.

	__ПРИНЦ ДЖОН__
	Щастлива среща, братовчеде Моубри!
	Привет на Йоркския архиепископ!
	Здравейте лорде Хейстингз и вий всички
	Почтени Йорк, далече по-добре
	прилягаше ви образът, когато,
	събрано от църковните камбани,
	смиреното ви паство се тълпеше
	от вас да чуе Божието слово,
	отколкото сега, когато, в броня,
	разпалвате със барабанен бой
	метежна гмеж, сменили реч със меч,
	живот със смърт. Когато някой, влязъл
	в сърцето на владетеля и зрял
	под слънцето на неговата милост,
	възползва се от кралската закрила
	за лоша цел, какъв потоп злини
	той може да излее под крилото
	на своя покровител! Туй важи
	за вас, архиепископе! Кой тука
	не знае как дълбоко сте начетен
	в светите книги? Имахме ви ние
	за глас Господен, за тълковник жив
	на Божието слово, за посредник
	между светата благост на Небето
	и земните ни мисли. И сега
	кой няма да помисли тук, че вие
	употребили сте за зло, уви,
	и своя сан, и Божията милост
	като двуличен фаворит, безчинстващ
	във името на краля си? Нечестно
	против баща ми, тук наместник Божи,
	опълчихте вий в Божието име
	тез поданици негови и с туй
	смутихте и мира на небесата,
	и неговия собствен!

	__АРХИЕПИСКОПЪТ__
			Драги принце,
	аз тук съм не защото имам нещо
	против мира на вашия баща,
	а — както чу граф Уестморланд — защото
	безредието — туй разбира всеки —
	принуди ни да се сплотим в такава
	срещуприродна форма на борба,
	за да опазим себе си. От туй, че
	престолът със презрение отблъсна
	молбите ни, които в точен списък
	ви бяха пратени, се породи
	чудовищната хидра на войната
	и лесно той могъл би да приспи
	главите й, изригващи заплахи,
	приемайки законните и скромни
	условия, представени от нас,
	така че укротената ни вярност
	да легне във нозете на Властта.

	__МОУБРИ__
	В противен случай ние ще се бием
	до сетен дъх!

	__ХЕЙСТИНГЗ__
			И ако бъдем бити,
	съюзници борбата ще подемат
	и тях съюзници ще заменят,
	ако и те пропаднат; и така
	баща на син враждата ще предава
	и ще расте неспирната разправа,
	дордето Англия не спре да ражда
	все нови поколения!

	__ПРИНЦ ДЖОН__
			Вий, Хейстингз,
	сте твърде плитък, прекомерно плитък,
	за да измервате дълбочините
	на бъдното!

	__УЕСТМОРЛАНД__
			Аз моля Ваша Светлост
	направо да ми каже как приема
	условията им!

	__ПРИНЦ ДЖОН__
			Като направо
	приемам ги от първо до последно;
	и се кълна в честта на своя род,
	че царствената мисъл на баща ми
	била е зле разбрана и че някой
	от приближените му извратил е
	с премного волност неговата воля.
	Допуснатите пропуски, милорд,
	ще бъдат незабавно отстранени.
	Кълна се във душата си, ще бъдат!
	Ако това ви стига, разпуснете
	бойците си да си вървят към къщи,
	тъй както ние с нашите ще сторим,
	и тука пред строените войски
	да вдигнем чаши и да се прегърнем,
	та хиляди очи да отнесат,
	по свойте домове тоз ценен символ
	на туй, че пак сме в дружба и любов!

	__АРХИЕПИСКОПЪТ__
	Приемам честната ви дума, принце,
	в залог, че обещаното ще стане!

	__ПРИНЦ ДЖОН__
	Аз дал съм я и няма да я стъпча
	и затова, наздраве, Ваша Светлост!

N	Пие.

	__ХЕЙСТИНГЗ__
	Бойците да узнаят за мира!
	Платете им и нека си вървят!
	Побързайте — таз вест ще ги зарадва!

N	Един Офицер излиза.

	__АРХИЕПИСКОПЪТ__
	За ваше здраве, графе Уестморланд!

N	Пие.

	__УЕСТМОРЛАНД__
	За вашето! Да знаехте какви
	усилия ми струва този мир,
	до дъно бихте пили! Но нататък
	ще ви докажа своята любов!

	__АРХИЕПИСКОПЪТ__
	О, вярвам ви!

	__УЕСТМОРЛАНД__
			От все сърце се радвам
	За ваше здраве, братовчеде Моубри!

	__МОУБРИ__
	Навреме пожелавате ми здраве —
	във този миг усещам странна тежест.

	__АРХИЕПИСКОПЪТ__
	Когато весел си, очаквай зло.
	Тъгата е предвестница на радост.

	__УЕСТМОРЛАНД__
	Така че, Моубри, бъдете весел:
	тоз миг на скръб добро ви е донесъл!

	__АРХИЕПИСКОПЪТ__
	Повярвайте ми, радостен съм аз!

	__МОУБРИ__
	Не сме добре, по вашему, тогаз!

N	Викове.

	__ПРИНЦ ДЖОН__
	Узнали са вестта. Как викат само!

	__МОУБРИ__
	Да беше след победа този вик!

	__АРХИЕПИСКОПЪТ__
	Мирът е, Моубри, също вид победа,
	защото в него и двете страни
	надвити са, без някоя да губи.

	__ПРИНЦ ДЖОН__
	Вървете, Уестморланд, и разпуснете
	и нашата войска по домовете!
N	Уестморланд излиза.
	И нека преди туй, любезни графе,
	войските минат в марш край нас, така че
	да видим ний и вий с кого сме щели
	да мерим сили днес!

	__АРХИЕПИСКОПЪТ__
			Кажете, Хейстингз,
	да минат тук, преди да се разпуснат!

N	Хейстингз излиза.

	__ПРИНЦ ДЖОН__
	Надявам се, таз вечер сте ни гости?
N	Влиза отново Уестморланд.
	Защо стои войската ни, милорд?

	__УЕСТМОРЛАНД__
	Началниците й не щат да мръднат,
	додето лично вий не отмените
	заповедта си да стоят на място.

	__ПРИНЦ ДЖОН__
	Те знаят своя дълг.

N	Влиза отново Хейстингз.

	__ХЕЙСТИНГЗ__
	Войската се е пръснала, милорд;
	подобно на отвързани бичета
	се носят всички, где очи им видят;
	като разпуснат клас, със смях и вик
	те припкат кой към къщи, кой към кръчма!

	__УЕСТМОРЛАНД__
	Отлична вест, лорд Хейстингз, след която
	задържам те, предателю! Вас също,
	архиепископе, и вас, лорд Моубри,
	задържам с обвинение в измяна!

	__МОУБРИ__
	Нима е честна вашата постъпка?

	__УЕСТМОРЛАНД__
	А вашият метеж нима бе честен?

	__АРХИЕПИСКОПЪТ__
	Ще стъпчете ли вярата си, принце?

	__ПРИНЦ ДЖОН__
	Предателю, не съм я стъпкал с нищо.
	Аз само обещах да ви изправя
	неправдите, изтъквани от вас,
	и туй ще сторя с християнска грижа,
	но колкото до личната ви участ,
	метежници, очаквайте награда,
	каквато за метежите се пада!
	Бе лудост да набирате войска
	и глупост — да я пускате така…
	Бог, вместо нас, надви ги. Дайте знак
	да гонят разпилелия се враг!
	А тази тук изменническа клика
	пазете да е вярна на дръвника!

N	Излизат.


>>	Трета сцена

N	Пак там.
N	Шум на битка. Схватки.
N	Влизат — от разни страни — Фалстаф и Колвил.

	__ФАЛСТАФ__
	Как се казвате, сър? Какво е званието ви и откъде сте?

	__КОЛВИЛ__
	Аз съм рицар, сър, и се казвам Колвил от Долината!

	__ФАЛСТАФ__
	Значи тъй, името ви е Колвил, званието — „рицар“ и живеете в Долината. Сега званието ви ще бъде „предател“, но името ви ще си остане същото и ще поживеете в килия, доста дълбочка, тъй че пак ще можете да се наричате „Колвил от Долината“.

	__КОЛВИЛ__
	Не сте ли вие сър Джон Фалстаф?

	__ФАЛСТАФ__
	Не по-лош мъж от него, който и да съм! Предавате ли се, сър, или ще трябва да се изпотя заради вас? В такъв случай всяка моя капка пот ще стане сълза на ваш близък, който оплаква смъртта ви! Затова треперете и молете за пощада!

	__КОЛВИЛ__
	Мисля, че сте сър Джон Фалстаф и при тази мисъл се предавам.

	__ФАЛСТАФ__
	Този мой корем разгласява името ми по-гръмко от хиляди езици. Ако беше с малко по-обикновени размери, нямаше да има по-пъргав мъж от мене в цяла Европа! Тоя търбух, тоя търбух ме съсипва!… Ха, главнокомандващият!

N	Влизат Принц Джон Ланкастър, Уестморланд, Блънт и други.
N	Сигнал за отбой.

	__ПРИНЦ ДЖОН__
	Горещото премина. Уестморланд,
	прекъсвайте гонитбата! Отбой!
N	Уестморланд излиза.
	Вий, Фалстаф, къде бяхте досега?
	Пристигате, когато всичко свърши.
	Ще счупите с тез хитрости гръбнака
	на някоя бесилка, честна дума!

	__ФАЛСТАФ__
	Би ме натъжило, милорд, ако не бяхте ме посрещнали така, защото винаги съм знаел, че доблестта бива награждавана с укор и обида. Приличам ли ви на лястовица, на стрела, на куршум? Мога ли при мойта възраст и телосложение да имам бързината на мисълта? Препусках насам с най-голямата скорост, възможна за мене. Извадих от строя над сто и осемдесет пощенски коня и, още мръсен от пот и прах, но чист в своята храброст, тутакси взех в плен сър Джон Колвил от Долината. Той е яростен воин и безстрашен противник, но какво от това? Щом ме зърна, той се предаде, за да мога да кажа като оня гърбонос римски приятел: „Дойдох, видях, победих!“*51
	[*51 _„Дойдох, видях, победих“_ — думи на Юлий Цезар.]

	__ПРИНЦ ДЖОН__
	Било е повече негова любезност, отколкото ваша заслуга.

	__ФАЛСТАФ__
	Това не знам! Ето го тук и аз ви го предавам. И умолявам Ваша Светлост да упоменете подвига ми сред другите деяния на деня или, честна дума, ще накарам да напишат за него нарочна балада с рисунка над заглавието, представяща как Колвил целува ногата ми. Принудите ли ме да го сторя, ако всички вие не заприличате редом с мене на фалшиви монети до чисто злато и ако в небосвода на славата моят блясък не надвие вашия тъй, както пълната луна надсиява небесните искрици, които изглеждат пред нея като главички на топлийки, не вярвайте от днес нататък на благородническата ми дума! Така че отдайте ми, което ми се пада, и издигнете високо заслугата ми!

	__ПРИНЦ ДЖОН__
	Малко е тежка за издигане.

	__ФАЛСТАФ__
	Тогава направете я да изпъкне пред всички!

	__ПРИНЦ ДЖОН__
	Доста е изпъкнала и така.

	__ФАЛСТАФ__
	Сторете с нея нещо, което да ми е от полза, пък наричайте го както щете, милорд!

	__ПРИНЦ ДЖОН__
	Та ти се казваш Колвил?

	__КОЛВИЛ__
	Да, милорд!

	__ПРИНЦ ДЖОН__
	Ти, драги Колвил, си прочут предател.

	__ФАЛСТАФ__
	И прочут верноподаник го плени!

	__КОЛВИЛ__
	Не повече от тези, Ваша Светлост,
	които ме доведоха дотук.
	Да бях ги водил аз, а не те — мен,
	тъй евтино не бихте ги добили!

	__ФАЛСТАФ__
	Не знам за колко са се продал и те, но ти, като добър човек, ми се отдаде даром и аз ти благодаря за щедростта.

N	Влиза отново Уестморланд.

	__ПРИНЦ ДЖОН__
	Приключи ли преследването, графе?

	__УЕСТМОРЛАНД__
	Тръбихме сбор. Изтребването свърши.

	__ПРИНЦ ДЖОН__
	Тоз Колвил и подобните на него
	да се откарат в Йорк и там да бъдат
	посечени без бавене! Вий, Блънт,
	водете ги под сигурен надзор!
N	Блънт и други извеждат Колвил.
	Поемаме към двора, господа!
	Баща ми, кралят, заболял е тежко
	и хубаво е радостната вест
	до трона му да стигне час по-скоро.
	Избързайте със нея, братовчеде,
	а ние ще вървим с умерен ход.

	__ФАЛСТАФ__
	Милорд, ще ви помоля да се върна
	през Глостършир. И още, много моля,
	описвайки пред трона боевете,
	за мене със добро се изкажете!

	__ПРИНЦ ДЖОН__
	Вървете, Фалстаф! Както съм настроен,
	ще ви представя по-добре пред него,
	отколкото заслужил сте!

N	Излиза, следван от всички освен Фалстаф.

	__ФАЛСТАФ__
	Вместо да си добре настроен, да беше по-добре устроен, та да разбираше от хумор! Бога ми, това студенокръвно хлапе не ме обича! Не можеш да го разсмееш. И нищо чудно: не пие. От тези мухльовци ни един не издържа на проверката, защото леките напитки и рибните ястия така им охлаждат кръвта, че ги хваща моминска анемия и когато се оженят, правят само момичета. Обикновено са глупави и страхливи, каквито щяха да бъдат и някои измежду нас, ако ги нямаше разпалващите напитки. Доброкачественият херес има двояко действие: първо, като се изкачи до мозъка, разгонва там всички гъсти, лепкави и тежки изпарения, които го обвиват, и го прави възприемчив, бърз, плодовит, пълен с леки, пъргави и ярки образи, които, предадени на езика, представляват това, което наричаме остроумие. Второто действие на славния сух херес е туй, че той сгрява кръвта, която, хладна и ленива преди това, е оставяла блед черния дроб, което е главен признак за плахост и малодушие. Хересът стопля кръвта и я тласка от вътрешностите към крайниците. Той запалва лицето, което като сигнален огън призовава на оръжие малката държава „човек“. И ето че населението й от жизнени сили и духове се стича около своя главнокомандващ, сърцето, което, надуло се и добило смелост от тяхното обкръжение, става способно за невероятни подвизи, и всичко това е от хереса. Тъй че бойното майсторство е нищо без хереса, защото той дава на него възможност да се прояви; а познанията в тази област са само злато, пазено от зъл дух, докато Хересът не ги изрови и пусне в обращение. Затова принц Хари е храбър, защото студената кръв, която природно е наследил от баща си, той, като суха, безплодна и гола почва, е обогатил и напоил посредством щедри и редовни вливания на все нови и нови количества живителен херес. От това е станал той буен и храбър! Ако имах хиляда синове, първото правило, което щях да им втълпя, би било да се отрекат под клетва от леките напитки и да се отдадат единствено на хереса!
N	Влиза Бардолф.
	Какво има, Бардолф?

	__БАРДОЛФ__
	Войската бе разпусната и се пръсна по домовете.

	__ФАЛСТАФ__
	Много й здраве! Аз ще мина през Глостършир, да посетя благородния мистър Робърт Плиткоу. Вече съм му размекнал восъка между палеца и показалеца си и сега ще го натисна с печата си. Да вървим!

N	Излизат.


>>	Четвърта сцена

N	Кралският дворец в Уестминстър.
N	Влизат Кралят, Глостър, Кларенс, Уорик и други.

	__КРАЛЯТ__
	Да, лордове, ако даде ни Бог
	победа в спора, който лее кръв
	пред прага ни, ний нашите младежи
	ще поведем към по-високи битки
	и мечове ще вадим вече само
	от кръста осветени. Всичко в ред е:
	войската — сбрана, флотът — също стегнат,
	заместниците ни — снабдени с власт,
	и всичко тъй е, както го желаем,
	освен това, че ни е нужно здраве
	и че преди да тръгнем, се налага
	да усмирим васалите, които
	оръжие са взели против нас.

	__УОРИК__
	Ще имате вий скоро, господарю,
	и здраве, и победа!

	__КРАЛЯТ__
			Сине Хъмфри,
	къде е брат ти, Уелският ни принц?

	__ГЛОСТЪР__
	На лов във Уиндзор струва ми се, татко.

	__КРАЛЯТ__
	А със кого?

	__ГЛОСТЪР__
		Не зная, господарю.

	__КРАЛЯТ__
	Не е ли с него брат му, Томас Кларенс?

	__ГЛОСТЪР__
	Не, Кларенс, господарю, е до вас.

	__КЛАРЕНС__
	Какво желаете, любезни татко?

	__КРАЛЯТ__
	Доброто ти и само него, Томас.
	Защо не си с наследния ни принц?
	Той търси те, а ти го пренебрегваш!
	В сърцето му сред всички свои братя
	ти, Томас, имаш най-доброто място.
	Скъпи го и ще можеш след смъртта ми
	да служиш за посредник между тях
	и кралското величие. Така че
	не го избягвай и не си отнемай
	предимствата на бъдната му милост
	с нехаен хлад към днешната му воля,
	защото той е нежен и добър,
	когато са внимателни към него,
	сълза за милост има и ръка,
	готова да помогне; но когато
	го разгневят, по-твърд е и от кремък,
	от зимата по-пълен е с прищевки,
	по-режещ е от ледните й вихри,
	преди зора да пукне. Затова
	пригаждай се към неговия нрав:
	упреквай го за грешките му меко,
	когато е игрив и добродушен,
	но мрачен ли е, давай му да буйства,
	дорде гневът му, като кит на суша,
	издъхне от вилнеене. Тъй действай,
	мой синко Томас, и ще бъдеш после
	крило за свойте братя, златен обръч,
	тъй стегнал кадуса им с братска кръв,
	че колкото във него — неизбежно —
	сплетни странични да цедят злъчта си,
	да не пропусне той, па ако ще
	да бъдат те по-подли от отрова,
	по-гибелни от избух на барут!

	__КЛАРЕНС__
	Ще бъда с него ласкав и грижлив.

	__КРАЛЯТ__
	Защо сега не си във Уиндзор с него?

	__КЛАРЕНС__
	Той също не е там. Обядва в Лондон.

	__КРАЛЯТ__
	А може би узнал си със кого?

	__КЛАРЕНС__
	Със Пойнс и още други от кръга му.

	__КРАЛЯТ__
	Богата почва бързо буренясва
	и той, ликът на младите ми дни,
	е цял във плевели. Затуй с печал
	аз гледам времето подир смъртта ми.
	Сърцето ми кърви, когато в свойто
	въображение съзирам дните
	на безначалие и общ разпад,
	които ще настъпят, щом аз легна
	при своите предци, понеже зная:
	не стяга ли разгула му юзда,
	съветват ли го само буйни чувства,
	добие ли права за слободия,
	ще литне той, на страсти воля дал,
	към гибел зла и сигурен провал!

	__УОРИК__
	Превратно съдите за принца, сър.
	Той само изучава тези свои
	разпуснати приятели, тъй както
	се учи чужд език. Тоз, който иска
	да овладее непозната реч,
	е длъжен да заучи и запомни
	и грозните й думи, за да може
	след туй да ги презира и избягва.
	Така, като безсрамни думи, принцът,
	щом времето съзрее, ще отхвърли
	приятелите си, за да си служи
	със спомена за тях като с мерило,
	когато съди хората край трона,
	и с туй ще извлече добро от злото.

	__КРАЛЯТ__
	Пчелата, свикнала да смуче мед
	от мършата, не я напуска лесно!…
	Кой иде там? Не е ли Уестморланд?

N	Влиза Уестморланд.

	__УЕСТМОРЛАНД__
	Сърдечно ви желая крепко здраве,
	Ваше Величество, и светла радост,
	прибавена към таз, която нося!
	Принц Джон целува вашата ръка.
	Бунтовниците Хейстингз, Моубри, Скруп
	и всички други чакат строгостта
	на кралския закон. Метежен меч
	не бляска нийде, а навред шумят
	маслинените клонки на мира.
	Ваше Величество ще може тука,
	когато има време и възможност,
	да прочете подробности по всичко.

	__КРАЛЯТ__
	О, Уестморланд, ти птиче си, което,
	щом свършва зимата, посреща първо
	зората с песни!
N	Влиза Харкорт.
			Още новини!

	__ХАРКОРТ__
	Да пази Бог престола от врази,
	а появят ли се, да имат края
	на тези, за които ще ви кажа!
	Бунтовните Нортъмбърланд и Бардолф
	с войска от англичани и шотландци
	са влезли в бой със Йоркския шериф*52
	[*52 _Шериф_ — върховен чиновник, натоварен с поддържане на реда, изпълнителната власт и т.н.]
	и той ги е разбил на пух и прах!
	Това писмо съдържа, господарю,
	обстойно описание на боя.

	__КРАЛЯТ__
	Защо ми стана зле от толкоз радост?
	Нима Фортуна никога не пръска
	със две ръце, а винаги надписва
	най-светлия си дар с най-черни букви?
	Тя дава здрав стомах, но не и хляб
	на бедните; или трапеза пищна,
	но не и здрав стомах — на богаташа,
	живеещ в изобилие без радост.
	Би трябвало да ме възрадва тази
	чудесна вест, а вие ми се свят
	и ето, причерня пред очите!
	О, Господи! Елате! Зле ми става!

	__ГЛОСТЪР__
	Ще мине, господарю!

	__КЛАРЕНС__
			Скъпи татко!

	__УЕСТМОРЛАНД__
	Недейте пада духом, господарю!

	__УОРИК__
	Спокойно, принцове! Ний всички знаем,
	че тези пристъпи се случват често
	със Негово Величество. Ще мине!
	Не се тълпете! Дайте му да диша!

	__КЛАРЕНС__
	Не, не, той няма да изтрае дълго!
	Неспирните му умствени тревоги
	са изтънили тъй зида, ограждащ
	душата му, че вече тя през него
	надзърта и се готви да изскочи!

	__ГЛОСТЪР__
	Тревожат ме мълвите сред народа:
	чудовища се раждали, жените
	забременявали без мъжка помощ,
	четирите годишни времена
	са се объркали, като че ли,
	додето два-три месеца са спели,
	прескочил ги е тайно календарът.

	__КЛАРЕНС__
	И Темза вече три пъти без отлив
	излиза от законния си бряг,
	а старите — тез живи документи
	за миналите дни — твърдят, че тъй
	било е и преди да се помине
	прадядо ни, великият крал Едуард*53.
	[*53 _„… крал Едуард…“_ — става дума за Едуард III — родоначалника на семействата Йорк и Ланкастър, които после ще враждуват помежду си; царувал от 1327 до 1377 г.]

	__УОРИК__
	По-тихо, моля! Кралят се съвзема!

	__ГЛОСТЪР__
	Тоз удар непременно ще го свърши.

	__КРАЛЯТ__
	Вдигнете ме оттук и отнесете
	във друга стая… По-полека, моля!

N	Бива отнесен в друга част на сцената.


>>	Пета сцена

N	Пак там.
N	Същите.

	__КРАЛЯТ__
	Да няма шум, приятели, освен
	ако една ръка погали сънно
	със нежни звуци морния ми дух!

	__УОРИК__
	Извикайте свирачите оттатък!

	__КРАЛЯТ__
	Короната ми поставете тук,
	върху възглавката!

	__КЛАРЕНС__
			О, как е бледен
	и колко са му хлътнали очите!

	__УОРИК__
	По-тихо!

N	Влиза Принц Хенри.

	__ПРИНЦ ХЕНРИ__
		Да сте виждали дук Кларенс?

	__КЛАРЕНС__
	Аз тук съм, братко, потопен във сълзи.

	__ПРИНЦ ХЕНРИ__
	Дъжд в стаята, без вънка да вали?
	Баща ни как се чувства?

	__ГЛОСТЪР__
				Много зле.

	__ПРИНЦ ХЕНРИ__
	Узнал ли е добрата новина?
	Ако не е, кажете му я бързо!

	__ГЛОСТЪР__
	Влоши се той, когато я узна.

	__ПРИНЦ ХЕНРИ__
	От радост щом е, и без лек ще мине.

	__УОРИК__
	По-тихо, моля! Той заспива май!

	__ГЛОСТЪР__
	Да се отдръпнем във съседна стая!

	__УОРИК__
	Ще дойдете ли с нас, любезни принце?

	__ПРИНЦ ХЕНРИ__
	Не, аз оставам тук да бдя над краля.
N	Всички, без него, излизат.
	Защо ли до главата си е сложил
	короната, когато, знаем, тя е
	така тревожна дружка по легло?
	О, лъскав страх, о, златно безпокойство,
	което през тъй много дълги нощи
	на бдение, отворени оставяш
	вратите на ума!… Ти спиш със нея,
	но не така дълбоко и съвсем
	не толкоз сладко, колкото тоз, който
	нахлупил грубия калпак за сън,
	прохърква цяла нощ!… О, кралска власт,
	за тоз, когото твоят знак пристяга,
	ти тежка броня си във жарък ден,
	която пари, бранейки!… Лек пух
	е кацнал върху неговата устна
	съвсем бездвижен. Тоз въздушен гост,
	ако горкият дишаше, би трепкал!
	О, скъпи господарю, татко мой,
	сънят ти е наистина дълбок —
	до днеска той разлъчил е тъй много
	крале на Англия от туй блестящо
	кръжило до главата ти! Мой дълг
	към тебе, татко, е реката сълзи,
	която с обич и синовна нежност
	над твоя гроб ще лея изобилно;
	а твоят дълг към мен е таз корона,
	която по закон и кръв се пада
	на мен като на пряк наследник твой.
N	Поставя короната на главата си.
	Ха, ето я! Да ми я пази Господ!
	Цял свят мощта си да сбере в една
	ръка на великан, не ще успее
	да ми отнеме тоз наследствен символ
	и както ти го даваш днес на мен,
	синът ми ще го има някой ден!
N	Излиза.

	__КРАЛЯТ__ _(събужда се)_
	Къде си, Уорик? Где сте, Глостър, Кларенс?

N	Влизат отново Глостър, Кларенс и Уорик.

	__КЛАРЕНС__
	Извикахте ли, скъпи господарю?

	__УОРИК__
	Какво ви стана, господарю? Как сте?

	__КРАЛЯТ__
	Защо ме изоставихте? Где бяхте?

	__КЛАРЕНС__
	Оставихме във стаята ви брат си.
	Той каза, че ще бодърства до вас.

	__КРАЛЯТ__
	Принц Хенри ли? Къде е? Не го виждам!

	__УОРИК__
	Вратата е отворена. Навярно
	излязъл е оттук.

	__ГЛОСТЪР__
			Не е минавал
	през стаята, в която бяхме ний.

	__КРАЛЯТ__
	Короната ми! Кой я взе оттука?

	__УОРИК__
	Когато се оттеглихме, милорд,
	тя беше на възглавката ви.

	__КРАЛЯТ__
				Принцът!
	Той взел я е! Да дойде незабавно!
	Нима е толкова нетърпелив,
	че е помислил моя сън за смърт?
	Вървете, Уорик! Вижте го къде е
	и строго му кажете, че го викам!
N	Уорик излиза.
	Със тази си постъпка той помага
	на страшната ми болест да ме свърши.
	На, вижте се какво сте, синове!
	Природните ви чувства в миг се стапят,
	щом златото ви стане главна цел.
	Затуй бащите ви в безумна обич
	са претоварвали съня си с мисли,
	ума си — с грижи, костите си — с труд;
	затуй са трупали проклето злато,
	спечелено със мъки и със пот,
	и давали са ви с безкрайни жертви
	образование и бойна степен!
	Като пчели ний сбираме нектар
	от цвят на цвят и, пълни с мед и восък,
	се връщаме към кошера, където
	като че ли сме търтеи, децата
	избиват ни в отплата за труда ни.
	Да, с горък вкус отиват си бащите
	от този свят!
N	Влиза отново Уорик.
			Е, где е тоз, комуто,
	се вижда тъй ленива мойта болест?

	__УОРИК__
	Милорд, намерих принца тук наблизо
	с разплакано лице, в тъй чиста скръб,
	че даже най-ужасният насилник,
	пил цял живот невинна людска кръв,
	съзре ли го, ще си измие ножа
	с човечни сълзи. Иде ей сега.

	__КРАЛЯТ__
	Защо е взел короната тогава?
N	Влиза отново Принц Хенри.
	Ха, ето го! Ела към мене, Хари!…
	А вие оставете ни сами!

N	Всички освен Краля и Принц Хенри излизат.

	__ПРИНЦ ХЕНРИ__
	Не мислех, че отново ще ви чуя.

	__КРАЛЯТ__
	Желанието ти е породило
	таз мисъл в тебе. Застоях се, зная,
	но толкоз ли за трона ми си жаден,
	че искаш да се видиш преди срока
	със знака на властта ми? Глупав момък,
	величието търсиш ти, което
	ще ти сломи врата! Изчакай малко!
	Властта ми като облак е, поддържан
	от тъй безсилен дух, че много скоро
	ще легне на земята. Аз залязвам.
	Открадна ти това, което щеше
	законно да е твое подир час,
	и с туй преди смъртта ми потвърди
	това, което чакал съм от тебе.
	Животът ти говореше ми ясно,
	че ти не ме обичаш и сега
	си искал да умра уверен в туй.
	Умът ти е наточил сто кинжала
	о камъка на твоето сърце,
	за да пронижеш с тях баща си само
	на час от края му! Да не изтраеш
	едничък час! Тогаз какво стоиш?
	Върви, върви да ми копаеш гроба
	и нареди камбаните да бият
	за коронясване, а не за смърт!
	И нека сълзите, които трябва
	да ръсят моя гроб, са свято миро
	над твоята глава! С праха смеси ме,
	на червеите дай това, което
	на теб живот е дало! Отстранявай
	слугите ми, наредбите ми късай —
	дошъл е ден за гавра със реда!
	На трона е възлязъл Хари Пети!
	Ликувай, суета! Загивай, слава!
	Съветници разумни, марш от двора!
	Събирайте се в славния Уестминстър,
	маймуни от различните страни!
	Чистете се, съседи, от сметта си!
	Тежи ви някой ваш негодник, който
	пиянства, кълчи се, крещи, ругае,
	краде, убива и по нова мода
	извършва всички стари грехове?
	Не бойте се! Спасени сте от него!
	Във Англия ще бъде той отрупан
	за всяка мръсотия с чисто злато,
	във Англия ще бъде той обсипан
	със служби, почести, награди, власт,
	защото Хари Пети ще е пуснал
	развалата да тича без намордник
	и тази бясна кучка ще разкъсва
	невинните! О, бедно мое кралство,
	не те спасиха кралските ми грижи
	от смутове; какво ще стане с теб,
	когато смутът бъде кралска грижа?
	О, ти ще станеш дива пустош пак,
	населена от вълци, както нявга!

	__ПРИНЦ ХЕНРИ__
	Простете ми, мой скъпи господарю!
	Ако не бяха сълзите — тез влажни
	прегради за словата ни, — аз бих
	предотвратил суровия ви упрек,
	преди да сте изрекли вий скръбта си
	и аз да съм я чул със толкоз мъка.
	Вземете си короната и нека
	направи да я носите за дълго
	Тоз, който носи своята навеки!
	Обичам я аз само като знак
	на вашето могъщество и слава —
	ако не е така, да си остана
	навеки коленичил, в този израз
	на моето съзнание за дълг!
	Бог вижда, че когато влязох тук
	и ви помислих бездиханен вече,
	хлад сви сърцето ми. Ако ви лъжа,
	да свърша във разпуснатост, не смаял
	недоверчивците с обрата, който
	задал съм си за благородна цел!
	Щом влязох и помислих ви за мъртъв,
	при тази мисъл полумъртъв сам,
	към вашата корона, сякаш тя
	могла би да ме чуе, се обърнах
	и тъй й казах: „Грижите по теб,
	изпиха всички сили на баща ми.
	Затуй е твойто злато вредоносно,
	макар най-чисто. Златото, което
	приемаме в целителен разтвор,
	по-ниско по карати, по е ценно
	от теб, което, чисто по състав,
	прочуто, славено, отрови своя
	злочест носител!“ И при тези думи
	аз сложих я на своята глава
	като наследник честен, който влиза
	в двубой с противника, убил баща му.
	Ако в кръвта ми тя е вляла радост;
	в ума ми ако вдъхнала е гордост;
	ако във мен бунтарство и суетност
	със капка задоволство са приели
	властта, която се съдържа в нея,
	Бог нека я държи далеч от мене
	и стори ме най-низкия васал,
	пред нея коленичещ в страх и трепет.

	__КРАЛ ХЕНРИ__
	Синко мой,
	сам Бог ти е подсказал да я вземеш,
	за да спечелиш с тази си защита,
	сърцето на баща си! Пристъпи,
	седни до мене, Хари, и изслушай,
	съвета, който искам да ти дам,
	последен може би. Бог знае, синко,
	какви извити пътища използвах,
	за да се срещнем с таз корона тук
	а сам аз зная как неустойчиво
	стоеше тя на моята глава.
	Над твойта тя ще легне по-спокойно,
	с по-пълно одобрение, по-чиста,
	защото всичко низко, със което
	тя стана наша, с мен ще слезе в гроба.
	При мен тя беше слава, похитена
	от груб насилник, и мнозина живи
	ми спомняха, че с тяхната подкрепа
	я бях достигнал — нещо, от което
	се раждаха вражди и кръвнини,
	увреждащи покоя на страната.
	Ти виждаш, сине мой, че тез заплахи
	успявах да отблъсна с много мъка,
	защото мойто кралствуване беше
	пиеса все на тази главна тема.
	Сега смъртта ми ще смени стила й:
	което бе при мене придобито,
	при теб ще е венец, унаследен
	и с блясък чист. Но въпреки че ти
	ще властваш по-устойчиво от мене,
	все пак ще имаш трудности, защото
	обидите ще зеят още пресни
	и ще се помни още как били са
	изтръгнати зъбите и жилата
	на моите поддръжници, с които
	и ти ще трябва да поддържаш дружба.
	Издигнаха ме те със свойта мощ
	и аз страхувах се, че с нея могат
	отново да ме смъкнат; и затуй
	едни унищожих, а други мислех
	да поведа към Божи гроб, така че
	да нямат време да се ровят много
	във моите дела. Ти също, Хари,
	старай се всякак да държиш заети
	горещите глави с войни в чужбина,
	така че да разсейваш злия спомен
	с деятелност, изнесена навън.
	Бих искал да ти кажа още много,
	но нямам дъх за думи, сине мой.
	Короната е твоя. Дано Господ
	на мене как добих я да прости
	и стори с нея в мир да властваш ти!

	__ПРИНЦ ХЕНРИ__
	От вас добита и крепена здраво,
	на мен, кралю, тя пада се по право
	и аз против цял свят ще съумея
	да браня свойта собственост над нея!

N	Влизат Принц Джон и отново Уорик.

	__КРАЛЯТ__
	Ха, кой пристига! Брат ти Джон е тук!

	__ПРИНЦ ДЖОН__
	Мир, щастие и здраве, скъпи татко!

	__КРАЛЯТ__
	Ти мир и щастие ми носиш, сине,
	но, младокрило, здравето излитна
	от сухия ми ствол и твоят образ
	е точката на моя жизнен разказ.
	Граф Уорик где е?

	__ПРИНЦ ХЕНРИ__
			Пристъпете, Уорик!

	__КРАЛЯТ__
	Не носи ли название отделно
	таз стая, във която днес припаднах?

	__УОРИК__
	Да, носи, сър. „Ерусалим“ й викат.

	__КРАЛЯТ__
	Хвала на Бога! В нея ще издъхна.
	Предречено ми беше от години:
	„В Ерусалим ще свършиш своя път!“
	и аз напразно мислех, че ще свърша
	живота си край гроба на Христа.
	Носете ме във смъртната ми стая —
	„Ерусалим“ бил тук, сега го зная!

N	Излизат.


>	Пето действие
>>	Първа сцена

N	В дома на мировия съдия Плиткоу.
N	Влизат Плиткоу, Фалстаф, Бардолф и Пажът.

	__ПЛИТКОУ__
	Бога ми, сър, няма да ви пусна тази вечер!… Ей, Дейви, глух ли си?

	__ФАЛСТАФ__
	Не мога, мистър Плиткоу, ще ме извините!

	__ПЛИТКОУ__
	Не ви извинявам! Не мога да ви извиня! Никакви извинения не се допускат! Не ви извинявам за нищо на света!… Ей, Дейви!

N	Влиза Дейви.

	__ДЕЙВИ__
	Ето ме, сър!

	__ПЛИТКОУ__
	Дейви, Дейви, Дейви, Дейви, чакай да видим, Дейви! Да видим сега, Дейви! Да, Уилям Готвача! Кажи му да дойде!… Не, сър Джон, никакви извинения!

	__ДЕЙВИ__
	Човек да не съм, сър, тези призовки не могат да се връчат. И междата да я засеем ли с пшеница, сър?

	__ПЛИТКОУ__
	Да, с червена, Дейви! А колкото за Уилям, имаме ли млади гълъби?

	__ДЕЙВИ__
	Да, сър. Ето ви сметката на ковача за подковаването и лемежите.

	__ПЛИТКОУ__
	Да се провери и плати… Никакви извинения, сър Джон!

	__ДЕЙВИ__
	Освен това, сър, трябва нов синджир за хомота. И да удържим ли от заплатата на Уилям за чувала, дето го загуби завчера на панаира в Хинкли?

	__ПЛИТКОУ__
	Да, трябва да го заплати. Няколко гълъба, Дейви, две от късокраките кокошчици, един овнешки бут и още нещичко там, кажи му на Уилям!

	__ДЕЙВИ__
	Ще остане ли да пренощува господин военният, сър?

	__ПЛИТКОУ__
	Да, Дейви, и трябва да го нагостим добре. Приятел в двора е по-добре от пени в кесията. Приеми любезно и хората му — големи негодници са и ако им дадем гръб, ще ни ухапят за прасците.

	__ДЕЙВИ__
	Не могат ни ухапа повече, отколкото сами са изхапани, сър. Долните им дрехи са само гниди.

	__ПЛИТКОУ__
	Добре казано, Дейви! Но хайде, изпълнявай!

	__ДЕЙВИ__
	Много ви моля, сър, да погледнете благосклонно на Уилям Ловки от Уонкот в делото му против Клемент Перкс от хълма.

	__ПЛИТКОУ__
	Срещу този Ловки, Дейви, има много оплаквания. Този Ловки е, доколкото разбирам, изпечен мошеник.

	__ДЕЙВИ__
	Съгласен съм с ваша милост, сър, че е мошеник, но все пак, не дай си Боже, сър, един мошеник да не може да получи малко благосклонност, измолена от негов приятел! Честният човек, сър, може да се защити сам, а мошеникът не може. Служил съм вярно на ваша милост цели осем години и ако не мога поне веднъж-дваж на тримесечие да помогна на някой мошеник срещу някой честен човек, то значи, че ваша милост има много малко доверие в мене. Този мошеник е мой честен приятел, сър. Затова, умолявам ви, решете делото в негова полза!

	__ПЛИТКОУ__
	Добре, имаш думата ми. Няма да пострада. Само че побързай!
N	Дейви излиза.
	Къде сте, сър Джон? Хайде, хайде, събувайте ботушите! Заповядайте, мистър Бардолф!

	__БАРДОЛФ__
	Радвам се да видя ваша милост!

	__ПЛИТКОУ__
	От все сърце ви благодаря, мистър Бардолф! _(Към пажа.)_ Добре дошъл и ти, исполине!… Заповядайте, сър Джон!

	__ФАЛСТАФ__
	Ида след вас, драги ми мистър Плиткоу!
N	Плиткоу излиза.
	Бардолф, нагледай конете!
N	Бардолф и Пажът излизат.
	Ако можеха да ме нарежат по дължина, от мен биха се получили четири дузини отшелнически тояжки като този мистър Плиткоу! Да се чудиш и маеш на душевното сходство между него и слугите му! Те, от много близост с господаря си, са добили държанието на изкуфели съдии, а той, от постоянно общуване с тях, е заприличал на слуга в съдийски дрехи. Така са се уеднаквили по дух от дългото съжителство, че настроенията им летят заедно като диви гъски. Ако имах нужда от мистър Плиткоу, щях да си спечеля слугите му, като ги уверя, че той не може да диша без тях; ако пък ми трябваха те, щях да полаская господаря им, като му кажа, че не съм виждал друг да командва слугите си като него. Доказано е, че разумното поведение и глупавото държание са заразителни като болестите и хората ги прихващат един от друг. Затова човек трябва внимателно да подбира обществото, в което се движи. От този Плиткоу ще извлека достатъчно материал, за да накарам принц Хари да се смее непрекъснато в продължение на шест нови моди, което е равно по време на четири сесии на кралския съвет или на две съдебни дела! О, как лесно ни действа една измислица под лека клетва или една шега със сериозен израз, когато не знаем още болките в кръста! Той ще се смее, докато лицето му се сбръчка като плащ, когато го забравиш неокачен след дъжд!

	__ПЛИТКОУ__ _(отвън)_
	Сър Джон!

	__ФАЛСТАФ__
	Ида, мистър Плиткоу! Ида!

N	Излиза.


>>	Втора сцена

N	Лондон.
N	Влизат — от разни страни — Уорик и Върховният съдия.

	__УОРИК__
	Здравейте, как се чувствате, почтени
	върховни съдниче?

	__ВЪРХОВНИЯТ СЪДИЯ__
			Благодаря.
	А как е кралят ни?

	__УОРИК__
			Съвсем добре.
	Освободен от всичките си грижи.

	__ВЪРХОВНИЯТ СЪДИЯ__
	Нима се е поминал?

	__УОРИК__
			Да, той стигна
	естествения край на всяка плът.

	__ВЪРХОВНИЯТ СЪДИЯ__
	Да бе ме взел със себе си! Понеже
	му служих предано, сега ще бъда
	мишена за неправди.

	__УОРИК__
			И аз мисля,
	че младият ни крал не ви обича.

	__ВЪРХОВНИЯТ СЪДИЯ__
	Така е, знам, но съм готов да срещна
	туй ново време, тъй че то не може
	да ми покаже лик, по-зъл от този,
	със който го рисува мисълта ми.

N	Влизат Принц Джон, Глостър и Кларенс.

	__УОРИК__
	Пристига натъженото потомство
	на бившия крал Хенри. О, да беше
	сегашният крал Хенри по характер
	подобен на най-лошия от тях,
	мнозина знатни щяха да запазят
	местата си и нямаше сега
	платна да смъкват пред нищожни люде!

	__ВЪРХОВНИЯТ СЪДИЯ__
	О, Господи, боя се, че светът
	съвсем ще се обърка!

	__ПРИНЦ ДЖОН__
			Добро утро!
	Здравейте, драги братовчеде Уорик!

	__ГЛОСТЪР__
	Здравейте, братовчеде!

	__КЛАРЕНС__
				Добро утро!

	__ПРИНЦ ДЖОН__
	Забравили сме сякаш да говорим!

	__УОРИК__
	Не сме, но туй, което ни тежи,
	не позволява многословни речи!

	__ПРИНЦ ДЖОН__
	Тогава мир на този, който стори
	то тъй да ни тежи!

	__ВЪРХОВНИЯТ СЪДИЯ__
			И мир на нас,
	че, току-виж, ни дотежало двойно!

	__ГЛОСТЪР__
	Да, вий загубихте добър приятел
	и тоз печален израз, убеден съм,
	не е назаем взет, а си е ваш!

	__ПРИНЦ ДЖОН__
	Макар че никой сигурно не знае
	какво го чака, но за вас се готви
	най-хладен прием. Просто ви окайвам.

	__КЛАРЕНС__
	Ще трябва против свойте сан и чувства
	да бъдете учтив към сър Джон Фалстаф.

	__ВЪРХОВНИЯТ СЪДИЯ__
	Почтени принцове, това, което
	извършил съм, извършил съм го, воден
	от дух на безпристрастие, и никой
	не ще ме види да протягам длан
	за недостойна и позорна прошка.
	Не ме ли защити невинността ми,
	ще ида при покойния ни крал
	и ще му кажа кой ме е отправил
	по неговите стъпки!

	__УОРИК__
			Кралят иде!

N	Влизат Принц Хенри — като Крал Хенри V — и Блънт.

	__ВЪРХОВНИЯТ СЪДИЯ__
	Всевишният да пази Ваше Кралско
	Величество!

	__КРАЛЯТ__
	Във новото и ярко облекло
	на тази титла, братя, аз се чувствам
	не тъй удобно, както ви се струва.
	Напразно страх примесва се в скръбта ви —
	това е тук английски двор, не турски,
	и не Мурад Мурада наследява*54,
	[*54 _„… Мурад Мурада наследява…“_ — турският султан Мурад IV заповядал да бъдат удушени братята му след своето възшествие на трона през 1574 г.]
	а Хари — Хари. Но бъдете скръбни,
	защото толкоз царствено седи ви
	жалейката, че, честна дума, аз
	ще облека сърцето си във нея
	по ваша мода. Да, скърбете, братя,
	но колкото полага се, защото
	товарът на скръбта е разделен
	по равно между нас. Пък аз ще бъда,
	повярвайте, за вас баща и брат:
	вий свойта обич дайте ми и аз
	със грижите за вас ще се нагърбя.
	Плачете за покойния ни Хенри,
	но знайте, че е жив друг Хенри, който
	тез горки ваши сълзи ще превърне
	във дълъг наниз от щастливи дни!

	__ПРИНЦ ДЖОН__, __ГЛОСТЪР__ и __КЛАРЕНС__
	Надяваме се, че ще бъде тъй,
	Ваше Величество!

	__КРАЛЯТ__
			Недоверчиво
	ме гледат всички тук.
N	Към Върховния съдия.
			И вий най-вече.
	Уверен сте, че аз не ви обичам,
	нали така?

	__ВЪРХОВНИЯТ СЪДИЯ__
			Уверен съм, милорд,
	че ако бъда съден справедливо,
	крал Хенри Пети няма да намери
	причина да ме мрази.

	__КРАЛЯТ__
			Няма, тъй ли!
	Би трябвало навярно един принц
	със мойте изгледи да е забравил
	обидите, които ви дължи?
	Да мъмрите и хвърляте в затвора
	наследника на Англия, това е
	навярно дреболийка? Според вас
	във Лета*55 да я топнем и готово?
	[*55 _Лета_ (мит.) — река на забравата в подземното царство на древните гърци.]

	__ВЪРХОВНИЯТ СЪДИЯ__
	Тогава аз бях образ на баща ви
	и представлявах неговата власт.
	Загрижен за общественото благо,
	раздавах правосъдие, когато
	поиска Ваша Светлост да забрави
	одеждата, в която бях облечен,
	закона, по чиято буква съдех,
	короната, която представлявах,
	и ме удари, седнал при това
	в съдийското кресло; подир което
	аз пратих ви в затвора за обида
	на вашия баща. Щом зле съм сторил,
	навярно вий ще бъдете щастлив,
	ако синът ви утре не зачита
	законите, издадени от вас,
	вилнее във съдебните ви зали
	и смъкнал за брадите съдиите
	от техните тържествени кресла,
	нащърбва меча, който защитава
	мира в страната и сигурността ви
	и — даже нещо повече от туй —
	в лицето на слугите ви обижда
	делата ви и кралската ви личност?
	Въобразете си, че сте баща
	на син такъв и виждате властта си
	така презряна, своите закони —
	така оплюти, себе си самия —
	така опозорен от свойто чадо,
	и после представете си, че аз,
	защитата ви взел, от ваше име
	помоля благо този син да млъкне.
	Размислили над туй, издайте свойта
	присъда против мен и разгласете
	от висотата си какво съм сторил
	несъответстващо на мойта служба
	и моя дълг на поданик към крал!

	__КРАЛЯТ__
	Вий, съдниче, сте прав и затова
	оставям ви и в бъдеще върховен
	пазител на везните и на меча.
	Дано дочакате във чест и слава
	синът ми — като мен — да ви обиди
	и като мен да наведе глава
	пред вашата присъда! И дано
	и аз тогава жив съм, та да кажа
	като баща си: „Колко съм щастлив,
	че имам съдник, който няма страх
	да съди моя син, и син, готов
	да преклони високата си титла
	пред сана на съда!“ Вий поверихте
	мен, принца, във ръцете на ключаря
	и затова във вашите ръце
	аз поверявам пак тоз бляскав меч,
	достойно носен досега от вас,
	със предписание и в бъдно време
	да действувате с него смело, твърдо
	и безпристрастно, както досега!
	Ръката ви! И отсега нататък
	ще бъдете баща на мойта младост.
	Устата ми ще казват туй, което
	вий шепнете на моето ухо,
	и волята си аз ще подчинявам
	на вашето разумно ръководство!…
	И вярвайте ми, принцове, баща ми
	си е отдъхнал в гроба си, защото
	аз свойте слабости погребах с него,
	а в мен възкръсна неговата зрелост,
	за да посрами мрачните пророци,
	предсказващи провала ми, и пръсне
	предубежденията срещу мен,
	градени върху външния ми образ.
	Кръвта ми се разливаше доскоро
	в стихийни бедствия, но отсега,
	сменила своя ход, ще потече
	към океана, в който, щом се слее
	със неговите царствени талази,
	ще заструи величие. Сега
	ний своя парламент ще съзовем
	и изберем за кралския съвет
	такива членове, че в кратко време
	страната ни да се изправи редом
	с най-мощните държави, и за нас
	мирът, войната и сместа от двете
	да са неща понятни и познати…
N	Към Върховния съдия.
	И затова във тоз съвет вий, татко,
	ще имате решаващата дума!…
	След коронацията, както казах,
	ще съзовем дворянството веднага
	и ако Бог целта ни приподпише,
	от него никой принц не ще поиска
	за Хенри смърт, с едничък ден по-близка!

N	Излиза, следван от останалите.


>>	Трета сцена

N	В дома на мировия съдия Плиткоу.
N	Влизат Фалстаф, Плиткоу, Мълч, Дейви, Бардолф и Пажът.

	__ПЛИТКОУ__
	Не, сър, трябва да разгледате градината ми и там, в беседката, ще гризнем няколко ланшни ябълки, мой собствен присад, с чинийка кимионово семе и още нещичко. Елате, братовчеде Мълч! А после в леглото!

	__ФАЛСТАФ__
	Ей Богу, имате чудесен и богат дом!

	__ПЛИТКОУ__
	Беден е, беден! Просяци сме, сър Джон, просяци! Но въздухът е добър. Сложи покривката, Дейви, сложи покривката! Отлично, Дейви!

	__ФАЛСТАФ__
	Този Дейви ви върши добра работа — и прислужник, и иконом.

	__ПЛИТКОУ__
	Слуга, сър Джон, добър слуга и толкоз! Отличен слуга, сър Джон, но нищо повече! Дявол взел го, прекалих с хереса на вечеря. Добър слуга! Сядайте, сядайте! Елате, братовчеде!

	__МЪЛЧ__
	Благодаря. И както казал оня:
N	Пее.
P>
	„Да хапнем и Богу се помолим на глас,
	да бъдат годините все като таз,
	когато жените ги има в запас
	и хем евтино дават, хем са скъпи на нас,
	та да хвъркат мъжете
	от цвете на цвете,
	хей!“
P$

	__ФАЛСТАФ__
	Това се казва веселяк! Драги мистър Мълч, искам да вдигна наздравица за вас!

	__ПЛИТКОУ__
	Дейви, налей вино на мистър Бардолф!

	__ДЕЙВИ__
	Седнете, сър, сега ще бъда на вашите услуги! Седнете, моля! Господин пажът — също! Моля, господин паж!
N	Бардолф и Пажът сядат на отделна маса.
	Да ви е вкусно! Каквото липсва в яденето, ще го допълним с пиенето! Скромно, но от сърце!

N	Излиза.

	__ПЛИТКОУ__
	По-весело, мистър Бардолф!… И ти, малко войниче, по-весело!

	__МЪЛЧ__ _(пее)_
P>
	„По-весело, хора, щом я няма жената!
	Че — тънка, дебела — тя е зла и устата
	и само тогаз е добра веселбата,
	когато се веят брада до брадата!
	Утре почват пости — няма време, хей!
	Заговезни днес е — радвай се и пей!“
P$

	__ФАЛСТАФ__
	Не съм предполагал, че мистър Мълч може да бъде такъв веселяк!

	__МЪЛЧ__
	Кой, аз ли? Каквито веселби съм виждал аз!

N	Влиза отново Дейви.

	__ДЕЙВИ__ _(към Бардолф)_
	Заповядайте от нашите зимни ябълки, сър!

	__ПЛИТКОУ__
	Дейви!

	__ДЕЙВИ__
	Да, господарю!
N	Към Бардолф.
	Минутка само!… Чаша вино, сър?

	__МЪЛЧ__ _(пее)_
P>
	„Чаша винце, от което
	става леко на сърцето,
	ще вдигна за моята мила!“
P$

	__ФАЛСТАФ__
	Отлично, мистър Мълч!

	__МЪЛЧ__ _(пее)_
P>
	„Сърцето ми за грижите нехае —
	най-сладкото на празника сега е!“
P$

	__ФАЛСТАФ__
	Здраве и дълъг живот, мистър Мълч!

	__МЪЛЧ__ _(пее)_
P>
	„Чаша до дъно за вас ще изпия,
	дори да е миля дълбока!…“
P$

	__ПЛИТКОУ__
	Наздраве, честни Бардолф! Ако ти се ще нещо и не се обадиш, човек да не си!
N	Към Пажа.
	Наздраве и за тебе, разбойниче, голям да пораснеш! Пия за мистър Бардолф и за всички лондонски „кабалерос“!

	__ДЕЙВИ__
	Надявам се да видя Лондон, преди да умра.

	__БАРДОЛФ__
	Да мога само да те зърна там, Дейви!

	__ПЛИТКОУ__
	Кълна се в светата служба, ще му обърнете по четвъртинка, а? Прав ли съм, мистър Бардолф?

	__БАРДОЛФ__
	И даже по половинка, сър!

	__ПЛИТКОУ__
	Благодаря ти, ей Богу! Този мошеник няма да остане назад от тебе, можеш да бъдеш сигурен. Няма да се изложи той — от добър сой е!

	__БАРДОЛФ__
	И аз няма да остана назад от него, сър.

N	Чука се.

	__ПЛИТКОУ__
	Дума, достойна за крал! Чувствайте се като у дома си! Веселете се на воля!… Я, Дейви! Виж кой чука?… Кой е?

N	Дейви излиза отново.

	__ФАЛСТАФ__ _(към Мълч, който е изпразнил чашата си)_
	Това се казва тост за гост!

	__МЪЛЧ__ _(пее)_
P>
	„С тост на мое име
	рицар направи ме,
	месье Минго!“
P$
	Така ли е?

	__ФАЛСТАФ__
	Така е.

	__МЪЛЧ__
	Е, щом е така, признайте си, че и някои стари ги бива за нещо!

N	Влиза отново Дейви.

	__ДЕЙВИ__
	Ваша милост, пристигнал е един на име Пистол, който носи новини от двора.

	__ФАЛСТАФ__
	От двора! Пусни го да влезе!
N	Влиза Пистол.
	Здравей, Пистол!

	__ПИСТОЛ__
	Да ви закриля Бог, сър Джон!

	__ФАЛСТАФ__
	Кой вятър те е донесъл тук, Пистол?

	__ПИСТОЛ__
	Не този, който носи лоши новини! Почтени рицарю, сега тежиш далече повече от кой да е в това кралство!

	__МЪЛЧ__
	Ей Богу, вярвам го! Може би само нашият Пъф от Барсон тежи повече от него.

	__ПИСТОЛ__
	Да ти изпъфкам зъбите, нещастник!…
	Сър Джон, сър Джон, това съм аз, Пистол,
	твой пръв приятел, първи долетял
	със светла вест, със дивна новина
	за златни дни във почести и слава!

	__ФАЛСТАФ__
	Сега те моля да ми я съобщиш като обикновен човек от този свят.

	__ПИСТОЛ__
	Таковал съм го твоя свят и всички
	пъзливци светски! Вести аз ти нося
	за африкански рудници от злато*56!
	[*56 _„… за африкански рудници от злато!“_ — Африка е била за Шекспировите съвременници баснословна страна на златото.]

	__ФАЛСТАФ__
	О, низки асириецо, разкрий се!
	Цар Кофетуа*57 очаква твойто слово!
	[*57 _Цар Кофетуа_ — африканския цар Кофетуа се влюбил в просякинята Зенелофон и се оженил за нея.]

	__МЪЛЧ__ _(пее)_
	„И Робин Худ, и Джон, и Червенушко“*58!…
	[*58 _Робин Худ_ — известен герой от английските балади. _Джон_ и _Червенушко_ (Scarlet) са негови приятели.]

	__ПИСТОЛ__
	Как? Псетата от бунището лаят
	по новостта, дошла от Хеликон*59?
	[*59 _Хеликон_ (мит.) — планина в Гърция, обитавана от музите.]
	Тогаз, Пистол, главата си сложи
	във скутите на фуриите*60 бесни!
	[*60 _Фурии_ (мит.) — римски божества на отмъщението.]

	__ПЛИТКОУ__
	Почтени господине, не ви зная от кои сте…

	__ПИСТОЛ__
	Тогаз ридай, нещастнико, що чакаш?

	__ПЛИТКОУ__
	Моля за извинение, сър. Ако идете с новини от двора, сър, мисля, че имате само две възможности: да ги съобщите или да ги скриете. Кралят ме е облякъл, сър, в известна власт…

	__ПИСТОЛ__
	Кой точно крал? Кажи го или мри!

	__ПЛИТКОУ__
	Крал Хенри.

	__ПИСТОЛ__
		Кой? Четвърти или Пети?

	__ПЛИТКОУ__
	Четвърти.

	__ПИСТОЛ__
			Да ти гръмна на властта!…
	Сър Джон, корона носи твоят агнец!
	Хал стана Хенри Пети! Честна дума!
	Ако те лъжа, покажи ми палец,
	ей тъй, като испански хвалипръцко!

	__ФАЛСТАФ__
	Нима е мъртъв старият ни крал?

	__ПИСТОЛ__
	Подобно гвоздей в дъбова врата!
	Което казах ти, е чиста правда!

	__ФАЛСТАФ__
	Тръгваме, Бардолф! Оседлай коня ми! Мистър Плиткоу, решавайте каква държавна служба искате. Имате я от мене! Пистол, ще те натъпча с двоен заряд от почести!

	__БАРДОЛФ__
	О, светъл ден! Да ме направят рицар,
	за мене ще е малко!

	__ПИСТОЛ__
			Е, кажете,
	не нося ли приятни новини!

	__ФАЛСТАФ__
	Отнесете мистър Мълч в леглото! Мистър Плиткоу, не, лорд Плиткоу, както и да е, пред вас е домоуправителят на Фортуна. Нахлузвайте си ботушите, ще яздим цяла нощ! О, скъпоценни ми Пистоле! Бързо, Бардолф!
N	Бардолф излиза.
	Говори, Пистол! Разкажи ми още нещо и измисли, между другото, какво ще поискаш за себе си! Обувайте се, обувайте се, мистър Плиткоу! Зная, младият крал гори от нетърпение да ме види! Можем да реквизираме всеки кон, законите на Англия са ми подвластни! Блазе на тези, които са ми били приятели, и горко на върховния съдия!

	__ПИСТОЛ__
	Да му кълват далака лешояди!
	„Живот, къде си?“ — казва песента.
	Той тука е. Здравейте, златни дни!

N	Излизат.


>>	Четвърта сцена

N	Лондон.
N	Влизат Старши стражар и Стражари, които влекат Мистрис Скокли и Дол Чаршафдери.

	__МИСТРИС СКОКЛИ__
	Пускай, негоднико проклети! Дано умра, че да те видя на бесилката! Изкълчи ми рамото!

	__СТАРШИ СТРАЖАРЯТ__
	Предадена ми е от районните и ще я поздравим с камшика, може да е сигурна. Един-двама са били убити заради нея.

	__ДОЛ__
	Лъжеш, кука с кука! И да знаеш, мутро сипаничава, че ако пометна плода, дето го нося, по-добре ще е за тебе, проклетнико, да си ударил майка си, муцуно изпита!

	__МИСТРИС СКОКЛИ__
	О, Божичко, защо го няма сър Джон! Той щеше да пусне кръвчицата на някого тук. Господи, направи я да пометне!

	__СТАРШИ СТРАЖАРЯТ__
	Ако пометне, ще ви се попълни пак дузината възглавници, дето сега са ви само единайсет. Хайде, тръгвайте с мене, заповядвам ви, защото оня, когото ти и Пистол сте пребили, е умрял!

	__ДОЛ__
	Едно ще ти кажа, дребосъко, едно ще ти кажа, човече, отлято за кадилница: за това, дето го правиш, здраво ще те нашибат, помни ми думата! Синьосукнест разбойнико, изпукал от глад палячо, ако не намажеш камшика, фуста да не нося!

	__СТАРШИ СТРАЖАРЯТ__
	Върви, върви, странстваща рицарко, върви!

	__МИСТРИС СКОКЛИ__
	О, Боже, как е възможно правдата така да надвива кривдата! Но нищо! С търпимост всичко се преодолява!

	__ДОЛ__
	Хайде, разбойнико, води ме пред съдията!

	__МИСТРИС СКОКЛИ__
	Добре, да вървим, копой мършав!

	__ДОЛ__
	Плашило кльощаво! Скелет пътуващ!

	__МИСТРИС СКОКЛИ__
	Джудже нищожно!

	__ДОЛ__
	Хайде, сухар неден! Хайде, призрако прозрачен!

	__СТАРШИ СТРАЖАРЯТ__
	Добре, добре!

N	Излизат.


>>	Пета сцена

N	Лондон. Площад близо до Уестминстър.
N	Влизат двама Служители, които застилат земята с тръстики*61.
	[*61 _„… застилат… с тръстики“_ — с тръстики застилали в тогавашна Англия не само площадите, но и залите в богатите домове.]

	__ПЪРВИ СЛУЖИТЕЛ__
	Още тръстика, още тръстика!

	__ВТОРИ СЛУЖИТЕЛ__
	Ама вече втори път тръбиха!

	__ПЪРВИ СЛУЖИТЕЛ__
	Преди два няма да се върнат от коронацията. Хвърляй още, хвърляй още!

N	Излизат.
N	Влизат Фалстаф, Плиткоу, Пистол, Бардолф и Пажът.

	__ФАЛСТАФ__
	Стойте тук до мен, мистър Плиткоу! Ще накарам краля да ви окаже милост. Като минава край нас, ще му намигна и само гледайте каква физиономия ще ми направи!

	__ПИСТОЛ__
	Да позлати устата ти сам Бог,
	добри ни рицарю!

	__ФАЛСТАФ__
	Ела насам, Пистол, застани зад мен!
N	Към Плиткоу.
	Ако имах време да им ушия нови ливреи, нямаше да пожаля хилядата фунта, които ми заехте. Но карай: скромният ни вид ще свърши по-добре работата. Той ще му покаже, че съм горял от нетърпение да го видя…

	__ПЛИТКОУ__
	Точно така!

	__ФАЛСТАФ__
	… ще говори за искреността на моето чувство…

	__ПЛИТКОУ__
	Точно така!

	__ФАЛСТАФ__
	… за моята преданост…

	__ПЛИТКОУ__
	Точно тъй! Точно тъй!

	__ФАЛСТАФ__
	… за това, че съм препускал нощ и ден, без да губя време, без да помисля, без да ми мине през ум за преобличане…

	__ПЛИТКОУ__
	Напълно вярно!

	__ФАЛСТАФ__
	… за да стигна дотук и застана, потен и прашен от пътя, разтапящ се от желание да го видя, немислещ за нищо, забравил за всичко, сякаш нямам друго да върша освен това: да го зърна!

	__ПИСТОЛ__
	Да, semper idem*62 е, защото obsque
	[*62 _„… semper idem…“_ (лат.) — точно същото.]
	hoc nihil est*63. По всички точки вярно!
	[*63 _„… obsque hoc nihil est…“_ (непр.лат.) — освен това няма нищо.]

	__ПЛИТКОУ__
	Съвсем точно така!

	__ПИСТОЛ__
	МОЙ рицарю, вестта ми ще разпали
	свирепий плам на черния твой дроб*64:
	[*64 _„… плам на черния твой дроб“_ — черният дроб бил считан за вместилище на храбростта.]
	узнай, че твойта „Хубава Елена“*65
	[*65 _„Хубава Елена“_ (мит.) — става дума за съпругата на спартанския цар Менелай, която според легендата станала причина за избухването на Троянската война, възпята в „Илиада“ на Омир.]
	лежи във низко-мерзостна тъмница,
	там хвърлена от паплач груборъка!
	Буди Мъстта на фурии, фучащи
	из мрачни пещери, защото тъй е:
	Дол Чаршафдери е в пандиза, знай!

	__ФАЛСТАФ__
	Ще я измъкна!

	__ПИСТОЛ__
			… Екна морский рев
	и меднотръбний звук откликна нему!

N	Тръбен звук. Влизат Кралят със Свитата си, сред която е и Върховният съдия.

	__ФАЛСТАФ__
	Да те запази Бог, кралю мой, Хал!

	__ПИСТОЛ__
	Небето да е с теб, фиданко кралска!

	__ФАЛСТАФ__
	Да си ми живо, моето момче!

	__КРАЛЯТ__ _(към Върховния съдия)_
	Какво желае този луд човек?

	__ВЪРХОВНИЯТ СЪДИЯ__
	Без ум ли сте? Не виждате ли вие
	с кого говорите?

	__ФАЛСТАФ__
			Със своя крал!
	С теб, слънце мое! С тебе, Зевсе мой!

	__КРАЛЯТ__
	Не те познавам, старче. Искай прошка!
	На шута не подхождат бели власи.
	Сънувах, някога, един дъртак
	тъй тлъст и тъй разюздан във езика,
	но този сън сега ме отвращава.
	Мисли от днес по-малко за плътта си,
	отколкото за своята душа!
	Чревоугодието остави,
	защото гробът зинал е пред тебе,
	триж по-широк, отколкото пред други!
	Със шутовски шеги не ми отвръщай —
	не съм аз вече тоз, когото помниш.
	Бог знае и светът ще разбере,
	че съм отхвърлил нявгашния Хари
	и същото ще сторя и с онези,
	които са били около него.
	Дочуеш ли, че прежният съм пак,
	търси ме и по прежному ще бъдеш
	наставник мой във буйства и разгул.
	Но дотогава, както вече сторих
	със другите от твоята порода,
	нареждам ти от днес да се държиш
	на разстояние от десет мили
	далеч от нас. В противен случай — смърт!
	Необходимото, за да живееш,
	ще ти отпускаме, за да не би
	да те подтикне нуждата към злото,
	и щом ни съобщят, че се изправяш,
	ще ти дадем и служба, съответна
	на твоите способности и сили.
N	Към Върховния съдия.
	А вий, милорд, следете лично, моля,
	да се изпълни кралската ни воля!…
	След мен!

N	Излиза, следван от Свитата си и от Върховния съдия.

	__ФАЛСТАФ__
	Мистър Плиткоу, дължа ви хиляда фунта.

	__ПЛИТКОУ__
	Бога ми, точно така, сър Джон! И ви умолявам да ми ги върнете, за да си ги отнеса вкъщи.

	__ФАЛСТАФ__
	Това ще бъде трудно, мистър Плиткоу. Но не се огорчавайте! Принцът тайно ще ме извика при себе си. Нали разбирате, той трябва да се показва такъв пред света. За повишението не се бойте! Ще ви направя аз голям човек!

	__ПЛИТКОУ__
	Не виждам как това ще стане, освен ако ме облечете в своя жакет и го подпълните със слама. Умолявам ви, сър Джон, върнете ми поне петстотин от хилядата!

	__ФАЛСТАФ__
	Сър, аз съм това, което ви дадох дума, че съм! Той само се преструваше.

	__ПЛИТКОУ__
	Боя се, че това преструване може много да ви струва!

	__ФАЛСТАФ__
	Пък аз казвам, че така ви се струва! Елате да хапнем заедно! Хайде, лейтенант Пистол! Тръгвай, Бардолф! Преди да се стъмни, ще дойдат да ме викат!

N	Влизат Принц Джон и — отново — Върховният съдия, придружен от Стражи.

	__ВЪРХОВНИЯТ СЪДИЯ__
	Водете сър Джон Фалстаф във затвора!
	И тези с него да го придружат!

	__ФАЛСТАФ__
	Милорд, милорд!

	__ВЪРХОВНИЯТ СЪДИЯ__
	Зает съм днес. Ще ви изслушам скоро…
	Водете ги!

	__ПИСТОЛ__
	„Si fortuna me tormenta
	spero contenta.“

N	Излизат всички освен принц Джон и Върховния съдия.

	__ПРИНЦ ДЖОН__
	Хареса ми постъпката на краля.
	Той своите приятели от вчера
	обезпечава, но решил е твърдо
	да ги държи в изгнание, додето
	не се покажат нравствени и трезви
	в очите на света.

	__ВЪРХОВНИЯТ СЪДИЯ__
			Така е, сър.

	__ПРИНЦ ДЖОН__
	А свикал ли е Парламента?

	__ВЪРХОВНИЯТ СЪДИЯ__
				Да, сър.

	__ПРИНЦ ДЖОН__
	Уверен съм, че близък е съвсем
	денят, във който ний ще изнесем
	оръжията, тук до днес вилнели,
	далеч оттук, във френските предели.
	От пойно птиче този припев чух
	и кралят май не бе за него глух…
	Да тръгваме ли, сър?

N	Излизат.


>	Епилог*66
	[*66 _Епилог_ — очевидно имаме смес от два епилога: първият пасаж е за един случай, вторият и третият — за друг.]

	__ТАНЦЬОР__
	Ето ме и мене, първо с трепет, после с поклон и най-сетне със слово. С трепет — защото може би не сте ни харесали; с поклон — защото така е прието; и със слово — за да моля за прошка. Но ако чакате от мене добро слово, аз съм загубен, защото съм си го съчинил сам по това, което обикновено трябва да се казва, и току-виж, излязло, че макар да направих, каквото можех, всъщност съм развалил, каквото съм могъл. Но към въпроса. Неотдавна — както отлично знаете — аз се явих тук пред вас след края на една слаба пиеса с молба за извинение и с обещание за по-добра. Мислех наистина да ви се отплатя с тази и ако тя се е провалила като несполучлива сделка, то аз обявявам банкрут, а вие, мои любезни заемодавци, губите. Обещах ви, че ще се явя тук и ето, предоставям тялото си на вашата снизходителност: опростете ми част от дълга, а пък аз ще ви изплатя още нещо от него, а за останалото — като всички длъжници — ще ви отрупам с безброй обещания. Ако с езика не мога да си измоля опрощаване на дълга, то ще ми разрешите ли да пусна в ход краката си? Това наистина би било леко отърваване — да се измъкнеш от дълга с танцови стъпки. Но аз имам съвест и ще се постарая да ви доставя при това колкото мога по-голямо удоволствие. Всички дами тук са ми простили, зная*67. Ако господата не са, това ще значи, че не са в съгласие с дамите си, което не се е случвало досега в подобно общество. И още една дума, моля. Ако не сте се преситили от тлъсто месо, вашият скромен автор ще продължи историята, която видяхте, с нова пиеса, като включи в нея сър Джон и ви развесели с красивата Катерина Французка*68. Фалстаф — ако не го убие, разбира се, суровата ви присъда — ще умре, доколкото ми е известно, от настинка след прекомерно изпотяване, защото Олдкасл умря като мъченик, но нашият човек е съвсем друга личност*69. Езикът ми се умори. Когато се уморят и краката ми, ще ви пожелая лека нощ, като коленича пред вас… но само за да се помоля за кралицата ни.
	[*67 _„… всички дами са ми простили, зная“_ — защото по всяка вероятност епилогът бил произнасян от пажа.]
	[*68 _Катерина Французка_ — в следващата пиеса „Хенри V“ се разказва за победите на новия крал във Франция и за неговата сватба с френската принцеса Катерина.]
	[*69 _„… Олдкасл… друга личност“_ — за прототипа на Фалстаф вж. предговора.]

N	Излиза, танцувайки.
