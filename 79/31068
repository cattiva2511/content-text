P>
	Седя в една от кръчмите
	на Фифти-секънд Стрийт
	уплашен и несигурен.
	Подлото време прогонва
	всички умни надежди.
	Страхът и гневът на вълни
	се плискат далече над светлите
	и затъмнени земи,
	заливат живота на всекиго.
	Противната смрад на смъртта
	мърси септемврийската вечер.

	Прилежното знание може
	да ни разкрие какво
	беше това престъпление,
	дето от Лутер до Линц
	превърна културата в лудост,
	какво зло имаго създаде
	психопатичния бог.
	Аз съм стоустото зная,
	което се учи в училище:
	ако си патил от злото,
	зло направи за отплата.

	Тукидид в свойто изгнание
	узна какво назовават
	в речите демокрация
	и какво вършат тираните.
	Кухите думи, отправени
	към безразличния гроб,
	в книгата си разнищи.
	Прокудено просвещение,
	болка, превърната в навик,
	власт некадърна и мъка —
	всичко това се повтаря.

	Във равнодушния въздух,
	в който небостъргачите
	високомерно прославят
	човека от колектива,
	езиците се надвикват
	с безсмислени оправдания.
	Но кой ще може за дълго
	да ликува в съня си?
	От огледалото гледат
	ликът на Империализма
	и на световната кривда.

	Лицата, сбрани край бара,
	се вкопчват в днешния ден.
	Лампите трябва да светят,
	музиката — да свири.
	Всички условности бързат
	да разкрасят крепостта
	с домашна мебелировка,
	за да не видим къде сме —
	изгубени сред леса,
	сред призраците и мрака
	като деца изплашени.

	Най-празнословните глупости,
	които крещят големците,
	са мъдрост, сравнени с мечтите ни.
	Туй, дето Нижински, лудият,
	някога писа за Дягилев,
	важи и за нас нормалните.
	Грехът, загнезден в костите
	на всяка жена или мъж,
	копнее за невъзможното —
	не за вселенска любов,
	а за любов на човек.

	От мрака консервативен
	в етичния ни живот
	прииждат пътници с карти,
	със своя утринна клетва:
	„Не ще изменя на жена си.
	Ще работя по-съзнателно.“
	Събуждат се комендантите
	и продължават играта.
	Кой ще ги пусне на воля?
	Кой ще говори на глухите
	и вместо немите, кой?

	Аз имам само гласа си
	срещу цял куп измами —
	измамата уж романтична
	в главите на чувствени парии,
	измамата на Властта,
	опряла покрив в небето.
	Не съществува Държава.
	Сам никой в света не живее.
	Гладът налага своето.
	Ако не ни се умира,
	ний трябва да се обичаме.

	В нощта съвсем беззащитен
	нашият свят се спотайва,
	но пръснати в тъмнината,
	рой светлинки иронични
	бляскат — така Справедливите
	разменят своите послания.
	Дано и аз, като тях
	от Ерос и прах съставен
	и обсаден като замък
	от отрицание, лумна
	с един утвърждаващ пламък.
P$
