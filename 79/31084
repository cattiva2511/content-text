P>
	И смъртта няма да има свое собствено царство.
	Голите мъртъвци във едно ще се смесят
	със премръзналия мъж в залязващия месец;
	щом очистените им кости бъдат сбрани и отнесени,
	звезди ще засветят в стъпалата и дланите им;
	те ще полудяват, но ще остават разумни,
	ще потъват в морето, но пак ще изплуват;
	ще си отиват влюбените, но любовта ще остане;
	и смъртта няма да има свое собствено царство.

	И смъртта няма да има свое собствено царство.
	Ще кротуват дълбоко под извивките на морето
	и няма да умират с воя на ветровете;
	щом жилите им се скапят, ще се разкривят те
	на чекръка на мъките, но няма да рухнат;
	вярата във ръцете им ще се превърне на прах,
	еднорогите злини ще се сурнат през тях;
	ще се спускат отвсякъде, но няма да се пречупят;
	и смъртта няма да има свое собствено царство.

	И смъртта няма да има свое собствено царство.
	Чайките няма повече да крещят във ушите им,
	няма шумно да бият в бреговете вълните;
	дето цвят е цъфтял, цвят вече никога
	няма да дигне глава на пороя под пръските;
	въпреки че са луди и отдавна изстинали,
	лицата им пулсират над тях в маргаритките;
	разбивай се в слънцето, докато и то не се пръсне,
	и смъртта няма да има свое собствено царство.
P$
