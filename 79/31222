P>
	Възлезе сив под сивите листа
	на спящата маслинова градина*.
	[* _Спящата маслинова градина_ — край древното село Гетсимани близо до Йерусалим се намирала Маслиновата гора, наречена Гетсиманска градина; там Исус Христос се молел в нощта, преди предаването му от Юда, когато бил заловен. (Лука 22; 39–46)]
	Той мина смазан и с чело в прахта
	на топлите си длани — и отмина.

	След всичко туй. И краят бе това.
	И сляп дори, ще ходя, ще треперя.
	Защо ти трябват моите слова,
	че теб те има, без да те намеря.

	Не те намирам. В мен те няма, знам.
	Ни в другите. Ни в този камък ням.
	Не те намирам вече. Аз съм сам.

	Сам със скръбта човешка през нощта.
	Не я смекчих чрез теб, остана тя,
	а теб те няма. Срам и пустота!

	Ще се разказва: ангел прелетя…

	Защо пък ангел? Ах, нощта дойде,
	безчувствено прошумоля в листата.
	Апостолите спяха по тревата.
	Защо пък ангел? Ах, нощта дойде.

	Обикновена нощ пристигна вече —
	като стотици тук се спря.
	Спят камъни, спят кучета далече.
	Ах, много тъжна спря и се обрече
	да чака с мен до първата зора.

	Но ангелите си остават скрити —
	зовът ми тази нощ не бе дочут.
	Изгубените страдат без приют:
	отритнати са даже от бащите,
	отхвърлени — от майчиния скут.
@@	1906
P$
