	[* Оригиналното заглавие на пиесата е _„The History of Henry IV — Part One“_ — „Историята за Хенри Четвърти — част първа“. Повечето от действащите в нея лица са исторически: английският крал Хенри IV (Болинбрук от „Ричард II“) е царувал от 1399 до 1413 г. — период, изпълнен с интриги, заговори и бунтове. Първото голямо въстание на феодалите срещу престола имало за основа недоволството на могъщото на север семейство Пърси, което помогнало на Болинбрук да се възкачи на престола (вж. граф Нортъмбърланд и Хари Пърси от „Ричард II“) и сега се чувствало онеправдано от него. Към граф Нортъмбърланд, сина му Хари Пърси (Хотспър) и брат му Томас Уустър се присъединили: Йоркският архиепископ Ричард Скруп, шотландският граф Арчиболд II Дъглас и главният от уелските владетели Оуен Глендауър заедно със своя зет Едмънд Мортимър старши (граф Марч), чичо на претендента за престола Едмънд Мортимър младши, когото Хенри IV държал затворен в „Тауър“. (При Шекспир тези две исторически лица — Мортимър старши и младши — се смесват.) Въстанието било разгромено в кръвопролитната битка при Шрузбъри през 1403 г., в която загинал Хотспър.
	Принц Хенри — бъдещият крал Хенри V — наистина водел в юношеските си години разпуснат живот в компания от „фалстафовски“ тип, но след това се отличил в битката при Шрузбъри. Образът на Фалстаф е плод на Шекспировата фантазия, макар че двете имена на този герой: първоначалното му — сър Джон Олдкасл, и окончателното — сър Джон Фалстаф — принадлежали на исторически лица (вж. предговора). Правилната транскрипция на Falstaff е Фолстаф. Мистрис Скокли се нарича в оригинала Quickly (бързо, пъргаво, живо).]

>
#	Действащи лица

	__КРАЛ ХЕНРИ IV__
	__ПРИНЦ ХЕНРИ УЕЛСКИ__, __ПРИНЦ ДЖОН ЛАНКАСТЪР__ — синове на краля
	__ГРАФ УЕСТМОРЛАНД__
	__СЪР УОЛТЪР БЛЪНТ__
	__ТОМАС ПЪРСИ, ГРАФ УУСТЪР__
	__ХЕНРИ ПЪРСИ, ГРАФ НОРТЪМБЪРЛАНД__
	__ХЕНРИ ПЪРСИ — ХОТСПЪР__ — негов син
	__ЕДМЪНД МОРТИМЪР, ГРАФ МАРЧ__
	__РИЧАРД СКРУП, АРХИЕПИСКОП ЙОРКСКИ__
	__АРЧИБОЛД, ГРАФ ДЪГЛАС__
	__ОУЕН ГЛЕНДАУЪР__
	__СЪР РИЧАРД ВЪРНОН__
	__СЪР ДЖОН ФАЛСТАФ__
	__СЪР МАЙКЪЛ__ — приятел на Йоркския архиепископ
	__ПОЙНС__
	__ГАДСХИЛ__
	__ПЕТО__
	__БАРДОЛФ__
	__ФРАНСИС__ — слуга
	__ЛЕЙДИ ПЪРСИ__ — жена на Хотспър и сестра на Мортимър
	__ЛЕЙДИ МОРТИМЪР__ — дъщеря на Глендауър и жена на Мортимър
	__МИСТРИС СКОКЛИ__ — стопанка на кръчма
	Шериф, Офицери, двама Коневоди, Коняр, Стопанин на кръчма, Пратеници, Пътници, Слуги

	_Място на действието:_ Англия


>	Първо действие
>>	Първа сцена

N	Лондон. В кралския дворец.
N	Влизат Кралят, Принц Джон, Уестморланд, Блънт и други.

	__КРАЛЯТ__
	Макар с потресен дух и грижен лик,
	ний даваме на погнатия мир
	възможност, взел си дъх, да заговори
	с пресекващ глас за подвизи, които
	ни чакат край далечни брегове.
	От днес таз жадна пръст не ще мърси
	устата си с кръвта на своите рожби;
	къртицата война не ще разравя
	с окопи грозни нейните полета;
	копита подковани няма вече
	цветята й да тъпчат; и очите,
	които като ярки метеори,
	макар с еднакво потекло и корен,
	се сблъскваха и счепкваха до вчера
	във кървави вражди, обединени
	от обща цел, ще тръгнат в строен ред
	и няма срещу себе си да виждат
	приятели, съмишленици, братя.
	Войната няма вече, като нож
	във ножница несигурна, да мушка
	в бедрото господаря си. И тъй,
	приятели, към гроба на Христа
	ний, негов воин, свързан от обета,
	под чистия му кръст да се сражава,
	ще поведем войска от англичани
	с десници, още в майчиното лоно
	определени свише да изгонят
	неверника от светите места,
	по чийто прах са стъпвали нозете,
	проводени от гвоздеи преди
	четиринайсет века, за да бъде
	изкупен първородният ни грях…
	Но вече от години всичко туй
	известно е и не за да ви кажем,
	че ще вървим, събрали сме ви тук.
	Да чуем, братовчеде Уестморланд,
	с какви решения съветът снощи
	е ускорил туй дело, драго нам!

	__УЕСТМОРЛАНД__
	Със тях се занимахме, господарю,
	и вече бяхме уточнили даже
	подробности по разходи и служби,
	когато изведнъж от Уелс*1 пристигна
	[*1 _Уелс_ — планинска област в Западна Англия.]
	вестител с лоши вести, от които
	най-лошата бе таз, че Мортимър,
	повел войската си от херфордширци*2,
	[*2 _„… херфордширци…“_ — жители на Херфордшир, графство в Западна Англия.]
	за да смири разбойния Глендауър,
	е сам попаднал в грубите ръце
	на дивия валиец; над хиляда
	от неговите хора са изклани
	и върху техните тела били са
	извършени от уелските жени
	жестоки издевателства, които
	човек без срам не може да опише!

	__КРАЛЯТ__
	И тази вест изместила е значи
	въпроса за свещения ни поход?

	__УЕСТМОРЛАНД__
	Тя заедно със други, господарю,
	защото нови мрачни новини
	дойдоха ни от север; стана ясно,
	че Хари Пърси, Огнената шпора,
	и гордият шотландец Арчиболд*3
	[*3 _Арчиболд_ — става дума за Арчиболд II Дъглас.]
	са сблъскали войските си при Холмдон*4
	[*4 _Холмдон_ — старо име на град Хъмбълтон в графство Нортъмбърланд, Северна Англия.]
	навръх Кръстовден в битка, явно тежка
	за двамата, защото новината
	била е изкрещяна с две-три думи
	сред трясък на оръдия и който
	донесе я до нас, бе яхнал коня
	в разгара на сражението, още
	преди да види неговия изход.

	__КРАЛЯТ__
	А този тук е нашият приятел
	сър Уолтър Блънт; спешил се току-що
	и в пръски кал от всичките земи
	по пътя му от Холмдон чак до Лондон,
	той носи пък приятни новини:
	граф Дъглас е разбит. Сър Уолтър лично
	видял е десет хиляди шотландци
	и двадесет и двама знатни войни
	натрупани един връз друг да квасят
	със кървища Холмдонското поле.
	В плен Огнената шпора взел е Мордейк,
	граф Файфски, старши син на Арчиболд,
	и с него Етол, Мъри, Ангъс, Ментийт —
	все графове от стар шотландски корен.
	Това е според нас отлична плячка.
	Не е ли тъй? Кажете, братовчеде!

	__УЕСТМОРЛАНД__
	Със нея даже принц се би гордял!

	__КРАЛЯТ__
	Виж, с туй ме натъжи и ме въведе
	в греха на завистта! Нортъмбърланд
	родител е на син, чието име
	е всеки ден в устата на Честта,
	син — първи ствол в леса на младежта ни,
	любимец на Фортуна*5, пък аз трябва,
	[*5 _Фортуна_ (мит.) — римска богиня на щастието, случая и успеха.]
	докато слушам как отвред го хвалят,
	уви, да гледам как разгул и буйства
	печатат срамен знак върху челото
	на моя Хари. О, да би могло
	да се окаже, че среднощна фея
	чадата ни е в люлка разменила
	и моя син направила е Пърси,
	а неговия син — Плантадженет*6!
	[*6 _Плантадженет_ — така се наричала английската кралска династия, основана през 1154 г. от Хенри II и завършила през 1399 г. с детронирането на Ричард II. По време на царуването на Плантадженетите английското кралство включвало обширни земи в днешна Франция. Два клона на този род са семействата Ланкастър и Йорк, които после водят помежду си прочутата „война на двете рози“.]
	Тогаз бих взел аз неговия Хари,
	а той пък — моя… Точка по това!
	Не мислите ли, драги братовчеде,
	че този Пърси младши твърде горд е?
	Пленените при Холмдон той задържа
	за себе си, а мене известява,
	че щял съм да получа само Мордейк!

	__УЕСТМОРЛАНД__
	Подучил го е чичо му. Той, Уустър,
	подобно на планета, зла за вас*7,
	[*7 _„… планета… зла за вас…“_ — според астрологията планетите имали влияние върху дейността на хората.]
	го кара да се перчи и да вдига
	против короната петелски гребен.

	__КРАЛЯТ__
	Изпратих да го викнат незабавно,
	но трябва временно да се откажем
	от своя поход към Ерусалим.
	За сряда, братовчеде, назначавам
	съвет във Уиндзор*8. Сам го съобщете
	[*8 _Уиндзор_ — град в графство Беркшир, Южна Англия, с прочут замък — лятна резиденция на кралския двор.]
	на всички лордове, но след това
	върнете се без бавене при нас,
	защото има работи, които
	не бих желал да казвам и решавам
	във миг на гняв.

	__УЕСТМОРЛАНД__
			Отивам, господарю!

N	Излизат.


>>	Втора сцена

N	Лондон. В дома на принца.
N	Влизат принц Хенри и Фалстаф.

	__ФАЛСТАФ__
	Е, Хал, кажи ми колко е часът, момчето ми!

	__ПРИНЦ ХЕНРИ__
	Ти така си затлъстял в мозъка от смукане на стар херес*9, разкопчаване на гащите след вечеря и търкаляне по пейките подир пладне, че не помниш вече как да питаш за това, което наистина те интересува. За кой дявол ти е дотрябвало да знаеш колко е часът? Виж, ако часовете бяха чаши вино, минутите — кокошки, стрелките — своднически езици, кадраните — фирми на публични домове, а самото Божие слънце — едно хубаво и горещо девойче в огнена тафта, тогава бих могъл да разбера защо толкоз държиш да узнаеш колко е часът!
	[*9 _Херес_ — силно испанско вино.]

	__ФАЛСТАФ__
	Тука си прав, Хал. Честна дума, близо си до истината. Защото ние, приятелите на чуждите кесии, се водим по луната и седемте звезди на Мечката, а не по Феб*10, този „странстващ рицар на синия свод“. И ще те помоля, гълъбче, когато станеш крал — да пази Бог тогава Твоя Кралска Милост… Величество, искам да кажа, защото ти никаква милост няма да имаш…
	[*10 _Феб_ (мит.) — друго име на Аполон. Бог на слънцето и изкуствата в древногръцкия пантеон. В случая — синоним на слънцето.]

	__ПРИНЦ ХЕНРИ__
	Как никаква?

	__ФАЛСТАФ__
	Никаква, ей Богу! Дори не и толкоз, колкото човек си изпросва от Бога, преди да хапне яйце с масло.

	__ПРИНЦ ХЕНРИ__
	Добре, продължавай! Нататък!

	__ФАЛСТАФ__
	Нататък исках да те помоля, гълъбче, като станеш крал, да направиш тъй, че ние, които сме войници на нощта, да не бъдем наричани пладнешки разбойници. Нека ни титулуват „гонци на ловджийката Диана“*11, „рицари на мрака“, „пажове на луната“. И да казват, че сме порядъчни хора, тъй като следваме — като моретата — порядъка, установен от нашата благородна и целомъдрена господарка, Луната, под чието покровителство крадем.
	[*11 _Диана_ (мит.) — римска богиня на лова. В случая — синоним на луната.]

	__ПРИНЦ ХЕНРИ__
	Добре го каза и сравнението ти се държи, защото при нас, поданиците на Луната, богатството също си има приливи и отливи, причинени от нея, като морските. И ето ти доказателството: кесията, придобита без страх в понеделник вечер, е вече пръсната без сметка във вторник сутрин. Спечелили сме я с вик: „Избирай!“ и я загубваме с рев: „Сервирай!“ И днеска сме проснати ниско под стълбата, утре — издигнати високо до бесилката.

	__ФАЛСТАФ__
	Ей Богу, говориш чиста правда, момчето ми!… А кажи как намираш кръчмарката ни? Сладко парченце, а?

	__ПРИНЦ ХЕНРИ__
	Като меда от Хибла*12, дърти еретико. А ти как намираш онези сладки приятели в кожените униформи*13?
	[*12 _Хибла_ — древен град в Сицилия, известен на времето със своя мед.]
	[*13 _„… в кожените униформи?“_ — в кожа били облечени по Шекспирово време градските стражи.]

	__ФАЛСТАФ__
	Какво, какво? Пак ли започваш със своите намеци и двусмислици? Какво общо имам аз с кожените униформи, чумата да ги тръшне!

	__ПРИНЦ ХЕНРИ__
	А какво общо имам аз със стопанката, френската*14 да я изрине!
	[*14 _„… френската…“_ — става дума за „френската болест“ — т.е. сифилиса.]

	__ФАЛСТАФ__
	Ами толкоз пъти си я викал при себе си да й оправяш сметката.

	__ПРИНЦ ХЕНРИ__
	Е, да не съм те карал някога да ми помагаш?

	__ФАЛСТАФ__
	Не, което си е право, тази работа тук си я вършил винаги сам.

	__ПРИНЦ ХЕНРИ__
	Тук и вся къде, когато са ми били пълни кесиите. А когато не са били, използвал съм кредита си.

	__ФАЛСТАФ__
	И то така издъно, че ако не беше кралска издънка… Но кажи ми, гълъбче, ще продължават ли бесилките да красят нашата Англия, когато станеш крал, и все така ли ръждивата юзда на тоя смахнат дъртак, Закона, ще пречи на храбростта да си получава заслужената награда? Когато бъдеш крал, не беси крадците, моля те!

	__ПРИНЦ ХЕНРИ__
	Тази работа ще я оставя на тебе.

	__ФАЛСТАФ__
	Наистина ли? О, чудесно! Кълна се в небето, ще бъда безпогрешен съдия!

	__ПРИНЦ ХЕНРИ__
	Вече направи първата грешка. Исках да кажа, че ти собственоръчно ще ги бесиш. От тебе ще стане рядък палач.

	__ФАЛСТАФ__
	Добре, Хал, и така може. Това ще ми приляга почти толкоз, колкото да служа в двореца ти, можеш да ми повярваш!

	__ПРИНЦ ХЕНРИ__
	И да услужваш на тез, които се стремят към повишение, така ли?

	__ФАЛСТАФ__
	Да, защото така ще повишавам към въжето тези, които не се стремят към него. Дявол взел го, чувствам се меланхоличен като котарак или като мечка с верига на носа.

	__ПРИНЦ ХЕНРИ__
	А може би като стар лъв? Или като лютня на влюбен?

	__ФАЛСТАФ__
	Да, или като ручилото на линкънширска*15 гайда!
	[*15 _„… линкънширска гайда!“_ — от графство Линкъншир в Югоизточна Англия; оттам по Шекспирово време били родом много от странстващите гайдари.]

	__ПРИНЦ ХЕНРИ__
	А какво ще кажеш за меланхолията на есенния заек? Или за тъгата на Мурдичкия канал*16?
	[*16 _„… Мурдичкия канал…“_ — вонящ отходен изкоп в Лондон по Шекспирово време.]

	__ФАЛСТАФ__
	Ти, Хал, винаги ще измислиш някое смрадно сравнение за ями или канали и си, мога да ти го кажа, най-сладкият каналия от кралски род, най-находчивият, непоносим и симпатичен млад принц, който съм срещал някога. Но, моля ти се, Хал, стига си ме отвличал със светски суети. Да ще Бог да ни каже къде бихме могли да си купим с тебе по някое добро име. Знаеш ли, мили мой, че един стар лорд от съвета ме смъмри завчера на улицата заради тебе? Само че аз не му обърнах внимание. А говореше мъдро, и то пред всички на улицата.

	__ПРИНЦ ХЕНРИ__
	И добре си сторил, защото казано е, че мъдростта говори по улиците, а никой не я чува*17.
	[*17 _„… мъдростта говори… не я чува.“_ (библ.) — свободен цитат от Соломоновите притчи (1:20-24) — „Премъдростта говори високо на улицата… но нямаше кой да внимава.“]

	__ФАЛСТАФ__
	О, ти с проклетото си умение да извърташ Евангелието можеш да развратиш и светец. Ти ми влияеш много зле, Хал, дано Бог ти прости! Преди да те срещна, момчето ми, нищо лошо не знаех, а сега, ако трябва да кажа истината, не съм много по-добър от някой кривоверец. Трябва да се откажа от лошия път, и ще се откажа! Ей Богу, ако не съм годен да го направя, значи съм негодник! Няма да си погубя душата и за най-добрия кралски син на християнския свят!

	__ПРИНЦ ХЕНРИ__
	А къде можем да се сдобием утре с една кесия, Джак?

	__ФАЛСТАФ__
	Поврага, където кажеш, момчето ми! С тебе съм! Ако те излъжа, наречи ме мошеник и ме обеси с главата надолу*18!
	[*18 _„… и ме обеси с главата надолу“_ — наказание, прилагано навремето към нарушилите клетвата си рицари.]

	__ПРИНЦ ХЕНРИ__
	Добре се поправяш, виждам — от светиите към кесиите!

	__ФАЛСТАФ__
	Какво да правя, Хал, като ми е такова призванието! Не е грях да правиш това, за което си призван!…
N	Влиза Пойнс.
	Ха, Пойнс! Сега ще узнаем дали Гадсхил е скроил нещо. О, ако отвъдният живот зависеше само от заслугите ни*19, нямаше да има пещ в ада, достатъчно гореща за него! Това е най-великият мерзавец между всички, които някога са викали „Стой!“ на честен пътник!
	[*19 _„… ако отвъдният живот… от заслугите ни…“_ — според пуританите добрите дела не били достатъчни за спасението на душата.]

	__ПРИНЦ ХЕНРИ__
	Здравей, Нед!

	__ПОЙНС__
	Здравейте, сладки Хал! Какво говори нашият Рицар на Угризението? Все това ли, че е ерес да се пие херес? Я разкажи, Джак, как я уредихте ти и дяволът с душата ти, която му обеща навръх Разпети петък срещу една студена кокоша кълка и чаша мадейра*20?
	[*20 _Мадейра_ — силно вино от едноименния португалски остров.]

	__ПРИНЦ ХЕНРИ__
	Сър Джон държи на думата си и дяволът ще си получи уговореното. Няма да седне той да дяволува с дявола!

	__ПОЙНС__
	Тогава, дъртако, ще идеш в ада, задето си удържал думата си към Нечистия.

	__ПРИНЦ ХЕНРИ__
	Иначе пък би отишъл в ада, затова, че го е излъгал.

	__ПОЙНС__
	Момчета, да оставим това! Утре в четири часа сутринта среща при Гадсхил*21! Предвиждат се поклонници на път за Кентърбъри*22 с богати дарове и търговци на път за Лондон с тлъсти кесии. Аз имам маски за всички ви, а всеки има кон за себе си. Гадсхил ще спи тази нощ в Рочестър*23. Вече съм поръчал за утре вечеря в Истчийп*24. Работата е в кърпа вързана. Ако сте съгласни, ще ви натъпча кесиите догоре, ако не — стойте си у дома и вървете да се обесите!
	[*21 _Гадсхил_ — място по пътя между Рочестър и Лондон. Неизвестно защо един от компаньоните на принца носи същото име.]
	[*22 _Кентърбъри_ — град в графство Кент, Югоизточна Англия, известен с катедралата си — седалище на архиепископство и обект на поклонничество.]
	[*23 _Рочестър_ — град в графство Кент.]
	[*24 _Истчийп_ — лондонски квартал с лоша слава.]

	__ФАЛСТАФ__
	Слушай ме, Едуард, ако аз остана у дома си, ще избеся вас всички, задето не сте ме извикали!

	__ПОЙНС__
	Така те искам, тлъсто!

	__ФАЛСТАФ__
	Хал, идваш, нали?

	__ПРИНЦ ХЕНРИ__
	Кой? Аз — крадец? Аз — разбойник? За нищо на света!

	__ФАЛСТАФ__
	Ти не знаеш какво е нито честност, нито храброст, нито приятелство! В твоите жили не се пени за пени*25 кралска кръв, щом не смееш да размениш една корона за пет шилинга*26!
	[*25 _Пени_ — дребна английска монета на стойност 1/12 от шилинга.]
	[*26 _Шилинг_ — английска монета на стойност 1/20 от фунта, 1/5 от короната.]

	__ПРИНЦ ХЕНРИ__
	Добре, ще направя една лудория в живота си!

	__ФАЛСТАФ__
	Ха така! Чудесно!

	__ПРИНЦ ХЕНРИ__
	Не, да става каквото ще, не мърдам от къщи!

	__ФАЛСТАФ__
	Тогава, кълна се, когато станеш крал, аз ще бъда първият заговорник срещу трона!

	__ПРИНЦ ХЕНРИ__
	Не искам!

	__ПОЙНС__
	Сър Джон, моля ти се, остави ни за малко сами с принца. Аз ще му изсипя толкоз доводи, че той ще се включи като нищо!

	__ФАЛСТАФ__
	Добре, да даде Господ на тебе дух да убеждаваш, а на него слух, за да извлича полза, та ти каквото кажеш, да го вълнува, а той да вярва, каквото чува, така че принцът по кръв да вземе, за забава, образ на кръвник; защото малките волности по наше време не могат без голямо покровителство. Сбогом! Ще ме намерите в Истчийп!

	__ПРИНЦ ХЕНРИ__
	Сбогом, късна пролет! Сбогом, циганско лято!

N	Фалстаф излиза.

	__ПОЙНС__
	Послушайте ме, мой мили, мой драгоценни принце, елате утре с нас! Намислил съм една шега, която не мога да изпълня сам. Фалстаф, Бардолф, Пето и Гадсхил ще оберат пътниците, за които сме заложили клопката; ние няма да сме с тях; а щом те грабнат плячката, ние ще скочим отгоре им и отрежете това от раменете ми, ако тя не стане наша!

	__ПРИНЦ ХЕНРИ__
	А как ще се отделим от тях на тръгване?

	__ПОЙНС__
	Много просто: ще им кажем, че ще тръгнем преди или след тях и ще им определим място за среща. Ще закъснеем за нея и тогава те, четиримата, ще се решат да действат без нас, а щом свършат работата, ние веднага — хоп, отгоре им!

	__ПРИНЦ ХЕНРИ__
	Ще ни познаят по конете, дрехите и такъмите.

	__ПОЙНС__
	Ами, ще ни познаят! Конете ни няма да видят — аз ще ги вържа в гората. Маските ще си сменим с други, след като се разделим, а съм приготвил наметала от зебло, за да скрием под тях дрехите си.

	__ПРИНЦ ХЕНРИ__
	Това е добро, но дали ще се справим с тях?

	__ПОЙНС__
	Ние ли? За двама от тях знам, че са най-чистокръвните пъзльовци измежду всички, които някога са давали гръб на противник, а третият, ако продължи да се бие миг след като е престанал да вижда смисъл в това, аз ще си счупя шпагата завинаги. Върхът на шегата ще бъдат невероятните измислици, които тоя шишкав негодяй ще ни разправи, когато се сберем на вечеря: за това как се е сражавал с най-малко трийсетина, какъв гард е приложил, какви удари е нанесъл, от какви страшни опасности се е измъкнал! И големият смях ще бъде, когато го изобличим в лъжа.

	__ПРИНЦ ХЕНРИ__
	Добре, ще дойда с тебе. Погрижи се за всичко необходимо и утре вечер ме търси в Истчийп. Там ще вечерям. Сбогом!

	__ПОЙНС__
	Сбогом, господарю!

N	Излиза.

	__ПРИНЦ ХЕНРИ__
	Добре ви знам и временно участвам
	във вашите разюздани забави,
	но, правейки го, само подражавам
	на слънцето, допускащо мъглите
	и облаците, носещи зарази,
	да скриват хубостта му от света,
	та щом поиска сетне да покаже
	на хората сияйния си блясък,
	да бъде срещнато с по-жива радост,
	когато, дълго липсвало, проблесне,
	разсеяло душащите го пари.
	Ако годината се състоеше
	от празници без работа, те щяха
	да бъдат тягостни като труда,
	а както са, ги чакаме, защото
	човек на рядкото се радва само.
	Така, когато някой ден отхвърля
	от себе си разгулния живот
	и изплатя нечакано дълга си,
	светът ще бъде толкоз по-учуден
	от моя образ, колкото по-лоша
	съдба съм го подвел да ми предрича,
	и тъй — като руда сред долна глина —
	аз повече очи ще привлека
	от тез, които нямат върху що
	по-ярко да изпъкнат; и така,
	греховното използвайки умело,
	ще смая тоя свят със благо дело!

N	Излиза.


>>	Трета сцена

N	Залата на съвета в Уиндзор.
N	Влизат Кралят, Нортъмбърланд, Уустър, Хотспър, Блънт и Свита.

	__КРАЛЯТ__
	Кръвта ми бе умерена и кротка,
	вълнуваща се трудно при обида,
	и вий, това разбрали, съответно
	използувате мойта търпеливост.
	Но знайте, че от днес монархът в мен,
	могъщ и страховит, ще надделее
	над нрава ми, до днес по-мек от пух,
	за да ми върне почитта, която
	у гордите се вдъхва само с гордост!

	__УУСТЪР__
	Семейството на Пърси, господарю,
	не заслужава да изпита бича
	на кралската ви власт… на тази власт,
	която вие с неговата помощ
	направихте тъй силна!

	__НОРТЪМБЪРЛАНД__
			Господарю…

	__КРАЛЯТ__
	Махни се, Уустър! В твоите очи
	съзирам непокорство и заплаха.
	Видът ви, сър, е твърде горд и дързък,
	а кралска власт до днес не е търпяла
	слугите й да мръщят срещу нея
	чела като враждебни бастиони.
	Свободен сте. Ще пратим да ви викнат,
	когато ни дотрябвате.
N	Уустър излиза.
				Вий нещо
	се готвехте да кажете.

	__НОРТЪМБЪРЛАНД__
				Кралю,
	пленените при Холмдон, над които
	е предявил правата си престолът,
	не са били отказани тъй рязко —
	твърди синът ми, — както туй било е
	донесено до кралския ви слух.
	Тълкуване погрешно или злоба
	са в корена на случая, не син ми.

	__ХОТСПЪР__
	Кралю, не съм отказвал да предам
	шотландските си пленници на трона,
	но помня, че когато подир боя,
	все още жарък, изнурен до крайност,
	се бях подпрял на меча си, отнейде
	се появи изтънчен благородник
	във фини дрехи, свеж като жених,
	с брадичка модна, подкъсена, сякаш
	ливада след коситба. Парфюмиран
	като търговец на галантерия,
	с два пръста той — бърборейки — държеше
	кутийка със есенция уханна,
	която ту поднасяше изящно
	към своя нос, ту дръпваше от него,
	пак с рядка елегантност; и когато
	отряд войници покрай нас премина
	с телата на убитите си, той
	нарече ги „простаци“ за това, че
	не бяха взели вятъра предвид,
	пренасяйки такава смрад край него.
	Със женствени и деликатни думи
	това конте обърна се към мене
	и между другото от ваше име
	поиска мойте пленници и аз,
	измъчен от запеклите се рани,
	вбесен от тоя шарен папагал,
	отвърнах му в яда си, как не помня,
	дали че ще ги дам, или че няма —
	бях просто полудял, като го слушах,
	така натруфен и благоухаещ,
	да дрънка с речник на придворна дама
	за рани, барабани и окопи —
	по дявола! — и да ми казва — той! —
	че спермацетът бил чудесно средство
	против контузии и че било
	ужасно жалко, дето от чревото
	на кротката земя човек извличал
	ужасната селитра, чийто избух
	така коварно бил погубил толкоз
	левенти във разцвет, и че барута
	ако го нямало, то щял да стане
	войник и той! На този му брътвеж,
	нахален и несвързан, аз, кралю,
	отвърнах — както казах, — без да мисля,
	и, моля ви, недейте позволява
	на доноса да вбие клин, разцепващ
	васалската ми преданост от вас!

	__БЛЪНТ__
	Като претеглим случката, кралю,
	каквото да е казал Хари Пърси
	в такова време, на такова място
	и пред такава личност, най-добре е
	то да умре и да не му вреди,
	щом той сега отказва се от него.

	__КРАЛЯТ__
	Но той не иска да ни предаде
	пленените освен ако откупим
	веднага и със средства от хазната
	безумния му шурей Мортимър,
	виновника за гибелта на тези,
	които бе повел против Глендауър,
	защото той, граф Марч, ги е предал
	на тоз магьосник, на когото зет,
	узнаваме, е станал напоследък!
	Нима ще празним своите сандъци,
	за да си връщаме един предател?
	Пари да харчим за един изменник?
	Страхливци да откупваме, които
	сами са се продали? Нека гине
	по голите Уелски планини,
	защото мой противник ще е, който
	помоли ме да дам едничко пени
	за този чер изменник Мортимър!

	__ХОТСПЪР__
	Изменник — Мортимър? Превратността
	на воинското щастие, тя само
	от вас го е откъснала, кралю.
	И да докаже, че това е тъй,
	би бил достатъчен един език
	за всяка зинала безгласно рана,
	която той получил е, когато
	край скрития в тръстики бряг на Севърн*27
	[*27 _Севърн_ — река в Югозападна Англия, вливаща се в Атлантическия океан.]
	цял час почти във яростен двубой
	сражавал се е с грозния Глендауър.
	Три пъти по съгласие взаимно
	отдъхвали са те, три пъти — пили
	от мирната река, която, в ужас
	от техните кървясали лица,
	е бягала сред трепкащи тръстики
	и крила свойта рошава глава
	в подровения бряг, окървавен
	от двамата противници. Кралю,
	двуличието никога до днеска
	не се е багрило с такива рани
	и никога не би могъл граф Едмънд
	умишлено да се сдобие с тях.
	Затуй не го наричайте „изменник“!

	__КРАЛЯТ__
	Ти хвалиш го лъжливо, Хари Пърси.
	Той никога не се е бил с Глендауър
	и, казвам ти, по-скоро би се срещнал
	в бой с дявола, отколкото да има
	Глендауър за противник! Засрами се!
	И да не съм те чул да ми говориш
	от днес нататъка за Мортимър!
	Прати ми свойте пленници веднага
	или ще патиш! Граф Нортъмбърланд,
	свободен сте да тръгнете със него…
	Прати ми свойте пленници, повтарям,
	или мисли му!

N	Излиза, следван от Блънт и Свитата си.

	__ХОТСПЪР__
			Няма да ги пратя,
	дори и дяволът за тях да ревне!
	Ще го настигна и ще му го кажа!
	Сърцето си ще облекча, пък нека
	главата ми да вземе за това!

	__НОРТЪМБЪРЛАНД__
	Гневът те заслепява! Твоят чичо
	пристига, ей го!

N	Влиза отново Уустър.

	__ХОТСПЪР__
			Да не съм говорил
	за Мортимър! Не само ще говоря,
	но Божията милост да не видя,
	ако не тръгна с него! Тези вени
	до сетна капка кръв ще ги опразня,
	но ще издигна Едмънд Мортимър
	от рова, в който стъпкан е, до трона,
	на който царства тоз неблагодарник,
	тоз подъл и порочен Болинбрук*28!
	[*28 _Болинбрук_ — става дума за краля.]

	__НОРТЪМБЪРЛАНД__
	Не се учудвай! Кралят, братко мой,
	доведе твоя племенник до лудост!

	__УУСТЪР__
	Какво се случи, след като излязох?

	__ХОТСПЪР__
	Той иска мойте пленници и толкоз!
	А аз като поисках да откупи
	от пленничество брата на жена ми,
	загуби цвят от страх и разтреперан,
	едва не ме уби с кръвнишки поглед,
	щом чу да произнасям „Мортимър“!

	__УУСТЪР__
	Е, да, нали покойният крал Ричард*29
	[*29 _„… Ричард…“_ — става дума за Ричард II — главно действащо лице в едноименната пиеса.]
	нарече него свой най-близък сродник!

	__НОРТЪМБЪРЛАНД__
	Да, беше туй в деня, когато тръгна
	на поход към Ирландия, отдето
	се върна без победа, за да бъде
	(прости ни, Господи, греха към него!)
	лишен от власт и след това убит.

	__УУСТЪР__
	Зарад което все със лоши думи
	ни споменават хорските уста.

	__ХОТСПЪР__
	Но чакайте! Наистина ли Ричард
	посочил е за трона моя шурей?

	__НОРТЪМБЪРЛАНД__
	Наистина. Със тез уши го чух!

	__ХОТСПЪР__
	Тогаз не ме учудва туй, че кралят
	оставя го да гине в планините,
	но вий, които увенчахте този
	човек със къса памет и за него
	днес носите омразното петно
	на кървавия заговор, нима
	ще се оставите да ви проклинат,
	задето сте били въжета, стълби,
	палачи негови? Не се гневете,
	че ви сравних с оръдия тъй долни —
	желая да ви кажа колко низък
	е рангът ви при този подъл крал.
	Нима ще позволите да говорят
	мълвата днес и хрониките утре,
	че двама като вас могъщи, знатни
	спомогнали са (както вие двама
	спомогнахте, уви!) за туй да бъде
	изскубнат Ричард, розовият храст,
	и посаден на неговото място
	тоз грозен трън, тоз репей Болинбрук?
	И ще оставите ли вий да казват
	за двоен срам, че сте били със присмех
	изритани от оня, за когото
	окаляли сте свойте имена?
	Не, още има време да спасите
	честта си унизена пред света
	и да си върнете добрите чувства
	на хората. Вдигнете се за мъст!
	Платете с лихва срамните обиди,
	които ви нанесе този крал,
	чиято мисъл търси денонощно
	как своя дълг към вас да погаси
	със кървавата вноска на смъртта ви!
	Затуй ви казвам…

	__УУСТЪР__
			Племеннико, спри се!
	Пред тебе тайна книга ще разтворя
	и на гнева ти, възприемащ бързо,
	ще прочета от нея скритни думи
	за дело по-опасно и ужасно
	от туй да се премине лих поток
	по копие, поставено напряко!

	__ХОТСПЪР__
	Поставяй го! Ще минем или гинем!
	Опасностите нека да се движат
	от изтока към запада — честта ми
	ще прекоси света от юг към север,
	за да не ги изпусне! По ме радва
	да срещна лъв, а не да гоня заек!

	__НОРТЪМБЪРЛАНД__
	Представата за бляскавия подвиг
	го кара да изгуби всяка мярка!

	__ХОТСПЪР__
	По дявола! Бих скочил до луната,
	за да сваля честта си, бих се гмурнал
	във морски бездни, гдето лот не стига,
	та за косите да я извлека
	като удавница, ако единствен
	спасителя си тя ще увенчае —
	не ща съдружества с дележ на слава!

	__УУСТЪР__
	Той вижда рой от образи, но само
	не туй, което трябва. Драги Хари,
	изслушай ме за малко!

	__ХОТСПЪР__
				Извинете!

	__УУСТЪР__
	Шотландците, които си пленил…

	__ХОТСПЪР__
	За себе си ще ги запазя всички!
	Един-единствен няма да му дам,
	дори да крие ключа му за рая,
	кълна се в таз десница!

	__УУСТЪР__
				Ти от ярост
	не чуваш туй, което ти говоря.
	Шотландците, които си пленил,
	ти няма да отстъпваш.

	__ХОТСПЪР__
			То се знае!
	Как не! На него да ги давам, който
	отказва да откупи Мортимър
	и забранява ми да споменавам
	за Мортимър! Но аз ще го издебна,
	когато спи, и ще му изкрещя
	в ухото: „Мортимър!“ Скорец ще взема,
	ще го обуча и ще му го пратя
	подарък в клетка, тъй че през минута
	да му повтаря: „Мортимър!“, та вечно
	да бъде в ярост!…

	__УУСТЪР__
			Племеннико, чуй ме!

	__ХОТСПЪР__
	От всичко друго аз ще се откажа,
	освен от туй да дразня, да вбесявам
	тоз Болинбрук. А оня недостоен
	за герб от низша степен Уелски принц*30,
	[*30 _„Уелски принц…“_ — тази титла носел — и още носи — английският престолонаследник. В случая става дума за принц Хенри.]
	ако не мислех, че баща му всъщност
	не го обича и че би се радвал
	да му се случи нещо, аз на него
	бих сипал смърт във каната му с пиво!

	__УУСТЪР__
	Прощавай, братов сине! Ще говорим,
	щом станеш по-способен да ме чуеш.

	__НОРТЪМБЪРЛАНД__
	Какво те е ухапало, младежо,
	че тъй като жена щръклееш, вслушан
	единствено във свойте луди думи?

	__ХОТСПЪР__
	Ухапало? Усещам се бит с пръчки,
	с коприва парен, хвърлен гол в мравуняк,
	щом чуя само името на този
	хитрец двуличен, Хенри Болинбрук!
	По Ричардово време пред — как беше,
	забравих, това място, оня замък,
	там, в графство Глостър — дявол взел го! — оня
	на чичо му, въртоглавия Йорк,
	където първи път превих коляно
	пред този крал на мазните усмивки,
	тоз Болинбрук — дано го чума тръшне! —
	когато вий пристигнахте със него
	от Рейвънспърг*31 пред оня замък…
	[*31 _Рейвънспърг_ — за това пристанище в Северна Англия и за замъка Баркли се говори в „Ричард II“.]

	__НОРТЪМБЪРЛАНД__
	Баркли.

	__ХОТСПЪР__
	Да, точно Баркли. Там с какви ли думи
	тоз лигав хрът не ми въртя опашка!
	„Щом крехкото ми щастие укрепне…“,
	„Любезни Пърси“, „Родственико мили“ —
	на мили завоня родът му кучи,
	във ада да гори!… Прости ми, Боже!…
	Аз свърших, чичо. Говорете, моля!

	__УУСТЪР__
	Не, още ако имаш, продължи си!
	Ний можем да почакаме.

	__ХОТСПЪР__
				Не, свърших!

	__УУСТЪР__
	Тогава да се върнем пак на твойте
	шотландски пленници. Освободи ги
	без откуп незабавно и използвай
	сина на Дъглас да ти набере
	войски в Шотландия, което той,
	повярвай ми, охотно ще изпълни
	по ред съображения, които
	ще ти изложа писмено… Вий, братко,
	дорде в Шотландия синът ви действа,
	подмолно ще спечелите сърцето
	на нашия любим и уважаван
	архиепископ.

	__ХОТСПЪР__
			Йоркския ли?

	__УУСТЪР__
					Да.
	Той има да разчиства сметки с краля
	за своя брат, лорд Скруп, посечен в Бристол.
	И туй не е догадка за неща,
	които ми се виждат вероятни,
	а положителна осведоменост
	за план премислен, уточнен, живеещ
	в очакване на сгодния момент.

	__ХОТСПЪР__
	Подушвам го. Кълна се, ще успеем!

	__НОРТЪМБЪРЛАНД__
	Пак, дивеча невдигнал, викаш „Дръж!“

	__ХОТСПЪР__
	Изключено е планът да е лош!
	А след това шотландците и Йорк
	ще се сберат със Мортимър?

	__УУСТЪР__
				Отгатна.

	__ХОТСПЪР__
	Замислено без грешка, честна дума!

	__УУСТЪР__
	И имаме причини час по-скоро
	да поведем войските си, ако
	скъпим главите си, защото кралят
	към нас ще се усеща вечно в дълг,
	а нас ще счита вечно недоволни
	и колкото покорни и да бъдем,
	ще търси случай как да ни погуби.
	Не виждаш ли, че вече ни отхвърля
	от погледа на свойта благосклонност?

	__ХОТСПЪР__
	Да, виждам го! Но ний ще му го върнем.

	__УУСТЪР__
	Е, сбогом, братов сине! Не отивай
	отвъд онуй, което ще ти пиша!
	Щом времето съзрее — скоро, вярвам, —
	аз тайно ще избягам при Глендауър
	и Мортимър, където ти и Дъглас
	ще дойдете с войските си, така че
	да сграбчим във десниците си здрави
	съдбите си, несигурни сега!

	__НОРТЪМБЪРЛАНД__
	Да, вярвам, ще успеем! Сбогом, братко!

	__ХОТСПЪР__
	Прощавай, чичо! И дано по-скоро
	стенания и гръм надлъж и шир
	дадат сигнал за славния турнир!

N	Излизат.


>	Второ действие
>>	Първа сцена

N	Двор на странноприемницата в Рочестър.
N	Влиза — с фенер в ръка — Първи коневод.

	__ПЪРВИ КОНЕВОД__
	Ехей! Да ме обесят, ако не е вече четири! Мечката е над новия комин, а конят ми още не е натоварен!… Ей, конярю!

	__КОНЯРЯТ__ _(зад сцената)_
	Сега, сега!

	__ПЪРВИ КОНЕВОД__
	Слушай, Том, поначукай самара на моя Сивчо и му подложи малко дреб под лъка. Бедният, съвсем се е охлузил между плешките.

N	Влиза — също с фенер — Втори коневод.

	__ВТОРИ КОНЕВОД__
	Грахът и бобът тук са кучешки влажни, а това е най-добрата храна за коня, ако искаш да му напълниш корема с глисти. Този дом се е обърнал надолу с главата, откак се спомина старият Робин.

	__ПЪРВИ КОНЕВОД__
	Горкият, светът му стана черен, като поскъпна овесът. Това го умори него!

	__ВТОРИ КОНЕВОД__
	Мисля, че тази странноприемница е най-набъканата с бълхи от всички по лондонския път. Целият съм на точки като пъстърва.

	__ПЪРВИ КОНЕВОД__
	Като пъстърва ли? Честен кръст, по целия християнски свят не можеш намери друг — дори и крал да е, — когото бълхите да са яли като мене, от първи петли досега!

	__ВТОРИ КОНЕВОД__
	Ами като се скъпят за едно нощно гърне! Пикаем в камината, а в пикнята бълхите се въдят като попови лъжички!

	__ПЪРВИ КОНЕВОД__
	Хей, конярю! Идвай тука, дано те обесят! Идвай тука!

	__ВТОРИ КОНЕВОД__
	Трябва да закарам два чувала джинджифил и един пушен свински бут чак до Черинг Крос*32.
	[*32 _Черинг Крос_ — известен още навремето кръстопът в Лондон.]

	__ПЪРВИ КОНЕВОД__
	Дявол взел го, пуйките в моя кош берат душа от глад! Хей, конярю! Чума да те тръшне, ти очи нямаш ли? Глух ли си? Негодник да съм, ако да ти пукне човек главата, не е дело праведно като къркането! Идвай тука, да те обесят макар! Няма ли съвест в тебе?

N	Влиза Гадсхил.

	__ГАДСХИЛ__
	Добро утро, приятели, колко е часът?

	__ПЪРВИ КОНЕВОД__
	Трябва да има два.

	__ГАДСХИЛ__
	Бъди добър, услужи ми с фенера си да видя кобилата в конюшнята!

	__ПЪРВИ КОНЕВОД__
	Как не! Я го гледай ти! Знам ги тези номера по-добре от тебе!

	__ГАДСХИЛ__
	Дай ми ти своя!

	__ВТОРИ КОНЕВОД__
	Да съм му дал фенера си! Нещо друго? Ще ти го дам, когато те зърна на въжето!

	__ГАДСХИЛ__
	А по кое време, друже, смяташ да си в Лондон?

	__ВТОРИ КОНЕВОД__
	По такова, че да си легна на свещ… Хайде, Мъгс, да будим господата — те искат да пътуват заедно, защото носят тежка пара.

N	Излиза заедно с Втори коневод.

	__ГАДСХИЛ__
	Хей, прислужнико!

N	Влиза Прислужникът.

	__ПРИСЛУЖНИКЪТ__
	„Тука сме вече! — разбойникът рече.“

	__ГАДСХИЛ__
	Можеш да казваш и „прислужникът рече“, защото се отличаваш от разбойника толкоз, колкото този, който праща съобщението, от онзи, който извършва изпълнението.

	__ПРИСЛУЖНИКЪТ__
	Наслука, Гадсхил! Нещата са, както ти казах снощи. У нас е отседнал един земевладелец от Кент, който носи със себе си двеста фунта в злато. Това го съобщи на един друг снощи, когато вечеряха. Той е пък нещо като данъчен чиновник и също мъкне сума пари — кой го знае колко. Те вече са станали и се обадиха за бъркани яйца — скоро ще поемат.

	__ГАДСХИЛ__
	И ако не срещнат по пътя си монасите на свети Николай*33, ще ти дам този врат!
	[*33 _„… монасите на свети Николай…“_ — свети Николай бил патрон на пътешествениците, но също и на разбойниците по пътищата.]

	__ПРИСЛУЖНИКЪТ__
	Дотрябвал ми е вратът ти! Запази си го за бесилката, защото те знам, че служиш на този светец на разбойниците тъй честно, както само един безчестник може да му служи.

	__ГАДСХИЛ__
	Няма опасност от бесилка! Ако аз увисна, ще й натежи много, защото с мене ще трябва да намаже въжето и дъртият сър Джон, а ти го знаеш, че не е от мършавите. Хе! Освен това в тази работа са замесени и неколцина, дето не си ги сънувал, които за забава охотно оказват чест на занаята ни; а пък те — ако работата замирише — ще я потулят, за да опазят името си. Аз не дружа с разни дрипави скитници и кокошкари, с разни нехранимайковци, дето за шест пени ти пречукват човека с тояги, с разни мустакати и червеноноси къркачи; моите приятели са все господа знатни и тежки, големци и кметове, които умеят да пазят тайна и предпочитат да удрят, вместо да викат „стой!“; да викат „стой!“, вместо да пият; и да пият, вместо да се молят… но не, тук излъгах, защото те непрекъснато се молят на своята светиня, Обществото, и не толкоз му се молят и го умоляват, колкото го колят и умаляват.

	__ПРИСЛУЖНИКЪТ__
	А ще ги измъкне ли светинята, като загазят в тинята?

	__ГАДСХИЛ__
	И още как! Ботушите на Правосъдието, когато са добре намазани, не пропускат и те винаги излизат сухи от водата. Ние, драги, грабим при пълна безопасност, без риск, сякаш имаме шапки-невидимки.

	__ПРИСЛУЖНИКЪТ__
	Пък аз мисля, че за тази своя невидимост повече сте длъжни на тъмнината, отколкото на шапките си.

	__ГАДСХИЛ__
	Дай си ръката! Ще имаш своя дял от прихода, давам ти думата си на честен човек!

	__ПРИСЛУЖНИКЪТ__
	Ти дай ми по-добре думата си на безчестен разбойник!

	__ГАДСХИЛ__
	Хайде, хайде! Всички носим едно име — homo*34. Кажи на коняря да изведе кобилата ми! Сбогом, мръсни мошенико!
	[*34 _„… Homo…“_ (лат.) — човек.]

N	Излизат.


>>	Втора сцена

N	Край пътя, близо до Гадсхил.
N	Влизат Принц Хенри, Пойнс и Пето.

	__ПОЙНС__
	Крийте се, крийте се! Откарах коня на Фалстаф и той сега от яд се пука като колосано кадифе!

	__ПРИНЦ ХЕНРИ__
	По-бързо всички!

N	Всички отиват встрани.
N	Влиза Фалстаф.

	__ФАЛСТАФ__
	Пойнс! Пойнс! Дано те обесят! Пойнс!

	__ПРИНЦ ХЕНРИ__ _(излиза напред)_
	По-тихо ти, затлъстял бъбреко! Какво си се развикал!

	__ФАЛСТАФ__
	Хал, къде е Пойнс?

	__ПРИНЦ ХЕНРИ__
	Изкачи се на хълма. Ще ида да го потърся.

N	Отива отново встрани.

	__ФАЛСТАФ__
	Кой ме накара да тръгна на грабеж в компанията на този разбойник! Мерзавецът ми е отвел коня и го е вързал някъде. Ако направя само три крачки пешком, ще се задуша. Все пак не се съмнявам, че въпреки всичко ще умра като праведник, ако не ме обесят за убийството на този кучи син! От двайсет и две години час не е минал, без да съм се заклел, че ще го зарежа, но сякаш съм омагьосан да дружа с него. Да ме обесят, ако този мошеник не ме е напоил с билки, които ме карат да го обичам. Не може да бъде иначе — дал ми е някакъв треволяк. Пойнс! Хал! Огън да ви гори и двамата! Бардолф! Пето! Да пукна, ако направя вече крачка за грабеж! Ще стана честен човек и ще зарежа тези нехранимайковци — ако това не е дело добро, както да пресуша чаша херес, нека съм най-долният от негодяите, които познава земята! Осем ярда*35 пеш по неравна почва са за мене равни на седемдесет мили по равно и този жестокосърдечен негодяй знае това много добре! Ей, лоша работа е, когато мошениците не са честни помежду си!…
	[*35 _Ярд_ — английска мярка за дължина, малко по-малка от метъра.]
N	Чува се изсвирване.
	Да, фю-ю-ю! Дано пукнете всички! Дайте си ми коня, разбойници! Върнете ми го и вървете да се обесите!

	__ПРИНЦ ХЕНРИ__ _(излиза напред)_
	Мълчи, тлъсто туловище! Лягай, залепи ухо о земята и слушай дали не се чуват стъпки на пътници!

	__ФАЛСТАФ__
	А имате ли лостове да ме вдигнете после? По дявола, втори път няма да пренеса плътта си на такова разстояние за всичкото злато в хазната на баща ти! Не ме оставяйте да вървя пеш! Това е живо беззаконие от ваша страна!

	__ПРИНЦ ХЕНРИ__
	Искаш да кажеш „безконие“?

	__ФАЛСТАФ__
	Моля ти се, мили принце, помогни ми да си намеря коня, добрички ми кралски сине!

	__ПРИНЦ ХЕНРИ__
	Махай се, тлъсто! Да не съм ти коняр!

	__ФАЛСТАФ__
	Да се обесиш тогава на своята престолонаследническа жартиера! Ако ме пипнат, ще те издам! И ако не съчинят гадни балади за грабежа край Гадсхил и за всички ви и ако не ги запеят по площадите, да се отровя с чаша херес! Когато една шега отиде така далече — и то пешком, — това вече не е шега!

N	Влизат Гадсхил и Бардолф.

	__ГАДСХИЛ__
	Стой, не мърдай!

	__ФАЛСТАФ__
	И да искаш, не мога.

	__ПОЙНС__
	О, това е нашият помагач — познавам му гласа.
N	Излиза напред, следван от Пето.
	Какво ново, Бардолф?

	__БАРДОЛФ__
	Крийте лицата си! Бързо! Слагай маските! Товар монети слиза по хълма на път към кралската хазна!

	__ФАЛСТАФ__
	Лъжеш, глупако! Искаш да кажеш „към кралската кръчма“!

	__ГАДСХИЛ__
	Ще ни стигнат, за да бъдем…

	__ФАЛСТАФ__
	… избесени всички!

	__ПРИНЦ ХЕНРИ__
	Господа, вие, четиримата, ще ги пресрещнете на тясната пътечка. Нед Пойнс и аз ще чакаме по-долу: ако се изплъзнат на вас, ние ще се нагърбим с тях.

	__ПЕТО__
	Колко души са?

	__ГАДСХИЛ__
	Десетина.

	__ФАЛСТАФ__
	Дявол взел го, да не ни ограбят?

	__ПРИНЦ ХЕНРИ__
	Нима сте страхливец, сър Джон Мас-и-Лой?

	__ФАЛСТАФ__
	Е, не съм храбър като дядо ти, сър Джон Кожа-и-Кости*36, но не съм и страхливец, Хал.
	[*36 _„… сър Джон Кожа-и-Кости…“_ — в оригинала има непреводима игрословица с името на Джон Гонт (действащо лице в „Ричард II“), тъй като Гонт означава и „слаб, мършав“.]

	__ПРИНЦ ХЕНРИ__
	Добре, ще те изпитаме.

	__ПОЙНС__
	Конят ти, Джак, е зад плета. Ще го намериш там, когато ти потрябва… Довиждане и дръжте се!

	__ФАЛСТАФ__
	Сега и да ме обесят, не мога да ударя никого!

	__ПРИНЦ ХЕНРИ__ _(настрани към Пойнс)_
	Къде е маскировката?

	__ПОЙНС__ _(настрани към принца)_
	Подръка. Да се скрием.

N	Излиза заедно с Принца.

	__ФАЛСТАФ__
	Приятели, сега наслука! Всеки своята работа!

N	Влизат Пътници.

	__ПЪТНИК__
	Елате, драги! Момчето ще смъкне конете ни по стръмното, а ние да се поразтъпчем малко.

	__ГРАБИТЕЛИТЕ__
	Стой!

	__ПЪТНИК__
	Исусе Христе!

	__ФАЛСТАФ__
	Удряй! Коли! Дръжте ги за гушите! Ах, пиявици жадни! Мръсни чревоугодници! Удряй — те ни мразят нас, младите! Теглете им ножа! Давай парата! Оберете ги!

	__ПЪТНИК__
	Разорени сме и ние, и децата ни!

	__ФАЛСТАФ__
	Кой, вие ли, шкембести хитреци, вие ли сте разорени? Хайде де! Тлъсти стипци! Де да бяха всичките ви пари у вас! Хайде, шопари, мърдайте! И младежта трябва да живее, мерзавци с мерзавци! Вие сте общински заседатели, нали? Е, сега ще ви заседне!

N	Грабителите обират и връзват пътниците.
N	Всички излизат. Влизат — преоблечени — Принц Хенри и Пойнс.

	__ПРИНЦ ХЕНРИ__
	Разбойниците завързаха честните люде. Сега, ако ние с тебе ограбим пък тях и се върнем весело в Лондон, ще има да го разправяме цяла седмица, да се смеем цял месец и да си го спомняме цял живот!

	__ПОЙНС__
	Крийте се! Чувам ги!

N	Двама отиват встрани.
N	Влизат отново Фалстаф, Бардолф, Гадсхил и Пето.

	__ФАЛСТАФ__
	Сега, братлета, да поделим печалбата и на кон, преди да се е съмнало! Ако принцът и Пойнс не са първи пъзльовци, значи няма истина на тая земя. Този никаквец Пойнс не е по-смел от дива патица.

N	Докато делят плячката си, принцът и Пойнс се нахвърлят върху тях.

	__ПРИНЦ ХЕНРИ__
	Парите!

	__ПОЙНС__
	Мерзавци!

N	След размяна на два-три удара Фалстаф, Бардолф, Гадсхил и Пето побягват, като оставят плячката си.

	__ПРИНЦ ХЕНРИ__
	Спечелено без мъка! На конете!
	Тез пъзльовци не могат се събра,
	защото тъй страхът ги е изпълнил,
	че всеки взима другия за враг.
	След мене, Нед! Видя ли как сър Джон
	поеше почвата със пот и лой?
	Ако не ме раздрусваше смехът,
	бих чувствал съжаление към него!

	__ПОЙНС__
	А как ревеше, тлъстият негодник!

N	Излизат.


>>	Трета сцена

N	В замъка Уоркуърт.
N	Влиза — като чете писмо — Хотспър.

	__ХОТСПЪР__
C>
	„… макар че, що се отнася до мен лично, милорд, аз бих бил радостен да се присъединя към вас по силата на обичта, която храня към Вашия дом.“
C$
	Щял да бъде радостен — тогава какво му е пречело да е? Хранел обич към нашия дом — а показва на дело, че по-малко обича нашия дом, отколкото собствения си хамбар! Да видим нататък.
C>
	„Делото, което предприемате, е опасно.“
C$
	Че то се знае! Опасно е и да се простудиш, да спиш, да пиеш! А аз ви казвам, уважаеми глупако, че сред копривата Опасност ние ще откъснем цветето Сигурност!
C>
	„Делото, което предприемате, е опасно; приятелите, споменати от Вас — несигурни; избраното време — неподходящо, и изобщо целият ви план е твърде лек за тежкия противовес на вашите противници.“
C$
	Значи така мислиш, а? Така мислиш? Пък аз мисля, че ти си един плашлив и плиткоумен селяндур и че лъжеш! Ама какъв празноглавец наистина! Кълна се в небето, планът ни е най-добрият от всички, които са били замисляни някога! Приятелите ни са верни и непоколебими! Добър план, добри приятели! И заслужаващи доверие! Да, отличен план и превъзходни приятели! Какъв студенокръвен никаквец! Архиепископът одобрява плана и общата посока на действие, а той… Ах, да беше тука този пъзливец, щях да му разцепя черепа с ветрилото на жена му! Нима баща ми, чичо ми и аз самият не участваме в предприятието? А лорд Едмънд Мортимър, а Йоркският архиепископ, а Оуен Глендауър? Ами Дъгласовци, не са ли и те с нас? Нямам ли от всички тях писма, с които ми обещават да съединят войските си в моята на девети идния месец, и не са ли някои от тях вече тръгнали? Ама какъв кучи нечестивец! Неверник мръсен! Ха! Сега, обзалагам се, пълен в пъзливост и пресметливост, ще изтича при краля и ще му разкрие всичките ни действия! О, ще се разкъсам на две части и ще ги насъскам да се бият една с друга, задето поканих това гърне с мътеница на такова огнено дело! По дяволите, нека му казва! Ние сме готови. Ще тръгна още тази нощ!
N	Влиза Лейди Пърси.
	Как сме, Кет? След два часа трябва да замина.

	__ЛЕЙДИ ПЪРСИ__
	Съпруже мой, защо страниш от всички?
	И за каква вина съм две недели
	изгнаница от твоето легло?
	Какво е туй, което те оставя
	без златен сън, без смях, без вкус към гозба?
	Защо все бродиш, взор забол в земята,
	и стряскаш се без видима причина?
	Защо загубил си руменината
	на свежите си бузи и предаваш
	на размисъла чер и на гнева
	правата ми над твоите богатства?
	Над лекия ти сън аз бдях тез нощи
	и чух те да бълнуваш все за битки,
	да направляваш буйния си кон,
	да викаш: „Смело, в бой!“ и да приказваш
	за схватки, за обходи, за окопи,
	за откупи на пленници, за мъртви,
	за бруствери, за разните там ваши
	топове: базилиски, колубрини*37 —
	[*37 _Базилиски, колубрини_ — названия на оръдия по онова време.]
	все думи от желязната война.
	Духът ти тъй живееше със нея,
	че бисер-пот росеше твойто чело,
	досущ мехурчета в пенлив поток
	и взимаше ликът ти странен израз
	като на някой, спрял внезапно дъх
	при рязка изненада. Туй са знаци,
	че дело много тежко предстои ти.
	Аз трябва да го знам. В противен случай
	не ме обича моят мъж!

	__ХОТСПЪР__
				Хей, там!
N	Влиза Слуга.
	Заминал ли е Джилиам с пакета?

	__СЛУГАТА__
	Замина, господарю, преди час.

	__ХОТСПЪР__
	А Бътлър със конете от шерифа*38
	[*38 _Шериф_ — върховен чиновник, натоварен с поддържане на реда, изпълнителната власт и т.н.]
	дали се е завърнал?

	__СЛУГАТА__
			Току-що.
	Докара кон за вас.

	__ХОТСПЪР__
				Кой точно? Оня
	на капки и със рязани уши?

	__СЛУГАТА__
	Да, него, господарю.

	__ХОТСПЪР__
			Този кон
	ще бъде тронът ми! Великолепно!
	Веднага ще го яхна! Нека Бътлър
	го изведе навън! О, Esperance!*39
	[*39 _„Esperance!“_ (фр.) — „Надежда!“ — девиз на рода Пърси.]

N	Слугата излиза.

	__ЛЕЙДИ ПЪРСИ__
	Изслушай ме, съпруже!

	__ХОТСПЪР__
				Да, госпожо?

	__ЛЕЙДИ ПЪРСИ__
	Какво отнася те от твоя дом?

	__ХОТСПЪР__
	Какво ли, мила? Конят, то се знае!

	__ЛЕЙДИ ПЪРСИ__
	Ти с твоите маймунски подигравки!
	И невестулката не е тъй пълна
	с прищевки като теб! Не, чувай, Хари,
	аз трябва да узная твойта тайна.
	Страхувам се, че брат ми Мортимър
	правата си решил е да потърси
	и пратил е да иска твойта помощ,
	но знай, ако решил си да вървиш…

	__ХОТСПЪР__
	Пеша дотам? Бих капнал, мила моя!

	__ЛЕЙДИ ПЪРСИ__
	Не се шегувай, папагал такъв,
	а ми кажи, каквото те запитвам!
	Ако не ми разкриеш честно всичко,
	ще ти изкълча кутрето, да знаеш!

	__ХОТСПЪР__
	Не ми пречи, момиченце! Любов?
	Сега не му е времето за нея.
	Не те обичам, драга! Тоя свят
	не иска кукли и дуели с устни,
	а пукнати глави, носове в кръв!…
	Къде е конят ми?… Пусни ме, Кет!
	Какво във същност искаш? Казвай бързо!

	__ЛЕЙДИ ПЪРСИ__
	Нима наистина не ме обичаш?
	Добре, недей! Тогава и аз няма
	без теб да се обичам! Не, признай си,
	нали го каза само на шега?

	__ХОТСПЪР__
	Не искаш ли да видиш как ще яздя?
	Щом бъда на седлото, ще ти дам
	сто клетви, че безкрайно те обичам!
	Но знай, от днес нататък не желая
	да ме разпитваш повече за туй
	къде отивам, за какво отивам
	и тъй нататък. Щом отивам нейде,
	то значи трябва. И за да приключим,
	таз вечер тръгвам. Знам, че си разумна,
	но колкото е моята съпруга,
	не повече все пак; по дух си твърда,
	но в рамките на женската ви твърдост;
	и знаеш като гроб да пазиш тайна,
	но само щом не ти е поверена,
	и аз дотолкова ти вярвам само,
	любезна Кет!

	__ЛЕЙДИ ПЪРСИ__
			Не повече, така ли?

	__ХОТСПЪР__
	Не, нито инч*40 във повече. Но знай:
	[*40 _Инч_ — английска мярка за дължина, равна на 2,6 см.]
	на двама ни общ път е отреден,
	днес тръгвам аз, ти — утре, подир мен!
	Това не ти ли стига?

	__ЛЕЙДИ ПЪРСИ__
			По неволя!

N	Излизат.


>>	Четвърта сцена

N	Кръчмата „Глиганска глава“ в Истчийп.
N	Влизат Принц Хенри и Пойнс.

	__ПРИНЦ ХЕНРИ__
	Ела, Ела, Нед! Измъкни се от тая залоена дупка, да се посмеем заедно!

	__ПОЙНС__
	Отде идеш, Хал?

	__ПРИНЦ ХЕНРИ__
	От компанията на три-четири букови глави и трийсет-четирийсет дъбови бъчви. Този път докоснах най-низката струна на смирението. Побратимих се с тройка кръчмарски слуги и добих правото да ги наричам на кръщелно име: Том, Дик и Франсис. Те се заклеха в спасението на душите си, че аз, макар и само принц на Уелс, вече съм бил крал на сърдечността и ме похвалиха, че не съм надут пуяк като Фалстаф, а голям веселяк, огън-момче, велик сладур — честна дума, така ме нарекоха! — и затова, когато съм станел крал на Англия, цялата славна младеж на Истчийп щяла да бъде готова да мине през огън и вода за мене. Вместо „да пийнем“, те казват: „да навапцаме носовете“ и, когато отлепиш устни от чашата, за да си вземеш дъх, реват: „До дъно!“, докато те накарат да я пресушиш. Накратко казано, за четвърт час аз се просветих тъй много, че цял живот ще мога да се черпя с кой да е медникар в Англия на собствения му език. Казвам ти, Нед, много слава загуби от туй, че не беше с мен в това сражение. Но слушай, сладки мой — и за да се доподсладиш, дръж тази захар за пени, която току-що ми мушна в ръката едно момче от тези, които през целия си живот не са казвали нищо друго освен: „Осем шилинга и шест пенса!“ и „Заповядайте, господа!“, последвано от крясък: „Сега, моля! Пинта*41 испанско за стаята с полумесеца*42!“ или нещо подобно — та, казвам ти, сладки ми Нед, за да убием времето, докато чакаме нашия шишко, мини в съседната стая и когато аз ще разпитвам тоя фъстък с каква цел ми е дал захарта*43, ти викай: „Ей, Франсис!“, така че той да трябва да ми отговаря между безброй: „Сега, моля!“ Върви и ще видиш какво ще стане!
	[*41 _Пинта_ — английска мярка за обем, равна на около 1/2 л.]
	[*42 _„… стаята с полумесеца!“_ — отделните стаи в хановете и кръчмите имали и отличителни знаци и названия.]
	[*43 _„… с каква цел… захарта…“_ — по Шекспирово време смятали, че захарта увеличава мъжката сила.]

N	Пойнс излиза.

	__ПОЙНС__ _(зад сцената)_
	Франсис!

	__ПРИНЦ ХЕНРИ__
	Отлично!

	__ПОЙНС__ _(зад сцената)_
	Франсис!

N	Влиза Франсис.

	__ФРАНСИС__
	Сега, сега, сър! Ралф, бягай в стаята с нара!

	__ПРИНЦ ХЕНРИ__
	Ела насам, Франсис!

	__ФРАНСИС__
	Да, милорд?

	__ПРИНЦ ХЕНРИ__
	Колко време ти остава да чиракуваш, Франсис?

	__ФРАНСИС__
	Пет години, милорд, и още толкоз…

	__ПОЙНС__ _(зад сцената)_
	Франсис!

	__ФРАНСИС__
	Сега, сър!

	__ПРИНЦ ХЕНРИ__
	Пет години! Честна дума, дълъг срок за едно дрънкане на канчета! Чувай, Франсис, ще имаш ли достатъчно смелост, за да се уплашиш от своя договор и да му покажеш петите си?

	__ФРАНСИС__
	О, милорд, кълна се във всички библии на Англия, че в сърцето ми има достатъчно…

	__ПОЙНС__ _(зад сцената)_
	Франсис!

	__ФРАНСИС__
	Сега, сър!

	__ПРИНЦ ХЕНРИ__
	А на колко си години, Франсис?

	__ФРАНСИС__
	Че на колко бях? Сега на Архангеловден ще навърша…

	__ПОЙНС__ _(зад сцената)_
	Франсис!

	__ФРАНСИС__
	Сега, сър!… Извинете за малко, милорд!

	__ПРИНЦ ХЕНРИ__
	Не, слушай, Франсис, онази захар, която ми даде, струваше пени, нали?

	__ФРАНСИС__
	О, Господи, бих искал да са две!

	__ПРИНЦ ХЕНРИ__
	Ще ти дам за нея хиляда фунта. Кажи само кога ги искаш и ще ги имаш.

	__ПОЙНС__ _(зад сцената)_
	Франсис!

	__ФРАНСИС__
	Сега, сега!

	__ПРИНЦ ХЕНРИ__
	Сега ли? А, не, Франсис, сега не мога. Но утре, Франсис, да. Или в четвъртък, а, Франсис? Изобщо, Франсис, когато искаш. Само че, Франсис…

	__ФРАНСИС__
	Да, милорд?

	__ПРИНЦ ХЕНРИ__
	Съгласен ли си да преметнеш онази кожена куртка със стъклените копчета, оная стригана глава, оня пръстен с ахат, оня вълнен чорап, оня просташки жартиер, оня мазен език, оная кесия от испанска кожа*44?
	[*44 _„… кожена куртка… испанска кожа?“_ — принцът рисува образа на тогавашния ханджия.]

	__ФРАНСИС__
	О, Господи, за кого говорите, сър?

	__ПРИНЦ ХЕНРИ__
	Добре тогава, пий си евтиното вино! Защото, Франсис, инак ще си изцапаш бялата жилетка. В Берберия, господинчо, това не струва толкоз много.

	__ФРАНСИС__
	Кое, сър?

	__ПОЙНС__ _(зад сцената)_
	Франсис!

	__ПРИНЦ ХЕНРИ__
	Махай се, негоднико! Не чуваш ли, че те викат?

N	Той и Пойнс викат едновременно; Франсис остава объркан на място, не знаейки при кого да отиде.
N	Влиза Стопанинът на кръчмата.

	__СТОПАНИНЪТ__
	Какво чакаш, дръвнико? Чуваш, че те викат и не мръдваш! Обслужи господина оттатък!
N	Франсис излиза.
	Милорд, старият сър Джон и петима-шестима негови приятели стоят пред входа. Да ги пусна ли?

	__ПРИНЦ ХЕНРИ__
	Да почакат малко и после им отвори!
N	Стопанинът на кръчмата излиза.
	Пойнс!

	__ПОЙНС__ _(зад сцената)_
	Сега, сега, сър!

N	Влиза отново.

	__ПРИНЦ ХЕНРИ__
	Фалстаф и другите разбойници са пред входа. Ще се веселим ли, а?

	__ПОЙНС__
	Като щурци! Само че, кажете ми, защо ви трябваше тази шега с момчето? Да чуем: каква ви беше ползата от нея?

	__ПРИНЦ ХЕНРИ__
	Днес съм готов за всички шеги, които са носили това име от старите времена на благоверния Адам до крехката възраст на днешния среднощен час.
N	Влиза отново Франсис.
	Колко е часът, Франсис?

	__ФРАНСИС__
	Сега, сега, сър!

N	Излиза.

	__ПРИНЦ ХЕНРИ__
	Как е възможно този дръвник да разполага с по-малко думи от един папагал и пак да е роден от жена! Умението му се състои само в това да търчи на горе на долу по стълби, красноречието му — в изричането на една сметка!… Още не съм на едно мнение с Пърси, онази Огнена шпора от Севера, който изпотрепва шест-седем дузини шотландци за закуска, измива си ръцете и казва на жена си: „Омръзна ми този мирен живот! Ръцете ме сърбят!“ — „О, сладки ми Хари — казва тя, — колко уби днеска?“ — „Да напоят Пъстрия! — казва той и след час й отговаря: — Петнайсетина. Дребна работа!“… Извикай Фалстаф! Аз ще играя Пърси, а тоя проклет шопар ще бъде жена му, мадам Мортимър. „Rivo*45!“ — както викат пияниците. Викни я тази мас, викни я тази сланина!
	[*45 _„Rivo!“_ — пиянско възклицание с неизвестен смисъл.]

N	Влизат Фалстаф, Гадсхил, Бардолф и Пето, следвани от Франсис, носещ вино.

	__ПОЙНС__
	Добре дошъл, Джак! Къде се загуби?

	__ФАЛСТАФ__
	Чума да тръшне всички страхливци, казвам, огън да ги гори! Амин, Богородице! Давай чаша херес, момче! По-добре да плета чорапи, да ги кърпя и пети да им слагам, отколкото да продължавам да водя този живот! Чумата да тръшне всички страхливци! Давай чаша херес, негоднико! Няма ли вече храброст на тоя свят?

N	Пие.

	__ПРИНЦ ХЕНРИ__
	Виждал ли си как жаркият Феб целува паница с масло и как то се стапя под огнените му слова? Ако не си виждал, хвърли взор на тази смес от мазнини!

	__ФАЛСТАФ__
	Негодник! В това вино има вар!*46 Какво може да се очаква от мошеници освен измама! И все пак дори хересът с вар е за предпочитане пред страхливеца, пред жалкия пъзльо! Върви, върви да мреш, стари Джак! Ако мъжеството, доброто старо мъжество, не е изчезнало от лицето на земята, то аз съм сушена херинга! В цяла Англия има-няма трима мъже на място необесени и единият от тях е затлъстял и старее. Да ги пази Господ! Лош, лош свят, ей! Ще взема да стана тъкач, да си мятам совалката и да пея псалми*47. Пак казвам, чумата да ги тръшне всички страхливци!
	[*46 _„В това вино има вар!“_ — прибавянето на вар се практикувало по онова време за избистряне на лошите вина.]
	[*47 _„… да стана тъкач… да пея псалми“_ — тоест, да стане пуритан, тъй като много от английските тъкачи били протестанти, избягал от католическите гонения на континента.]

	__ПРИНЦ ХЕНРИ__
	Какво ти е, Джак? Защо мърмориш, чувал с дреб?

	__ФАЛСТАФ__
	И това ми било кралски син! Ако не те пропъдя от кралството ти с дървен меч и не подгоня пред тебе като диви гъски всичките ти поданици, да не нося косъм на лицето си, докато съм жив! Ти — Уелски принц?

	__ПРИНЦ ХЕНРИ__
	Защо, какво има, кучи сине? Какво е станало, буре валчесто?

	__ФАЛСТАФ__
	А не си ли страхливец? Това ми кажи! Ти и тоя Пойнс до тебе!

	__ПОЙНС__
	Бога ми, шкембе лоено, ако още веднъж ме наречеш страхливец, ще те наръгам!

	__ФАЛСТАФ__
	Аз да съм те нарекъл страхливец? В ада да те видя, преди да те нарека страхливец, но ще дам хиляда фунта да мога да бягам бързо като тебе! Добре сте сложени в плешките и не се срамувате да си показвате гърбовете. Значи това сте разбирали, като казвахте, че ще се нагърбите с тях! Огън да ви гори и нагърбването, и помощта! Предпочитам противника пред такива съюзници!… Ей, дай тука чаша херес! Да пукна, ако съм турнал днес капчица в устата си!

	__ПРИНЦ ХЕНРИ__
	Още не си си избърсал устните от последната чаша, негоднико!

	__ФАЛСТАФ__
	Няма значение! _(Пие.)_ Чумата да тръшне всички страхливци, пак казвам!

	__ПРИНЦ ХЕНРИ__
	Какво се е случило?

	__ФАЛСТАФ__
	Какво се е случило ли? Тук има четирима души, които пипнаха тази сутрин хиляда фунта злато!

	__ПРИНЦ ХЕНРИ__
	И къде е то? А, Джак? Какво стана с него?

	__ФАЛСТАФ__
	Какво стана ли? Взеха ни го, това стана! Сто души срещу нас четиримата!

	__ПРИНЦ ХЕНРИ__
	Сто души? Какво говориш?

	__ФАЛСТАФ__
	Да пукна, ако не се сражавахме два часа без почивка, лице срещу лице, с цяла дузина от тях! Само по чудо отървах кожата. Имам осем дупки в куртката и четири по-долу! Щитът ми е на парчета, а мечът — назъбен като трион — ecce signum*48! Ни веднъж, откак съм мъж, не съм се бил така добре, но и това не помогна! Чумата да тръшне всички страхливци! Нека те ви кажат! Ако кажат нещо повече или по-малко от истината, ще бъдат разбойници и изчадия на мрака!
	[*48 _„Ecce signum“_ (лат.) — „Ето знака!“, т.е. ето следите от ударите.]

	__ПРИНЦ ХЕНРИ__
	Разказвайте, господа! Как стана всичко?

	__ГАДСХИЛ__
	Ние четиримата нападнахме една дузина…

	__ФАЛСТАФ__
	Бяха най-малко шестнайсет, милорд!

	__ГАДСХИЛ__
	… и ги завързахме…

	__ПЕТО__
	Не, не сме ги връзвали!

	__ФАЛСТАФ__
	Завързахме ги, негоднико! Всички до един, ако не е тъй, дваж евреин да стана!

	__ГАДСХИЛ__
	… И като почнахме делбата, отнейде изскочиха шестима или седмина други, с пресни сили…

	__ФАЛСТАФ__
	И освободиха вързаните. А после довтасаха и другите!

	__ПРИНЦ ХЕНРИ__
	И вие се бихте с толкова хора?

	__ФАЛСТАФ__
	„Толкова!“ Не зная какво разбираш под „толкова“, но ако не съм се сражавал поне с петдесетина, да съм връзка кухи репички! Ако не бяха петдесет и двама или петдесет и трима*49 срещу бедния стар Джак, човек да не съм!
	[*49 _„… петдесет и трима…“_ — 53 на брой били испанските кораби, против които се сражавал английският адмирал сър Ричард Гренвил в победоносната битка при Азорските острови — 1591 г.]

	__ПРИНЦ ХЕНРИ__
	Да молим Бога, дано не си убил някого!

	__ФАЛСТАФ__
	Късно е за молитви! Двамина оставих на място. На двама негодници, облечени в зебло, им светих маслото, сигурен съм! Ще ти кажа нещо, Хал — и ако те излъжа, заплюй ме в лицето и ме наречи магаре! — ти знаеш стария ми гард. Заставам така, с върха на меча натам. Четирима негодници в наметала от зебло ме нападат…

	__ПРИНЦ ХЕНРИ__
	Как четирима? Преди малко каза „двама“!

	__ФАЛСТАФ__
	Четирима, Хал. Казах, четирима.

	__ПОЙНС__
	Да, да, четирима каза.

	__ФАЛСТАФ__
	И тези четирима застанаха с лице към мене и се нахвърлиха отгоре ми! Аз, без да трепна, срещнах с щита си седемте им шпаги, ей така…

	__ПРИНЦ ХЕНРИ__
	Как „седемте“? Току-що бяха четирима?

	__ФАЛСТАФ__
	Тези в зебло?

	__ПОЙНС__
	Да, „четирима в наметала от зебло“, тъй каза.

	__ФАЛСТАФ__
	Седмина бяха, кълна се в дръжката на меча си! Ако не, негодник да съм!

	__ПРИНЦ ХЕНРИ__ _(настрани към Пойнс)_
	Остави го да говори! След малко ще станат още повече!

	__ФАЛСТАФ__
	Чуваш ли какво ти говоря, Хал?

	__ПРИНЦ ХЕНРИ__
	И то много внимателно, Джак.

	__ФАЛСТАФ__
	И добре правиш, защото си заслужава да бъде чуто. Значи тези деветимата в зебло…

	__ПРИНЦ ХЕНРИ__
	Така, вече с двама повече.

	__ФАЛСТАФ__
	… като им се счупиха шпагите…

	__ПОЙНС__
	Паднаха им гащите!

	__ФАЛСТАФ__
	… почнаха да отстъпват, но аз не им позволих да се измъкнат и в близък бой, бърз като мисъл, проснах седмина от единайсетте на земята!…

	__ПРИНЦ ХЕНРИ__
	Чудовищно! От двамата в зебло се наплодиха единайсет!

	__ФАЛСТАФ__
	… Но дяволът се намеси и трима кривозаченати негодници в зелено кендалско сукно*50 ненадейно ме нападнаха откъм гърба; защото беше такава тъмница, Хал, че човек ръката си не можеше да види.
	[*50 _Кендалско сукно_ — Кендал е град в Англия, прочут с вълнените си тъкани.]

	__ПРИНЦ ХЕНРИ__
	Тези лъжи са се метнали на родителя си: дебели са като него, огромни като планина и личат отвсякъде. Ах ти, туловище безмозъчно, ти, наденицо тлъста, ти, мръсна, сладострастна грамадо от лой за свещи!

	__ФАЛСТАФ__
	Какво? Защо? Луд ли си! Истината си е истина!

	__ПРИНЦ ХЕНРИ__
	А как си разбрал, че са в зелено кендалско, когато е било така тъмно, че ръката си не си можел да видиш? Хайде, дай обяснение! Какво ще кажеш?

	__ПОЙНС__
	Обясни, Джак! Да те видим!

	__ФАЛСТАФ__
	Как? С насилие? На колело да ме разтегляте, в стеги да ме мачкате, аз насила нищо няма да ви кажа! Дори да имах толкоз оправдания, колкото пияници има в Дания*51, пак не бих издал нито едно от тях насила! Ха!
	[*51 _„… колкото пияници има в Дания…“_ — датчаните имали славата на големи пияници.]

	__ПРИНЦ ХЕНРИ__
	Не искам да го тласкам повече в греха. Този руменобуз пъзливец, този трошач на кревати, този съкрушител на конски гръбнаци, тази планина от мазно месо…

	__ФАЛСТАФ__
	А ти си един слабак, хилава змиорка, сушен волски език! Ти си една миша опашка, пушена херинга — дъх не ми стига да изброя всичко, на което мязаш — шивашки аршин, ножница празна, рапира ръждясала!

	__ПРИНЦ ХЕНРИ__
	Добре, отдъхни си и продължи, а когато ти се изчерпят глупавите сравнения, спри да чуеш какво ще ти кажа!

	__ПОЙНС__
	Дай му ухо, Джак!

	__ПРИНЦ ХЕНРИ__
	Ние двамата видяхме как вие четиримата нападнахте четирима и как ги вързахте и им взехте парите. Сега гледай как един прост разказ ще те просне на земята! Тогава ние двамата ви нападнахме — вас, четиримата! — и с един вик ви разгонихме от плячката, която можем да ви покажем тук. А вие, сър Джон, понесохте своя търбух така пъргаво и с такава завидна лекота и така мощно мучахте за пощада, да, препускахте и мучахте, както не съм чувал теле да мучи! И какъв си ми подлец — да нащърбиш сам меча си и да казваш, че се е нащърбил в бой! Каква нова лъжа, каква измислица, каква вратичка ще си намериш, за да се измъкнеш от този явен и очевиден позор?

	__ПОЙНС__
	Хайде, да чуем, Джак! Каква хитрост ще измъдриш?

	__ФАЛСТАФ__
	Кълна се в Небето, че те познах веднага, както не би те познал оня, който те е правил! Я си помислете вие двамата: нима можех да убия сина на своя крал? Да вдигна ръка срещу законния престолонаследник? Ти, Хал, знаеш, че съм храбър като Херкулес, но забравяш за инстинкта. Лъвът никога не напада един принц по кръв. Инстинктът е велико нещо и аз инстинктивно действах като страхливец. И така моето мнение за мене и за тебе порасна още повече: докато съм жив, ще зная за себе си, че съм безстрашен лъв, а пък за тебе — че си принц по кръв! Но, ей Богу, момчета, радвам се, че парите са у вас. Стопанко, пускай резетата! Да бдим тази нощ и да се молим утре сутрин*52! Смелчаци, приятели, славни момчета, златни сърца, да бъдат ваши всички титли на добрата дружба! Е, ще се веселим ли? Ще импровизираме ли някаква комедия?
	[*52 _„Да бдим… да се молим утре сутрин!“_ (библ.) — перифраза на евангелския пасаж (Мат. 26:41): „Бъдете будни и се молете, за да не изпаднете в изкушение.“]

	__ПРИНЦ ХЕНРИ__
	Съгласен! И темата ще бъде днешното ти припкане!

	__ФАЛСТАФ__
	О, стига за това, Хал, ако си приятел!

N	Влиза Мистрис Скокли.

	__МИСТРИС СКОКЛИ__
	О, Господи Исусе! Светли принце…

	__ПРИНЦ ХЕНРИ__
	А, мадам стопанката? Какво има?

	__МИСТРИС СКОКЛИ__
	О, милорд, има един знатен благородник от двора. Стои на входа и иска да говори с вас! Вика, че го бил пратил татко ви!

	__ПРИНЦ ХЕНРИ__
	Дай му на този знатен един златен и го прати при майка ми!

	__ФАЛСТАФ__
	Какъв е на вид?

	__МИСТРИС СКОКЛИ__
	Стар човек.

	__ФАЛСТАФ__
	Какво ли търси негова Старост далеч от леглото си посред нощ? Да му отговоря ли, както заслужава?

	__ПРИНЦ ХЕНРИ__
	Да, върви, Джак!

	__ФАЛСТАФ__
	Ще го накарам да се омете набързо!

N	Излиза.

	__ПРИНЦ ХЕНРИ__
	И така, господа, ей Богу, вие се сражавахте блестящо. Ти, Пето, и ти, Бардолф, вие също се оказахте лъвове от тези, дето бягат по инстинкт и не закачат принцове. Пфу!

	__БАРДОЛФ__
	Бога ми, побягнах, като видях другите.

	__ПРИНЦ ХЕНРИ__
	Сега ми кажете честно: от какво се е нащърбил тъй мечът на Фалстаф?

	__ПЕТО__
	Той сам го нащърби с кинжала си и заяви, че щял да се кълне, докато прогони истината от Англия, но щял да ви убеди, че го е нащърбил в бой. Увещаваше и нас да направим същото.

	__БАРДОЛФ__
	Да, и да си разкървавим ноздрите с репей, да си нацапаме дрехите с нашата кръв и после да твърдим, че е кръв на честни хора. Като го слушах, направих нещо, което от седем години не съм правил: поруменях от безчестието му!

	__ПРИНЦ ХЕНРИ__
	Лъжеш, негоднико! Ти преди осемнайсет години открадна чаша херес и откак тогава те хванаха на място, руменееш по свое желание. Я си виж носа — въоръжен си не само с меч, но и с огън, и пак побягна. Кой инстинкт те подгони?

	__БАРДОЛФ__ _(показва лицето си)_
	Милорд, виждате ли тези алени сияния? Виждате ли тези огнени излъхвания?

	__ПРИНЦ ХЕНРИ__
	Виждам ги.

	__БАРДОЛФ__
	За какво, мислите, говорят те?

	__ПРИНЦ ХЕНРИ__
	За тежък чер дроб и лека кесия.

	__БАРДОЛФ__
	За избухливост, милорд. Аз се вбесявам от нищо!

	__ПРИНЦ ХЕНРИ__
	И ще те обесят за нещо.
N	Влиза отново Фалстаф.
	Ето го и мършавия Джак! Живият скелет се завръща. Е, как е, двуноги чувале? От колко години не си си виждал коленете?

	__ФАЛСТАФ__
	Коленете? Когато бях на твоите години, Хал, бях тънък в кръста като орлов нокът, можех да се провра през пръстен на общински съветник. Проклети да са скърбите и въздишките — от тях човек се подува като мехур!… Нося лоши новини, Хал! Баща ти е пратил сър Джон Брейси. Трябва утре сутрин да се явиш в двореца. Тоя щурак от Севера, Пърси, и оня, другият, от Уелс, който е пребил с тояга дявола, сложил втори рога на Луцифер и накарал Сатаната да му се закълне във вярност върху една уелска канджа*53, как му беше името, огън да го гори!…
	[*53 _„… пребил с тояга… уелска канджа…“_ — Фалстаф се подиграва на славата на чернокнижник, която имал Глендауър.]

	__ПОЙНС__
	Оуен Глендауър.

	__ФАЛСТАФ__
	Оуен. Да, той и неговият зет Мортимър, и старият Нортъмбърланд, и оня луд шотландец Дъглас, който можел да се изкачва в галоп по отвесен склон…

	__ПРИНЦ ХЕНРИ__
	И, препускайки, да застреля с пищов летящо врабче.

	__ФАЛСТАФ__
	Точно той. Вярно улучваш.

	__ПРИНЦ ХЕНРИ__
	По-вярно, отколкото той — врабчетата.

	__ФАЛСТАФ__
	Все пак тоя разбойник си го бива, изглежда. Не е от тези, дето лесно бягат.

	__ПРИНЦ ХЕНРИ__
	Но и тебе, разбойнико, си те бива — защо го хвалеше тогава, че майсторски препускал?

	__ФАЛСТАФ__
	Майсторски на кон, мухльо. Спешен, не мърдал от мястото си.

	__ПРИНЦ ХЕНРИ__
	Освен по инстинкт, нали, Джак?

	__ФАЛСТАФ__
	По инстинкт — да. Та и той бил с тях и освен него някой си на име Мордейк с хиляда синьошапковци*54. Уустър е избягал тази нощ. Брадата на баща ти била побеляла от тези новини. Земята ще стане сега по-евтина от вмирисаната скумрия!
	[*54 _„… синьошапковци“_ — т.е. шотландци.]

	__ПРИНЦ ХЕНРИ__
	И ако този юни бъде горещ и тази междуособна тупаница се проточи, може да купуваме моминствата, както се купуват гвоздеи за подкови — на стотици!

	__ФАЛСТАФ__
	Кълна се в светата служба, вярно говориш! Сделките по тази част ще потръгнат. Но я си признай, Хал: не си ли страшно уплашен? Ти като престолонаследник не би могъл да си намериш по целия свят други трима противници като тоя зъл дух Дъглас, тоя бяс Пърси и тоя сатана Глендауър. Не те ли е страх, кажи си? Не ти ли се смръзва кръвта, а?

	__ПРИНЦ ХЕНРИ__
	Ни най-малко, честна дума! Не ми достига от твоя инстинкт.

	__ФАЛСТАФ__
	Добре, но да знаеш, че утре те чака здраво мъмрене от баща ти. Ако ме обичаш, подготви си отговора!

	__ПРИНЦ ХЕНРИ__
	Бъди тогаз баща ми и почни да ме разпитваш за подробности от живота ми!

	__ФАЛСТАФ__
	Може ли? С удоволствие тогава! Този стол ще бъде тронът ми, този нож — моят скиптър, а тази възглавница — короната ми.

	__ПРИНЦ ХЕНРИ__ _(настрани)_
	Твоят кралски трон се оказва за тях кръчмарски стол, златният ти скиптър — ръждясал нож, а блестящата ти корона — лъскаво плешиво теме!

	__ФАЛСТАФ__
	Добре, ако искрата на Божията благодат не е съвсем угаснала в тебе, ще успея да те трогна. Дайте ми чаша херес, за да ми се зачервят очите, сякаш съм плакал. Защото трябва да говоря с чувство, в стила на цар Камбиз*55.
	[*55 _„… в стила на цар Камбиз.“_ — т.е. в надутия стил на трагедията „Цар Камбиз“ от Шекспировия съвременник Томас Престън.]

	__ПРИНЦ ХЕНРИ__
	Добре, ето ти моя поклон.

	__ФАЛСТАФ__
	И ето ти моето слово… Настрани, благородници!

	__МИСТРИС СКОКЛИ__
	О, Господи Исусе, каква чудесна забава!

	__ФАЛСТАФ__
	„Мадам, недейте ля напразни сълзи!“

	__МИСТРИС СКОКЛИ__
	О, Божичко! Колко е важен само!

	__ФАЛСТАФ__
	„Велможи, отведете тази горест,
	в чиито очни шлюзи плач напира!“

	__МИСТРИС СКОКЛИ__
	О, Господи Исусе, съвсем е като някой от ония скитници-комедианти!

	__ФАЛСТАФ__
	Мълчи, пръстено канче! Мълчи, оловено половниче!… Хари, удивлява ме не само това къде прекарваш времето си, но и компанията, която си избрал. Защото, макар лайкучката да расте толкоз по-буйно, колкото по я тъпчем, младостта, колкото по-безразсъдно я пилеем, толкоз по-бързо се похабява. В това, че ти си мой син, ме убеждават донейде както думите на майка ти, така и някои мои съображения, но че не се лъжа, ми доказват преди всичко това твое разбойническо подмигване с едното око и глупашки провисналата ти долна устна. А ако ти си мой син и надежда на английската ни пръст, то защо си се запуснал така безнадеждно, че да те сочи с пръст цяла Англия? Може ли небесното око да забрави за определения си път и да тръгне да скита, където му око види? Излишен въпрос! Може ли слънцето на английската корона да забрави дълга си и да краде чужди кесии с корони? Въпрос, който не е излишен! Има едно вещество, Хари, за което ти често си чувал и което на мнозина в нашата страна е известно под названието „катран“. Катранът — както за това свидетелстват древните автори — има свойството да цапа. Същото свойство има и компанията, в която се движиш. И аз ти казвам това, Хари, не на шега, а със тъга; не след херес, а със горест; и не за смешка, а с въздишка! И все пак аз често съм виждал в твоята компания един добродетелен мъж, чието име не зная.

	__ПРИНЦ ХЕНРИ__
	Ще благоволи ли Ваше Величество да ми каже: как изглежда той?

	__ФАЛСТАФ__
	Едър и, честна дума, представителен мъж, с добре запълнена снага, жизнерадостен вид, приветлив поглед и извънредно благородна осанка. Трябва да е към петдесетгодишен… или клони към шейсетте. Да, сега си спомням, че името му беше Фалстаф. Ако този човек се окаже склонен към разгула, измамил съм се много, защото, повярвай ми, Хари, съзрях в очите му добродетелност. Да, ако дървото се познава по плода, както плодът — по дървото, то аз решително заявявам: този Фалстаф е изпълнен с ценни качества! Него дръж близо до себе си, а останалите прогони! А сега кажи ми, празноскитащи негоднико, къде се губи този месец?

	__ПРИНЦ ХЕНРИ__
	Де се е чувало крале да говорят тъй? Ела ти на моето място, а аз ще представям баща си!

	__ФАЛСТАФ__
	Искаш да ме смъкнеш от престола ми? Ако бъдеш наполовина колкото мене величествен и царствен в думи и държание, окачи ме за петите като зайче-сукалче на месарска кука!

	__ПРИНЦ ХЕНРИ__
	Добре. Ето ме седнал.

	__ФАЛСТАФ__
	А ето ме и мене — прав… Бъдете съдии, господа!

	__ПРИНЦ ХЕНРИ__
	Е, Хари, откъде идеш?

	__ФАЛСТАФ__
	От Истчийп, Ваше Величество.

	__ПРИНЦ ХЕНРИ__
	До слуха ми стигнаха сериозни оплаквания от тебе.

	__ФАЛСТАФ__
	Господ да ме убие, Ваше Величество, всички са лъжливи!… Сега ще ти изиграя един такъв принц, че ще има да се кикотиш!

	__ПРИНЦ ХЕНРИ__
	Още и сквернословиш, безбожни хлапако? От днес нататък да не си ме поглеждал в очите! Ти си отскубнат насилствено от Божията благодат. Примамил те е някакъв дявол, взел образа на един дърт дебелак. Ти си се сприятелил с една двукрака бъчва. Защо дружиш с този чувал, пълен с болести, с този сандък за смет, натъпкан със скотски желания, с този мех, надут от воднянка, с тази дамаджана, преливаща от херес, с този денк, набит с черва, с този печен на шиш панаирски вол, с този шерден, набъкан с дреболии, с този остарял Порок, с тази плешива Кривда, с това одъртяло Грубиянство, с това Тщеславие*56 в преклонна възраст? За какво го бива освен да си налива херес и да се налива с него? В какво е ловък и изящен освен в това да разрязва печени кокошки и да се тъпче с тях? В какво е изкусен освен в хитростите? В какво е хитър освен в подлостите? В какво е подъл освен във всичко? И в какво — добродетелен освен в нищо?
	[*56 _„… Порок… Кривда… Грубиянство… Тщеславие…“_ — алегорични фигури от средновековните „моралите“.]

	__ФАЛСТАФ__
	Бих замолил Ваше Величество да ми изясни: за кого става дума?

	__ПРИНЦ ХЕНРИ__
	За този гаден и противен развратител на младежта Фалстаф, за този стар белобрад Сатана!

	__ФАЛСТАФ__
	Господарю, аз зная този човек.

	__ПРИНЦ ХЕНРИ__
	Това ми е известно.

	__ФАЛСТАФ__
	Но ако кажа, че го зная като по-голям грешник от мене, ще съм казал повече, отколкото зная. За това, че той е стар — и поради това заслужаващ само състрадание, — свидетелстват белите му власи, но това, че той е — извинете за израза — курвар, аз отхвърлям най-решително. Ако да пиеш подсладен херес, е престъпно, Бог да пази престъпниците! Ако да си стар и весел, е грях, на мнозина мои познати кръчмари в ада ще им пари! Ако да си тлъст, значи да си непременно омразен, то ще трябва да обичаме мършавите крави на фараона*57! Не, добри ми господарю, прогонете Пето, прогонете Бардолф, прогонете Пойнс, но милия Джак Фалстаф, добрия Джак Фалстаф, верния Джак Фалстаф, храбрия Джак Фалстаф, чиято храброст е при това дваж по-ценна, защото той е още и старият Джак Фалстаф, него не прогонвайте от компанията на вашия Хари, не, не го прогонвайте от компанията му. Прогоните ли шишкавия Джак, ще прогоните за сина си целия свят!
	[*57 _„… мършавите крави на фараона!“_ (библ.) — става дума за съня, който египетският фараон разказва на Йосиф (Битие 41:17).]

	__ПРИНЦ ХЕНРИ__
	Ще го направя. Непременно.

N	На вратата се чука.
N	Мистрис Скокли и Франсис излизат заедно с Бардолф, който след миг влиза отново, тичайки.

	__БАРДОЛФ__
	О, милорд, милорд! Шерифът с огромна стража е пред входа!

	__ФАЛСТАФ__
	Махай се, мерзавецо! Да си довършим пиесата! Имам още много да казвам в защита на този Фалстаф!

N	Влиза отново Мистрис Скокли.

	__МИСТРИС СКОКЛИ__
	О, Господи Исусе! Милорд, милорд!

	__ПРИНЦ ХЕНРИ__
	Кой е пристигнал? Дяволова булка на лък за цигулка?

	__МИСТРИС СКОКЛИ__
	Шерифът и цялата градска стража са пред входа! Идат да претърсят дома! Да ги пусна ли?

	__ФАЛСТАФ__
	Чувай, Хал, да не кажеш за златната монета, че е фалшива! Ти си по същина благороден, макар да не ти личи!

	__ПРИНЦ ХЕНРИ__
	А ти си по сърцевина пъзльо, макар и инстинктивен!

	__ФАЛСТАФ__
	Отхвърлям главната ти предпоставка и ако и ти така отхвърлиш шерифа и тези, над които е предпоставен — добре ще е. Ако не пък — пусни го! Кучета яли цялото ми възпитание, ако не съумея да се държа в колата на палача достойно като всеки друг! Надявам се, че клупът няма да ме души по-дълго от другите!

	__ПРИНЦ ХЕНРИ__
	Скрий се зад гоблена! Всички други — горе! И вземете вид на хора с достойнство и чиста съвест!

	__ФАЛСТАФ__
	И двете ги притежавах някога, но срокът им изтече и затова ще се скрия!

N	Скрива се.

	__ПРИНЦ ХЕНРИ__
	Повикайте шерифа!
N	Излизат всички освен Принца и Пето.
N	Влизат Шерифът и един Коневод.
	Какво желаете от мен, шерифе?

	__ШЕРИФЪТ__
	Простете, принце! Неколцина души,
	преследвани от хайка, са били
	видени, като влизат в тази кръчма.

	__ПРИНЦ ХЕНРИ__
	Какви са те?

	__ШЕРИФЪТ__
			Единият от тях
	известен е на всички, Ваша Светлост —
	един дебел старик.

	__КОНЕВОДЪТ__
			Парче сланина!

	__ПРИНЦ ХЕНРИ__
	Въпросното лице го няма тук,
	защото — гарантирам ви — аз лично
	го пратих другаде; но давам дума,
	че утре по обяд ще се яви
	пред вас или пред вашия заместник
	и отговор ще ви даде обстоен
	по всичко, във което обвинен е.
	Сега освободете този дом!

	__ШЕРИФЪТ__
	Разбрано, Ваша Светлост! Тази сутрин
	били са похитени двеста марки
	на двама господа.

	__ПРИНЦ ХЕНРИ__
			Навярно тъй е.
	И ако той замесен е в тоз обир,
	ще отговаря. Тръгвайте сега!

	__ШЕРИФЪТ__
	Веднага, Ваша Светлост! Лека нощ!

	__ПРИНЦ ХЕНРИ__
	По-правилно ще бъде „добро утро“.

	__ШЕРИФЪТ__
	Наистина, милорд. Часът е два.

N	Излиза, следван от Коневода.

	__ПРИНЦ ХЕНРИ__
	Този тлъст негодник е по-известен от катедралата „Свети Павел“! Кажи му да излезе!

	__ПЕТО__
	Фалстаф!… Заспал е. Хърка като кон!

	__ПРИНЦ ХЕНРИ__
	И колко тежко бере въздух! Пребъркай го!… Какво намери?

	__ПЕТО__
	Само някакви хартийки, милорд.

	__ПРИНЦ ХЕНРИ__
	Да видим какво има в тях. Я чети!

	__ПЕТО__ _(чете)_
	„Кокошка — два шилинга и два пенса; сос — четири пенса; два галона херес — пет шилинга и осем пенса; аншоа и херес, след вечеря — два шилинга и шест пенса; хляб — половин пени.“

	__ПРИНЦ ХЕНРИ__
	О, чудовищно! Хляб за половин пени към такова невероятно количество херес! Запази останалите сметки — ще ги разчетем друг път, при сгода. И го остави да хърка, докато се съмне. Тази сутрин ще се явя в двореца. Всички ще идем на война и ти ще получиш висока длъжност. А този тлъст негодник ще наредя да го зачислят офицер в пехотата — зная, че двеста крачки пеш са смърт за него. Парите ще се върнат с надбавка. Ти бъди при мене още в зори. И тъй, до утре, Пето!

	__ПЕТО__
	До утре, господарю!

N	Излизат.


>	Трето действие
>>	Първа сцена

N	Уелс. Стая в дома на Бангорския архидякон*58.
	[*58 _„на Бангорския Архидякон“_ — Бангор е град в Северен Уелс. За това че сцената се развива в дома на архидякона на този град няма указание в Шекспировия текст — в този смисъл говорят само хрониките на Холиншед, от които Шекспир се ползвал.]
N	Влизат Хотспър, Уустър, Мортимър и Глендауър.

	__МОРТИМЪР__
	Съюзът ни е здрав, словата — твърди,
	началото е пълно със надежди.

	__ХОТСПЪР__
	Лорд Мортимър и вие, чичо Уустър,
	седнете, моля! Сроднико Глендауър,
	и вие също… Дявол да го вземе,
	забравих картата!

	__ГЛЕНДАУЪР__
			Не, ей я тука.
	И вий седнете, Хотспър… Щом дочуе
	тоз прякор ваш, беднякът Ланкастър*59 —
	[*59 _„… беднякът Ланкастър…“_ — става дума за краля.]
	със шпората си сякаш сте го парнал —
	от ярост блед, с въздишка ви желае
	да идете във рая.

	__ХОТСПЪР__
			Вам пък — в ада,
	щом само чуе името Глендауър.

	__ГЛЕНДАУЪР__
	Разбирам го. Когато съм се раждал,
	огньове са браздели небесата
	и цялата земя издън основи
	при моята поява се е тресла
	като страхливка!

	__ХОТСПЪР__
			Би се тресла пак,
	ако не бяхте се родили вие,
	а котката на майка ви се беше
	окотила по същото туй време.

	__ГЛЕНДАУЪР__
	Аз казвам, че земята се е тресла,
	когато съм се раждал!

	__ХОТСПЪР__
			Пък аз казвам,
	че ако тя от вас се е бояла,
	то ний се различаваме със нея!

	__ГЛЕНДАУЪР__
	Небето е било в огньове цяло,
	земята се е тресла!

	__ХОТСПЪР__
			Значи тя е
	треперела от страх пред тез огньове,
	а не, милорд, от вашата поява.
	В човека често болестта избива
	в избухвания странни. Като нас
	прамайката Земя е също често
	измъчвана от колики и спазми,
	дължащи се на пакостния въздух,
	затворен във търбуха й, и който,
	стремейки се към свобода, разтърсва
	нещастната старица и събаря
	вековни кули и камбанарии,
	обвити в мъх. Родили сте се вие,
	когато тя е имала навярно
	подобен напън.

	__ГЛЕНДАУЪР__
			Родственико Пърси,
	такива прекословия понасям
	от твърде малко хора! Позволете
	отново да ви кажа, че небето,
	когато на света съм се явил,
	било е набраздено от огньове,
	козите са напускали във ужас
	планинските си царства, а полята
	били са огласени от мучене
	на сплашени говеда. Тези знаци
	ме сочат като личност извънредна,
	а и животът ми говори ясно,
	че аз не съм обикновен човек.
	Къде на тази твърд сред океана,
	чиято ярост блъска бреговете
	на Англия, Шотландия и Уелс,
	ще се намери някой, който може
	да каже, че е в нещо мой учител?
	Не е известен син на смъртна, който
	в науките могъл би да ме следва
	и с мен да спори в тайните изкуства!

	__ХОТСПЪР__
	Ни който тъй — по уелски — да се перчи.
	Отивам да вечерям.

	__МОРТИМЪР__
			Стига, зетко!
	Ще го вбесиш.

	__ГЛЕНДАУЪР__
			Аз духовете мога
	да викам от незнайните им бездни!

	__ХОТСПЪР__
	И аз, и всеки може да ги вика,
	но идват ли, когато ги зовете?

	__ГЛЕНДАУЪР__
	Аз, свате, бих могъл да те науча
	да станеш господар на Сатаната!

	__ХОТСПЪР__
	Пък аз могъл бих да науча тебе
	да го посрамваш. Начинът е прост:
	приказвай само истина! Викни го
	и аз ще го посрамя и прогоня.
	Да, родственико, истината казвай
	и с нея ще посрамиш всеки дявол!

	__МОРТИМЪР__
	Прекъсвайте тез празни препирни!

	__ГЛЕНДАУЪР__
	Три пъти Хенри Болинбрук поведе
	войска срещу войската ми и трижди
	надвит край бреговете песъчливи
	на Уай*60 и Севърн, плю си на петите
	[*60 _Уай_ — река в Западна Англия.]
	и в дъжд и буря върна се без нищо!

	__ХОТСПЪР__
	Нима е бягал бос? И в дъжд и буря?
	По дявола, че как не е настинал?

	__ГЛЕНДАУЪР__
	Елате, ето картата! Да видим
	какво от нея всеки ще получи
	по нашата тристранна уговорка.

	__МОРТИМЪР__
	Тя вече разделена е по равно
	от Архидякона: на юг и изток
	от Трент*61 и Севърн Англия е моя;
	[*61 _Трент_ — река в Югозападна Англия.]
	Уелс, западно от Севърн, и към него
	богатите земи във тази област,
	владение ще бъдат на Глендауър;
	а всичко друго, северно от Трент,
	ще бъде твоят дял, мой драги Пърси.
	В три преписа тоз договор е вече
	изготвен и когато го скрепим
	с печатите на трима ни — което
	и тази вечер можем да извършим, —
	ний с вас, любезни зетко, и лорд Уустър
	ще тръгнем утре сутрин, за да срещнем
	баща ви и шотландските войски
	при Шрузбъри*62, тъй както бе решено.
	[*62 _Шрузбъри_ — главен град на графство Шропшир, Западна Англия, на границата с Уелс.]
	Почтеният ми тъст не е готов,
	но помощта му тези две недели
	не ни е толкоз нужна… Лорд Глендауър,
	в тоз срок, аз вярвам, ще сберете свойте
	приятели, васали и съседи.

	__ГЛЕНДАУЪР__
	По-рано, господа, ще ви зарадвам
	със себе си и с вашите съпруги,
	които тук без сбогом, тихомълком —
	за да спестим потопа от сълзи, —
	предлагам да оставите при мене.

	__ХОТСПЪР__
	Но моят пай тук, северно от Бъртон*63,
	[*63 _Бъртон_ — град на река Трент.]
	е според мен по-малък по повърхност
	от вашите. На, вижте как реката,
	описвайки дъга, ми взема тука
	грамаден полумесец ширна площ,
	и то от най-добрата ми земя.
	Ще я заприщя ето тука точно
	и сребърният Трент ще потече
	във ново, по-естествено русло,
	без вече да се вдава тъй дълбоко
	във тази явно моя равнина.

	__ГЛЕНДАУЪР__
	Как няма да се вдава? Ще се вдава!

	__МОРТИМЪР__
	На, вижте как по-долу той извива
	в обратната посока и отхапва
	подобна площ от другата страна!

	__УУСТЪР__
	Да, с малко средства тук ще се отбие,
	на север тоя клин ще се прореже
	и Трент ще тръгне в прав и равен ход.

	__ХОТСПЪР__
	Ще го направя! Няма да е скъпо.

	__ГЛЕНДАУЪР__
	А аз не ща промени на реката!

	__ХОТСПЪР__
	Не щете?

	__ГЛЕНДАУЪР__
		Да! И няма да се правят!

	__ХОТСПЪР__
	А кой ще ми попречи?

	__ГЛЕНДАУЪР__
			Кой ли? Аз!

	__ХОТСПЪР__
	Не ви разбрах. Кажете го по уелски!

	__ГЛЕНДАУЪР__
	Английски аз говоря като вас,
	защото във английския ви двор
	възпитан бях и там във свойта младост
	на арфа сложих не една, не две
	изящни песни в полза и украса
	на вашия език, със дар, какъвто
	у вас не сме усетили до днес.

	__ХОТСПЪР__
	И слава Богу! Бих желал по-скоро
	да бъда коте и да викам „мяу!“,
	отколкото да съм един от тези
	сладникави драскачи на балади.
	Дори когато с нож чегъртат свещник
	или скрибуца колело на сухо,
	това от кожата не ме изкарва,
	тъй както някой префърцунен стих,
	насилен като тръс на куца кранта!

	__ГЛЕНДАУЪР__
	Отбийте Трент! По вашему да бъде!

	__ХОТСПЪР__
	Не искам вече! На добър приятел
	ще дам трикратно повече земя,
	но знайте, че започнем ли да спорим,
	и аз ще цепя косъма на девет!
	Къде са тез спогодби? Ще вървим ли?

	__ГЛЕНДАУЪР__
	При таз луна вий можете отлично
	да тръгнете веднага. Аз ще ида
	да попришпоря писаря и също
	да съобщя на вашите съпруги
	за туй, че заминавате. Боя се,
	че мойта дъщеря ще полудее,
	тъй силно тя ви люби, Мортимър.

N	Излиза.

	__МОРТИМЪР__
	Срам, зетко Пърси! Колко дръзко ти
	ядосваш тъста ми.

	__ХОТСПЪР__
			Не мога инак.
	Той непрекъснато ядосва мен
	със приказки: за мравката и кърта;
	за вашия Мерлин*64 и туй, което
	[*64 _Мерлин_ — легендарен уелски поет, мъдрец и магьосник от цикъла за крал Артур.]
	той бил предсказал; за безпери риби,
	за грифове*65 с подрязани криле;
	[*65 Грифове — грифът е приказно животно с тяло на лъв, а с глава и криле на орел.]
	за гарвани проскубани и други
	хералдики*66 със дракони и разни
	[*66 _„… хералдики…“_ — хералдика се наричала много развитата през Средновековието наука за благородническите гербове и родословни дървета.]
	катерещи се лъвове и котки
	и тям подобни врели-некипели,
	да се побъркаш просто! Ще ви кажа,
	че миналата нощ той девет часа
	ми изброява дяволите разни,
	които му слугували! Аз казвах
	ту „хъм!“, ту „после?“, без да слушам даже.
	Нечувана досада! По е лош
	от каталясал кон, от зла жена,
	от димна къща! Бих живял по-скоро
	на сирене и чесън, сам-самичък
	във мелница със тракащи крила,
	отколкото в разкошен летен дом,
	но с твоя учен тъст за събеседник.

	__МОРТИМЪР__
	Заклевам се, че той е рядък мъж,
	високообразован и владеещ
	потайните науки, лъвски храбър,
	невероятно приветлив и щедър
	като индийски рудник. Вярвай, зетко,
	от уважение към твоя нрав
	той своя обуздава с доста труд.
	Повярвай ми, че друг не би могъл
	да се заяжда с него като тебе
	и да не бъде скастрен и наказан.
	Та, моля те, и ти не прекалявай!

	__УУСТЪР__
	Наистина за своето упорство
	вий укор заслужавате, милорд.
	Откак сте тука, дразните го само
	и щяхте да успеете за малко
	да го вбесите. Тоз си недостатък
	вий трябва да изправяте, милорд.
	При все че той понякога е признак
	за смелост, горда кръв и благородство —
	и вас във този смисъл украсява, —
	по-често той свидетелства за грубост,
	невъзпитание, несдържан нрав,
	надменност, самомнение, гневливост —
	все свойства неприятни, от които
	най-дребното отблъсва от човека
	сърцата на околните и черни
	приятните му качества дотам, че
	лишава от признание и тях.

	__ХОТСПЪР__
	Поучих се. Дано любезността
	ви донесе успех! Жените идат!
	Да се сбогуваме!

N	Влиза отново Глендауър, следван от Лейди Мортимър и Лейди Пърси.

	__МОРТИМЪР__
	Едно ни мъчи с моята съпруга —
	аз уелски не говоря, тя — английски.

	__ГЛЕНДАУЪР__
	Ридае и не иска да ви пусне.
	Желае с вас да дойде на война.

	__МОРТИМЪР__
	Кажете й, че тя и леля Пърси*67
	[*67 _„… леля Пърси…“_ — едно от противоречията в пиесата: тук Мортимър нарича съпругата на Хенри Пърси „леля“, а преди това — II д., 3 сц. — тя говори за него като за „брат ми Мортимър“.]
	ще дойдат с вас във лагера ни скоро.

N	Глендауър се обръща към лейди Мортимър на уелски и тя му отговаря на същия език.

	__ГЛЕНДАУЪР__
	Отчаяна е. Опако глупаче,
	което, щом си нещо науми…

N	Лейди Мортимър говори на уелски.

	__МОРТИМЪР__
	Разбирам те и тъй. За мен е ясна
	таз дивна уелска реч, която лее
	подпухналият твой небесен взор.
	Аз сам на тоз език ти бих отвърнал,
	ако не бе срамът да ме възпира.
	Разбирам и целувките ти, както
	ти моите разбираш. Но все пак
	езика ви усърдно аз ще уча,
	защото той във твойте устица е
	тъй сладък, сякаш прелестна кралица
	в беседката си лятна е запяла
	мотив чаровен в съпровод на лютня.

	__ГЛЕНДАУЪР__
	Щом вий се стапяте, то тя ще пламне!

N	Лейди Мортимър пак отговаря на уелски.

	__МОРТИМЪР__
	О, Господи, не й разбирам нищо!

	__ГЛЕНДАУЪР__
	Предлага да полегнете до нея
	и в скута й да сложите глава,
	а тя със вашата любима песен
	да увенчае бога на съня,
	омайвайки кръвта ви в мека дрямка,
	ни сън, ни яве, както е часът
	ни нощ, ни ден, преди да се покаже
	на изток Аполоновият впряг*68.
	[*68 _„… Аполоновият впряг“_ (мит.) — т.е. Слънцето.]

	__МОРТИМЪР__
	Със радост ще послушам песента й.
	В туй време, вярвам, нашите спогодби
	ще бъдат доизготвени.

	__ГЛЕНДАУЪР__
				Отлично!
	Свирачите, които подир малко
	ще бъдат тук, за да я съпровождат,
	в тоз миг се реят на безчетни левги
	далеч от нас. Седнете тук. И тихо!

	__ХОТСПЪР__
	Кет, лягай! Ти си в лягането бърза.
	Ела да сложа в скута ти глава!

	__ЛЕЙДИ ПЪРСИ__
	Не те е срам, лудетино!

N	Музика.

	__ХОТСПЪР__
				Я, гледай!
	Излиза, дяволът разбирал уелски.
	И как не ще е пълен със прищевки,
	при този дар за музика*69!
	[*69 _„… пълен със прищевки… дар за музика!“_ — понеже музикантите имали славата на капризни.]

	__ЛЕЙДИ ПЪРСИ__
				Тогава,
	какъвто си капризен, ти ще трябва
	да бъдеш ненадминат музикант.
	Легни, разбойнико, и слушай тихо —
	да чуем как любезната ни лейди
	ще пее на уелски!

	__ХОТСПЪР__
	Предпочитам да слушам как моята кучка Лейди вие на ирландски*70!
	[*70 _„… вие на ирландски!“_ — за виенето на ирландските вълци Шекспир споменава неведнъж.]

	__ЛЕЙДИ ПЪРСИ__
	Искаш да ти счупя главата?

	__ХОТСПЪР__
	Не.

	__ЛЕЙДИ ПЪРСИ__
	Тогаз лежи, без да шаваш!

	__ХОТСПЪР__
	И това не искам. То е женски недостатък.

	__ЛЕЙДИ ПЪРСИ__
	Тогава бягай оттук!

	__ХОТСПЪР__
	В леглото на тази уелска лейди?

	__ЛЕЙДИ ПЪРСИ__
	Какво, какво?

	__ХОТСПЪР__
	Тихо! Тя пее!
N	Лейди Мортимър изпява уелска песен.
	Хайде, Кет! Твой ред е да ми попееш!

	__ЛЕЙДИ ПЪРСИ__
	Не, Бога ми!

	__ХОТСПЪР__
	„Бога ми!“ Пиленце, изразяваш се като жена на сладкар: „Бога ми“, „Честна дума“, „Кълна се“, „Небето вижда“…
	Кълнеш се с тюлено-зефирни клетви,
	като че ли не си видяла свят
	оттатък Финсбъри*71. Кълни се здраво,
	[*71 _Финсбъри_ — известно място за излети на лондончани от средния слой.]
	със тлъста, сочна клетва, подходяща
	за лейди като теб, и остави
	тез „Бога ми“ и другите такива
	изящно захаросани преструвки
	за разните търговки и търговци
	в неделно кадифе! Е, почвай, пей!

	__ЛЕЙДИ ПЪРСИ__
	Не искам!

	__ХОТСПЪР__
	Това е най-добрият начин да стане човек шивач или учител на пойни птички!… Ако споразуменията са готови, след два часа съм на път! Вие тръгвайте, когато щете.

N	Излиза.

	__ГЛЕНДАУЪР__
	Вървете подир него, зетко мой!
	Вий тъй сте бавен, както бърз е той.
	Спогодбите навярно са готови.
	Да ги скрепим и тръгвайте!

	__МОРТИМЪР__
				Със радост!

N	Излизат.


>>	Втора сцена

N	Лондон. В кралския дворец.
N	Влизат Кралят, Принц Хенри и Благородници.

	__КРАЛЯТ__
	Сега, почтени лордове, ще моля
	да ни оставите да поговорим
	със уелския ни принц; но тук бъдете,
	защото ще ни трябвате след малко.
N	Благородниците излизат.
	Не знам дали за някаква простъпка,
	противна нему, Бог е пожелал
	да изкове от родното ми чедо
	оръдие за свойта справедливост,
	но ти със начина си на живот
	ме караш да повярвам, че нарочно
	създаден си да бъдеш пръчка Божа,
	небесен бич, възмездие сурово
	за мойте прегрешения. Как инак
	такива безразборни, низки страсти,
	такива грозни действия, такива
	позорни и безнравствени забави,
	такова недостойно общество,
	с каквото обкръжил си се и сраснал,
	как цялата таз кал, кажи, могла би
	да се размесва с кралската ти кръв,
	до висшия ти сан да се издига?

	__ПРИНЦ ХЕНРИ__
	Бих бил щастлив да мога, господарю,
	да оправдая всичките си грешки
	тъй лесно, както мога туй да сторя
	за много, във което обвинен съм,
	но моля да погледнете към мене
	със снизхождение, та щом отхвърля
	потока приказки, които често
	величествата трябва да изслушват
	от разни услужливи блюдолизци
	и мазни разносвачи на сплетни,
	разкайвайки се искрено, да видя
	от вас простено някое и друго
	младежко отклонение, което
	наистина съм сторил по незрелост.

	__КРАЛЯТ__
	Бог нека ти прости! Но позволи ми
	да се учудя, Хари, на това, че
	по склонности така си се откъснал
	от примера на своите предци:
	в съвета ни ти бе лишен за грубост
	от мястото, което днес заема
	по-младият ти брат, и си почти
	напълно чужд за целия ни двор
	и всички принцове от наша кръв.
	Надежди и очаквания ти
	опропасти и всички във страната
	със сигурност предричат ти провал.
	Ако навремето аз бях раздавал
	присъствието си с такава щедрост,
	че то да стане евтино, познато
	за погледа на всеки, похабено
	от дружбата с пиячи и пройдохи,
	общественото мнение, което
	проправи ми пътека към престола,
	останало би предано на моя
	предшественик, а мене би държало
	до смърт в изгнание, човек без стойност.
	Явявайки се рядко, аз извиквах —
	като комета — смайване у всички,
	така че на децата си бащите
	ме сочеха: „Това е той!“, а други
	се питаха: „Къде е? Кой от тези
	е Болинбрук?“, а аз тогаз открадвах
	любезността на ангелите Божи
	и се обличах в толкоз мила скромност,
	че, станал драг на хорските сърца,
	дори пред коронования крал
	приветствията жънех на тълпата.
	Така опазвах образа си свеж
	като одежда папска, на която
	народът се учудва, щом я види,
	и колкото по-рядко се показвах,
	по-пищен беше празникът, във който
	превръщаше се моята поява.
	Скокливият ни крал в туй също време
	танцуваше насам-натам сред свита
	от остроумци, блясващи за миг
	и гаснещи след малко, като съчки,
	и с туй протърка кралския си сан,
	снизи се сам до ранга на глумците
	и дал им свобода да му се смеят,
	превърна свойта титла във мишена
	за дръзките сравнения на всеки
	безбрад подиграван. И тъй, понеже
	го виждаха по улиците често,
	очите на народа постепенно,
	поглъщайки лика му всеки ден,
	накрая се преситиха от него
	тъй, както прекалим ли със меда,
	и малкото във повече е вече
	премного много. И така народът
	започна да го слуша, както слуша
	през юни кукувицата; да гледа
	лицето му със вял, обръгнал поглед,
	забравил за възторга, с който бива
	приветствано коронното светило,
	когато то явява се нарядко.
	Посрещаха го, спуснали клепачи,
	безстрастни и дори със неприязън,
	понеже, както казах, бяха пълни,
	преситени, претъпкани със него!
	По този път и ти си тръгнал, Хари.
	Правата си на принц ти сам зачеркна,
	общувайки със измета, и всички
	очи във таз страна са уморени
	от често виждане на твоя образ
	освен тез две, жадуващи, напротив,
	по-често да те виждат и които
	сега са заслепени, без да искат,
	от глупава разнеженост към теб!

	__ПРИНЦ ХЕНРИ__
	От днеска, господарю, аз ще бъда
	по-верен на това, което съм!

	__КРАЛЯТ__
	Заклевам се, че Ричард беше точно
	какъвто ти си днес, когато стъпнах
	във Рейвънспърг, а като мен тогава
	е Пърси днес. Залагам този скиптър
	и своята душа, че той сега е
	далече по-достоен за престола
	от теб, невзрачна сянко на наследник,
	защото, без да има помен даже
	от право над короната ни, виж го,
	изпълнил е страната ни с войници
	и храбро срещу лъвската ни паст,
	не по-богат от тебе на години,
	епископи и лордове повел е
	към ручеи от кръв и звън от брони!
	С каква безсмъртна чест покри се той
	във битките с прославения Дъглас,
	чиито ослепителни победи,
	безстрашни набези и лична храброст
	го бяха увенчали с гръмко име
	на пръв и недостигнат пълководец
	във всички кралства, тачещи Христа.
	Трикратно този малолетен Хотспър,
	тоз Марс във пелени обърка всички
	кроежи на шотландеца, плени го
	и после, дал му волност, го привърза
	към себе си със цел да разгори
	метежа във страната и раздруса
	основите на нашия престол.
	И ето новината: тези двама
	във сговор с Йоркския архиепископ,
	Нортъмбърланд и Мортимър са сбрали
	войски срещу властта ни… Но защо ли
	разправям всичко туй на тебе, Хари,
	на теб, най-близкия и скъп за мен
	от моите противници? Кой знае
	дали — от страх, от подлост, от прищявка —
	и ти, поел под знамето на Пърси,
	не ще се вдигнеш срещу мен, пълзейки
	в краката му и махайки опашка,
	когато е сърдит, за да докажеш
	догде си стигнал в свойта извратеност!

	__ПРИНЦ ХЕНРИ__
	Туй няма да се случи, господарю!
	Не го мислете! Господ да прости
	на тез, които тъй са ме лишили
	от милостта ви. С гибелта на Пърси
	аз лошото ви мнение за мен
	ще излича и някой славен ден,
	завръщайки се в кървави доспехи
	и с маска от съсиреци, която,
	измита, ще измие и срама ми,
	ще дръзна да ви кажа: „Татко мой!“;
	защото този ден ще е денят,
	във който този галеник на Марса,
	тоз рицар всеизвестен, този Хотспър,
	тъй огнено пришпорил свойта слава,
	ще срещне в бой презрения ви Хари.
	О, как бих искал неговата чест
	да е стократна и да бъде двоен
	позорът ми, защото в този ден
	ще разменим с тоз нагъл северняк
	безславие за слава! Той е мое
	подставено лице, което трупа
	за мене подвизи, и скоро аз
	ще му поискам най-подробна сметка
	и или той на мен ще изплати
	да, всяка — и най-дребната! — похвала,
	която е получил, или аз
	ще бръкна за тефтера си в гръдта му!
	Пред Бога обещавам да го сторя
	и ако той ръката подкрепи ми,
	ще моля, господарю, в паметта си
	да изцерите всички стари рани,
	отворени от моето безпътство.
	Ако ли не, то краят ще зачеркне
	младежките ми дългове. Кълна се,
	за всяка буква в тоя свой обет
	хиляда смърти съм готов да срещна!

	__КРАЛЯТ__
	И нека носи той хиляда смърти
	за подлите метежници! Ще имаш
	върховна власт в сраженията с тях!
N	Влиза Блънт.
	Докладвай, Блънт! Познава се, че бързаш.

	__БЛЪНТ__
	Не аз, кралю, а вестите ми бързат:
	лорд Мортимър Шотландски*72 съобщава,
	[*72 _Лорд Мортимър Шотландски_ — става дума за друг, трети, Мортимър — Джордж Дънбар, граф Марч.]
	че нашите бунтовници и Дъглас
	на единадесети този месец
	са слели вече своите войски
	при Шрузбъри. Такава страшна сила —
	ако съюзът им излезе здрав —
	до днес не е заплашвала престола!

	__КРАЛЯТ__
	Граф Уестморланд със своите войски
	пое таз сутрин. С него е синът ми,
	Джон Ланкастър. Вестта на Мортимър
	е стара от пет дни. Ти, Хари, тръгваш
	през Глостършир*73 във сряда. Ний — в четвъртък.
	[*73 _Глостършир_ — графство в Южна Англия.]
	Целта на трите армии е Бриджпорт —
	по нашите пресмятания трябват
	дванайсет дни, за да се срещнем там
	и съберем в едно ядро войските.
	И тъй, на път! Делата ни зоват!
	Щом ний се маем, радва се врагът!

N	Излизат.


>>	Трета сцена

N	В кръчмата „Глиганска глава“ — Истчийп.
N	Влизат Фалстаф и Бардолф.

	__ФАЛСТАФ__
	Погледни ме, Бардолф, не съм ли ужасно отслабнал след последното ни приключение? Не се ли топя? Не се ли съсухрям? Кожата ми виси отвсякъде като рокля на стара баба. Сбръчкал съм се като печена ябълка. Ще се покая, и то веднага, докато още имам вид на човек, инак така ще отмалея, че няма да имам сили за покаяние. Зърно пипер да съм, кранта пивоварска да стана, ако помня как изглеждат черквите отвътре! Компанията, лошата компания, тя ме погуби!

	__БАРДОЛФ__
	Сър Джон, вие така се разстройвате душевно, че няма да изтраете дълго!

	__ФАЛСТАФ__
	Ами да, вярно е! Хайде, изпей ми една мръсна песничка, развесели ме! Какви добри склонности имах навремето. Ей Богу, бях добродетелен, колкото се иска от един благородник: нямах навик да се кълна… освен от време на време; комар играех само… седем дена в неделята; в бардака да съм ходил най-много през петнайсе… минути; дълговете си съм връщал… три-четири пъти. Живеех по правилата, а сега не зная ни мярка, ни граници!

	__БАРДОЛФ__
	То е, защото сте така дебел, сър Джон, че мярка не ви хваща. Вие сте станал безграничен, сър Джон!

	__ФАЛСТАФ__
	Оправи си ти мутрата и аз ще си оправя телосложението! Ти си нашият адмиралски кораб, само че си носиш фенера не на кърмата, а на носа си. Ти си Рицарят на Пламтящата лампа!

	__БАРДОЛФ__
	С какво ви пречи моето лице, сър Джон?

	__ФАЛСТАФ__
	С нищо, кълна се! Дори имам полза от него. То е за мен това, което за някои са пръстените с череп и надписите „Memento mori*74!“: колкото пъти зърна физиономията ти, спомням си за пъкъла и за богаташа, който се обличал в пурпур; защото ей го тука как гори, гори, в червената си роба*75! Ако имаше в тебе поне малко добродетел, щях да се кълна в лицето ти и клетвата ми щеше да бъде: „Кълна се в този огнелик ангел Божи!“ Но ти си грешен от главата до петите и бих те нарекъл истинско изчадие на мрака, да не беше тази светеща твоя муцуна. Джобът ми пара да не види, ако оная нощ в Гадсхил, когато търчеше по склона да ловиш коня ми, не те помислих за блуждаещ огън или за кълбовидна мълния! О, ти си непрекъснато факелно шествие, безкрайна празнична илюминация! Спестил си ми досега поне хиляда марки от свещи и факли, когато сме обикаляли нощем кръчмите; но затова пък хересът, който си изпил за моя сметка, ми излезе по-скъп от всички свещи, дори да бях ги купувал в най-скъпата свещоливница на Европа! Ето вече трийсет години — Бог вижда и ще ми ги зачете, — трийсет години как ти поддържам огъня, за да живееш, саламандро неутолима*76!
	[*74 _„Memento mori“_ (лат.) — Помни, че ще умреш!]
	[*75 _„… богаташа… в червената си роба!“_ (библ.) — става дума за богаташа от притчата за бедния Лазар (Лука, 16:19).]
	[*76 _„… саламандро неутолима!“_ — саламандърът бил приказен дъждовник, който живеел в огъня.]

	__БАРДОЛФ__
	Дано ти приседне това мое лице, Бога ми!

	__ФАЛСТАФ__
	Не думай, че ще ми изгори гърлото!
N	Влиза Мистрис Скокли.
	Е, мадам Кудкудяк, узнахте ли кой ми е опразнил джобовете?

	__МИСТРИС СКОКЛИ__
	Какво говорите, сър Джон! Как можете да си помислите, сър Джон, че аз ще държа крадци в заведението си! Търсихме навсякъде, разпитахме всички — мъжа ми и аз — и слугите, и момчетата. Досега стотна от косъм не се е загубвала в кръчмата ми!

	__ФАЛСТАФ__
	Лъжеш, кръчмарко! Бардолф се е бръснал тук и е загубил сума ти косми. А сега са ми опразнили джобовете, кълна се. Хайде, и ти си една светица, махай се!

	__МИСТРИС СКОКЛИ__
	Аз — светица? Огън да ви гори! Бога ми, никой не ме е експонирал така в собствената ми къща!

	__ФАЛСТАФ__
	Хайде, хайде, познавам те аз!

	__МИСТРИС СКОКЛИ__
	Не, сър Джон! Не ме познавате вие, сър Джон! А пък аз ви познавам, сър Джон: вие ми дължите пари, сър Джон, и сега търсите начин да се измъкнете, без да платите! Цяла дузина камизоли съм ви купила с мои пари!

	__ФАЛСТАФ__
	Хасе, грубо хасе! Раздадох ги на разни хлебарски жени, да си правят сита от тях.

	__МИСТРИС СКОКЛИ__
	Хасе? Да не съм честна жена, ако не беше холандски лен, от по осем шилинга лакътят! И освен това ми дължите за храна и пиене, сър Джон! И пари назаем — двайсе и четири фунта!

	__ФАЛСТАФ__ _(сочи Бардолф)_
	Тоя ми е помагал — той да плати!

	__МИСТРИС СКОКЛИ__
	Тоя ли? Тоя голтак? Той няма спукана пара!

	__ФАЛСТАФ__
	Голтак — той? Че кого наричаш ти богаташ? Я го погледни в лицето — само злато и мед! Нека си насече пари от този нос, от тези бузи! Стотинка няма да платя! Ти за вчерашен ли ме мислиш? Да не мога да се поразположа в своята кръчма, без да ми очистят джобовете! Липсва ми един пръстен с печат, от дядо ми, който струва четирийсет марки!

	__МИСТРИС СКОКЛИ__
	Господи Исусе, колко пъти съм чувала принца да му казва, че пръстенът му е от проста мед!

	__ФАЛСТАФ__
	Принцът е едно лъжливо хлапе, един малолетен негодник! По дяволите, защо не е сега тук, да го наложа като куче!
N	Влизат, марширувайки, Принц Хенри и Пето. Фалстаф ги посреща, като наподобява с жезъла си свирене на флейта.
	Какво става, момчета? Натам ли духа вятърът? Всички ли ще маршируваме?

	__БАРДОЛФ__
	Да, двама по двама, по нюгейтската*77 мода!
	[*77 _„… по нюгейтската мода!“_ — „Нюгейт“ се наричал лондонският затвор.]

	__МИСТРИС СКОКЛИ__
	Господарю, моля ви, чуйте ме!

	__ПРИНЦ ХЕНРИ__
	Здравейте, мистрис Скокли! Как е мъжът ви? Той ми е много симпатичен — честен човек е.

	__МИСТРИС СКОКЛИ__
	Добри ми господарю, изслушайте ме!

	__ФАЛСТАФ__
	Остави я, Хари, слушай мене!

	__ПРИНЦ ХЕНРИ__
	Добре, Джак, казвай да чуем!

	__ФАЛСТАФ__
	Онази нощ съм заспал тук зад гоблена и се събудих с опразнени джобове. Тази кръчма е станала разбойническо гнездо. Тук бъркат в джобовете!

	__ПРИНЦ ХЕНРИ__
	И какво ти е изчезнало, Джак?

	__ФАЛСТАФ__
	Ще ми повярваш ли, Хал, три-четири разписки по за четирсет фунта всяка и моят пръстен с печата, от дядо ми!

	__ПРИНЦ ХЕНРИ__
	Дреболия, халка за осем пени!

	__МИСТРИС СКОКЛИ__
	И аз така му казах, господарю, и че съм го чула от Ваша Светлост, а той, господарю, какъвто е цапнат в устата, се изрази най-ругантно за вас и освен това каза, че щял да ви наложи като куче!

	__ПРИНЦ ХЕНРИ__
	Как? Не е възможно!

	__МИСТРИС СКОКЛИ__
	Ако лъжа, да няма в мен ни благочестивост, ни честност, ни женска скромност!

	__ФАЛСТАФ__
	Благочестива си ти колкото варена слива*78, честна — колкото подгонена лисица, а пък по женска скромност всяка Марианка от Майския панаир е пред тебе съпруга на градски съветник! Махай се, твар такава!
	[*78 _„… колкото варена слива…“_ — варените сливи били знак на публичните домове.]

	__МИСТРИС СКОКЛИ__
	Каква „твар“? Каква „такава“? Кажи да чуем!

	__ФАЛСТАФ__
	Ами такава, че човек да благодари Богу за нея!

	__МИСТРИС СКОКЛИ__
	Аз не съм такава, че човек да благодари за мен, това да си го запишеш! Аз съм съпруга на честен мъж, а ти — като игнурирам дворянския ти род — си един негодник, щом ми викаш така!

	__ФАЛСТАФ__
	А ти — като турим настрана кръчмарския ти занаят — си едно животно, щом го отричаш!

	__МИСТРИС СКОКЛИ__
	Аз — животно? Какво животно, безобразнико, кажи да чуем!

	__ФАЛСТАФ__
	Какво ли? Видра!

	__ПРИНЦ ХЕНРИ__
	Видра? Защо да е видра, сър Джон?

	__ФАЛСТАФ__
	Защото видрата не е ни риба, ни месо — човек не знае где да я сложи.

	__МИСТРИС СКОКЛИ__
	Грях ти на душата, гдето говориш така — и ти, и всеки знаете къде да ме сложите. Не те е срам, лъжецо неден!

	__ПРИНЦ ХЕНРИ__
	Правилно, стопанко. Той те клевети най-безсрамно.

	__МИСТРИС СКОКЛИ__
	Той и вас клевети, господарю — завчера каза, че сте му дължали хиляда фунта!

	__ПРИНЦ ХЕНРИ__
	Я, кажи, приятелю драги: вярно ли е, че ти дължа хиляда фунта?

	__ФАЛСТАФ__
	Хиляда фунта, Хал? Ти ми дължиш милион! Твоето приятелство струва цял милион, а ти ми го дължиш!

	__МИСТРИС СКОКЛИ__
	И освен това, господарю, той ви нарече „лъжливо хлапе“ и каза, че щял да ви наложи.

	__ФАЛСТАФ__
	Казал ли съм такова нещо, Бардолф?

	__БАРДОЛФ__
	Казахте го, сър Джон.

	__ФАЛСТАФ__
	Да, но „ако каже, че пръстенът ми е меден“.

	__ПРИНЦ ХЕНРИ__
	Ето, казвам: меден е. Ще посмееш ли да си удържиш думата?

	__ФАЛСТАФ__
	Ти, Хал, знаеш, че бих посмял, защото си човек като всички; но понеже си и принц, аз се боя от тебе като от ръмжащо лъвче.

	__ПРИНЦ ХЕНРИ__
	А защо не „ръмжащ лъв“?

	__ФАЛСТАФ__
	Защото като лъв трябва да ни плаши самият крал. Нима мислиш, че ще ме е страх от тебе, колкото от баща ти? Да ми се пръсне коланът, ако е така!

	__ПРИНЦ ХЕНРИ__
	О, ако това стане, как ще ти се изтърси тулумът на коленете! Но в този твой огромен търбух, господинчо, няма място за честност, почтеност и искреност — целият е натъпкан с черва и карантии! Ще обвиняваш една честна жена, че ти е опразнила джобовете? Ти, кучи сине, ти, безсрамнико, ти, безочливи дебелако, ако имаше в джобовете ти друго освен платени кръчмарски сметки, адреси на бардаци и шепа захар за подсилване на мъжката ти слабост, ако си ощетен с нещо повече от гореизброените скъпоценности, наречи ме негодник! Но ти все пак си държиш на своето, нали? Не щеш да си глътнеш лъжата обратно? Засрами се!

	__ФАЛСТАФ__
	Изслушай ме, Хал! Ти знаеш, че Адам извърши грехопадението, когато човекът беше невинен, какво искаш от бедния Джак Фалстаф в днешните порочни времена? Виждаш сам: у мене има по-голямо количество грешна плът, отколкото у всеки друг, следователно има и повече слабост пред съблазните! Но значи признаваш, че ти си ми очистил джобовете?

	__ПРИНЦ ХЕНРИ__
	Май така излиза.

	__ФАЛСТАФ__
	Кръчмарко, прощавам ти! Върви да приготвиш закуската, люби мъжа си, следи слугите, угаждай на гостите си и ще ме намираш винаги достъпен за всеки разумен довод. Виждаш, че вече съм успокоен… Какво има? Хайде, хайде, пътувай!
N	Мистрис Скокли излиза.
	Сега, Хал, разправяй за двореца. Това с обира ще ни се размине ли, а, момчето ми?

	__ПРИНЦ ХЕНРИ__
	О, сладкото ми теленце, докога ще бъда твой ангел, при това и хранител, и пазител? Парите са върнати.

	__ФАЛСТАФ__
	О, никак не ги обичам тези връщания на пари. Двоен труд за нищо!

	__ПРИНЦ ХЕНРИ__
	Помирих се с баща си и мога да правя каквото си ща.

	__ФАЛСТАФ__
	Първото нещо, което трябва да направиш, е да облекчиш хазната му, и то преди да си легнал да спиш!

	__БАРДОЛФ__
	Направете го, господарю!

	__ПРИНЦ ХЕНРИ__
	Издействах ти, Джак, чин в пехотата.

	__ФАЛСТАФ__
	Бих предпочел да е в конницата. Сега ще трябва да търся един добър конекрадец, някое ловко хлапе на около двайсет и две години, да ми помогне за екипировката. Да благодарим на Бога, че бунтовниците нападат само добродетелните хора. Това е похвално от тяхна страна…

	__ПРИНЦ ХЕНРИ__
	Бардолф!

	__БАРДОЛФ__
	Господарю?

	__ПРИНЦ ХЕНРИ__
	Предай това писмо на моя брат
	Джон Ланкастър, а туй пък занеси
	на графа Уестморланд!
N	Бардолф излиза.
			Ти, Пето, бягай
	и оседлай конете, че до пладне
	ни чакат с тебе трийсет мили път!
N	Пето излиза.
	Джак, утре в два следобед ме търси
	във Темпълхол, където ще ти връчат
	пари и заповед, за да сформираш
	и екипираш бойната си част.
	Пожарът над страната ни расте.
	Друг изход няма: ние или те!

N	Излиза.

	__ФАЛСТАФ__
	Отлично, но да можех, без да стана,
	от кръчмата да бия барабана!
	Закуската, стопанко!

N	Излиза.


>	Четвърто действие
>>	Първа сцена

N	В лагера на бунтовниците край Шрузбъри.
N	Влизат Хотспър, Уустър и Дъглас.

	__ХОТСПЪР__
	Добре го каза, благородни Дъглас!
	Ако правдивият в тез подли дни
	не беше често считан за ласкател,
	аз бих ти дал тъй щедра препоръка,
	че никой днешен рицар да не бъде
	ценен на тоя свят наравно с теб.
	По дявола, не мога да лаская,
	презирам раболепните езици,
	но в туй сърце, шотландецо, ти имаш
	най-почетното място. Провери го!
	Поискай доказателства от мен!

	__ДЪГЛАС__
	Лорд Пърси, ти си крал на доблестта!
	Не зная мъж, на който да не смея
	да дам отпор!

	__ХОТСПЪР__
			И правилно постъпваш!
N	Влиза Пратеник, носещ писмо.
	Какво е туй писмо?…
N	Към Дъглас.
			Благодаря ти!

	__ПРАТЕНИКЪТ__
	За вас, милорд, от вашия баща.

	__ХОТСПЪР__
	Как тъй писмо? Защо не иде сам?

	__ПРАТЕНИКЪТ__
	Внезапна болест го възпря, милорд.

	__ХОТСПЪР__
	Намерил е кога да боледува!
	По дявола! Войската кой командва?
	Кого е назначил за свой заместник?

	__ПРАТЕНИКЪТ__
	Запитайте писмото му, милорд.

	__УУСТЪР__
	Кажи ми, драги, тежко ли е болен?

	__ПРАТЕНИКЪТ__
	Три дни, преди да тръгна, го свали,
	а лекарите, като тръгвах, бяха
	тревожни за живота му, милорд.

	__УУСТЪР__
	Да беше поизчакал с болестта си,
	додето оздравеят времената!
	Днес, както никога, ни трябва здрав!

	__ХОТСПЪР__
	Да легне днес! Да заболее днес!
	Таз болест пуска своята зараза
	в кръвта на плана ни, тя пъпли вече
	във бойния ни лагер! Той ми пише
	за някакъв дълбоко скрит недъг,
	за туй, че трудно можел чрез посредник
	да набере съюзници тъй бързо
	и че не смеел да възложи толкоз
	опасно дело другиму освен
	на себе си… Но смел съвет ни дава,
	да пробваме, макар и с малки сили,
	военното си щастие, защото
	било — той казва — късно да се плашим,
	понеже несъмнено кралят знаел
	за нашите кроежи срещу него.
	Какво ще кажете?

	__УУСТЪР__
			Че тази болест
	осакатява цялото ни дело!

	__ХОТСПЪР__
	Да, точно тъй, откъсва му цял крайник…
	И все пак не, заклевам се в небето!
	Това, че той отсъства тук, след време
	ще се окаже не тъй лошо, както
	във този миг изглежда. Нима бихме
	постъпили разумно, ако всичко
	заложехме върху единствен зар,
	ако в едничка битка поверехме
	на сляпата случайност всичко свое?
	Не бихме, не! Това ни би довело
	до дъното на нашите надежди,
	изчерпало би всичките ни сили
	до края им!

	__ДЪГЛАС__
	Така е, честна дума!
	А, знаейки за бъдното наследство,
	ще сме способни със замах да харчим,
	разчитайки на него. Зад гърба си
	ще имаме резервен бастион.

	__ХОТСПЪР__
	Укритие и сборно място, в случай
	че дяволът и лошата съдба
	навъсят се към крехкото ни дело.

	__УУСТЪР__
	Все пак желал бих брат ми да е тук.
	Характерът на делото ни иска
	сплотеност между нас. Онез, които
	не знаят, че баща ти заболял е,
	ще си рекат, че трезва предпазливост,
	лоялност към престола и дори
	враждебност към целта ни са го спрели
	да дойде тук. И само помисли си
	как тази мисъл може да превърне
	във отлив прилива на тез, които
	текат към нас, да хвърли сред войската
	съмнения във нашите права,
	защото знаете, че ний, които
	нападаме, сме длъжни да се крием
	от строгото съдийство на ума
	и да затуляме грижливо всяка
	най-малка бойница, през чийто процеп
	преценката му може да ни стрелне.
	Мнозина в тази липса на баща ти
	ще видят колебание, каквото
	до днес не са допускали у нас.

	__ХОТСПЪР__
	Пресилвате нещата! Аз пък виждам
	в отсъствието на баща си нещо,
	което ще изтъкне дързостта
	на плана ни, ще го изпълни с блясък
	по-жив от оня, който би ни дало
	присъствието му. Защото всеки
	ще си помисли: щом без него смеят
	да тръгнат срещу краля, то със него
	ще му катурнат трона като нищо! —
	Наред е всичко! Ставите са здрави!

	__ДЪГЛАС__
	И то напълно! Думичката „страх“
	не е известна в превод на шотландски!

N	Влиза Върнон.

	__ХОТСПЪР__
	Добре дошъл, мой родственико Върнон!

	__ВЪРНОН__
	Дано вестта ми е добре дошла!
	Граф Уестморланд се приближава с мощна
	войска от седем хиляди бойци.
	Принц Джон е с него.

	__ХОТСПЪР__
			Нищо страшно. Друго?

	__ВЪРНОН__
	Узнах, че кралят възглавил е лично
	добре въоръжена бойна сила
	и с бързи преходи върви към нас.

	__ХОТСПЪР__
	Да заповяда! А къде е син му,
	чевръстият в нозете Уелски принц,
	известният на всички ветрогон,
	със своите приятели, които
	пред чаша вино кряскат на света:
	„Пътувай си!“

	__ВЪРНОН__
			Във бляскави доспехи,
	въоръжени всички, те препускат,
	развели рошави пера от щраус,
	по-весели и свежи от орли,
	които са се къпали наскоро,
	сияещи във сърмени одежди
	като черковни образи, със дух
	като природата през майски ден,
	великолепни като юлско слънце,
	като козлета жизнени и пълни
	със жар на млади бикове. Сред тях
	видях принц Хари, със подбрадник стегнат,
	във броня и набедреници тежки,
	да скача — ще речеш крилат Меркурий*79! —
	[*79 _Меркурий_ (мит.) — римски бог на търговците и крадците, съответстващ на Хермес у гърците; вестител на боговете. Изобразяван с крилца на шлема и сандалите.]
	в седлото със изящество на ангел,
	слетял от облак, за да обуздае
	горещ Пегас и очарова всички
	със пример на ездаческо изкуство!

	__ХОТСПЪР__
	Достатъчно! Ти хвърляш ме във треска
	по-лошо и от мартенското слънце*80
	[*80 _„… във треска… от мартенското слънце…“_ — по Шекспирово време вярвали, че слънцето през март носи треска.]
	със тез хвалби! Да дойдат! Те пристигат
	в украса като жертвени животни
	и ний към огнеоката Белона,
	сестрата Марсова*81, ще ги изпратим
	[*81 _„… Белона, сестрата марсова…“_ (мит.) — сестрата на Марс — Белона (от латинското bellum — война), била богиня на войната в римския пантеон.]
	горещи още! До уши във кръв
	ще тъне брат й! Где е моят кон,
	като светкавица да литна с него
	към този Уелски принц, за да се бием
	в двубой без милост — Хари срещу Хари, —
	додето за един часът удари!…
	Да беше тук Глендауър!

	__ВЪРНОН__
			А за него
	във Уустър*82 чух, че щял да е готов
	[*82 _Уустър_ — град в Западна Англия с известна катедрала.]
	с войската си едва след две недели.

	__ДЪГЛАС__
	Таз вест е най-ужасната от всички!

	__УУСТЪР__
	Наистина от нея лъха мраз!

	__ХОТСПЪР__
	А колко хиляди повел е кралят?

	__ВЪРНОН__
	Най-малко трийсет!

	__ХОТСПЪР__
			Нека са четирсет!
	И без баща ми, без Глендауър също,
	ний войнство сме голямо и могъщо.
	Не е далече праведният съд*83 —
	[*83 _„… праведният съд…“_ — в деня, когато според християнската религия мъртвите ще излязат от гробовете си и ще се явят на съд пред Бога.]
	да мрем със смях, щом дойде ни часът!

	__ДЪГЛАС__
	Не ме е страх. Аз знам: не ще загина,
	преди да е изтекла таз година!

N	Излизат.


>>	Втора сцена

N	Път, близо до Ковънтри*84.
	[*84 _Ковънтри_ — град в графство Уорикшир, Централна Англия.]
N	Влизат Фалстаф и Бардолф.

	__ФАЛСТАФ__
	Бардолф, изтърчи напред до Ковънтри и ми напълни там една бутилка с херес. Отрядът ни ще премине край града, без да спира. До смрачаване трябва да сме в Сътон Колфилд.

	__БАРДОЛФ__
	А пари, капитане?

	__ФАЛСТАФ__
	От своите, от своите!

	__БАРДОЛФ__
	Една бутилка херес прави десет шилинга!

	__ФАЛСТАФ__
	Ако ги направи, вземи ги за труда си! Колкото направи, ако ще и двайсет да са, всичките са твои! Аз ще гарантирам, че не са фалшиви. Кажи на моя лейтенант Пето да ме чака на края на града!

	__БАРДОЛФ__
	Слушам, капитане!

N	Излиза.

	__ФАЛСТАФ__
	Маринована хамсия да съм, ако не ме е срам от войниците ми! Злоупотребих по възмутителен начин с кралския набор. В замяна на сто и петдесет войници набрах триста фунта в звонк и нещо отгоре. Викам само заможни стопани, чифликчийски синове, годеници с насрочен сватбен ден, отбор изнежени пъзльовци, които се боят от барабанния бой като от дявола и се стряскат при мускетен гръм повече от стреляни патици. Набирах само мамини синчета със сърчица колкото главичка на топлийка и всички до един се откупиха, тъй че сега отрядът ми е съставен от знаменосци, капрали, лейтенанти и други офицери, по-дрипави от Лазара, както го представят по рисуваните гоблени, дето псетата на богатия му лижат струпеите; от сган, която, честно казано, никога не е служила: лакеи, прогонени за кражба, младши синове на младши братя*85, избягали кръчмарски слуги, пропаднали ханджии — тлен и гнилоч, породена от дългия мир и спокойния живот; сто пъти по-дрипави от най-старото полково знаме. И с такава паплач запълних местата на онези, дето се бяха откупили, та сега, който ме види, ще помисли, че съм събрал сто и петдесет опърпани блудни синове, които допреди малко са пасли свине и са яли помия и жълъди*86. Един щурак ме срещна по пътя и ми каза, че съм бил обрал всички бесилки, за да свикам труповете им под знамената. Светът не е виждал подобни плашила. Няма да мина с тях през Ковънтри, и дума да не става! И ходят разкрачени, негодниците — навик от оковите, защото повечето от тях съм ги измъкнал от дранголника. В целия ми отряд да има, да няма една риза и половина, и то половината е от две кърпи за маса, зашити и метнати на плещите като глашатайска безръкавка, а пък цялата, което си е право, е задигната или от кръчмаря в Сент Олбанз, или от червенокосия ханджия в Ковънтри. Но няма значение — ризи ще си намират на всяко плетище.
	[*85 _„… младши синове на младши братя“_ — в Средновековието имотите на бащата се наследявали от най-големия син.]
	[*86 _„… блудни синове… яли помия и жълъди.“_ (библ.) — Блудният син от евангелската притча се хранел със свинете.]

N	Влизат Принц Хенри и Уестморланд.

	__ПРИНЦ ХЕНРИ__
	Здравей, Джак — набит матрак! Как си, тройни юргане?

	__ФАЛСТАФ__
	Ха! Хал? Как си, луда главо? Какъв дявол търсиш в Уорикшир*87?… Драги графе, моля за извинение. Мислех, че ваша чест е вече в Шрузбъри.
	[*87 _Уорикшир_ — графство в Централна Англия. Родна местност на Шекспир.]

	__УЕСТМОРЛАНД__
	Наистина, сър Джон, отдавна трябваше да съм там — впрочем и вие също, — но войската ми е вече в града. Кралят, бъдете сигурен, ни очаква. Ще трябва да пътуваме цяла нощ.

	__ФАЛСТАФ__
	Ха, за мен не се бойте — аз мога цяла нощ да не спя като котак за гърне сметана.

	__ПРИНЦ ХЕНРИ__
	И май я обичаш като него, както си заприличал на топка масло. Но я ми кажи, Джак, чии са тези юнаци зад тебе?

	__ФАЛСТАФ__
	Мои, Хал, мои!

	__ПРИНЦ ХЕНРИ__
	Досега не съм виждал такава жалка сбирщина.

	__ФАЛСТАФ__
	Ами! Добри са си те за нанизване. Пушечно месо, Хал, пушечно месо! Ще запълнят ямата не по-зле от най-добрите. Смъртни хора, Хал, смъртни като всички други!

	__УЕСТМОРЛАНД__
	Да, сър Джон, но ми се виждат прекалено бедни и мършави. Приличат на просяци.

	__ФАЛСТАФ__
	Ей Богу, за беднотията им не зная откъде я имат, а пък за мършавостта, сигурен съм, че не са я взели от мене!

	__ПРИНЦ ХЕНРИ__
	Не са, клетва давам, освен ако наричаш мършавост три пръста сало над ребрата. Хайде, побързай! Пърси вече ни чака на полето.

N	Излиза.

	__ФАЛСТАФ__
	Как, нима кралят е разположил вече войските си?

	__УЕСТМОРЛАНД__
	Да, сър Джон, и боя се, че ние се бавим тук твърде много.

N	Излиза.

	__ФАЛСТАФ__
	Пръв на гощавката е гостът гладник, а последен във битката — войникът умник!

N	Излиза.


>>	Трета сцена

N	В лагера на бунтовниците при Шрузбъри.
N	Влизат Хотспър, Уустър, Дъглас и Върнон.

	__ХОТСПЪР__
	Нападаме таз вечер!

	__УУСТЪР__
			Ще е грешка!

	__ДЪГЛАС__
	Врагът печели инак!

	__ВЪРНОН__
			Ни най-малко!

	__ХОТСПЪР__
	Как „ни най-малко“, като чака помощ!

	__ВЪРНОН__
	Ний — също!

	__ХОТСПЪР__
			Но той свойта ще дочака,
	а ний — кой знае!

	__УУСТЪР__
			Племеннико мой,
	послушай ни, не почвай тази вечер!

	__ВЪРНОН__
	Не бива, сър!

	__ДЪГЛАС__
			Не сте добър съветник —
	страхът говори с вашите уста!

	__ВЪРНОН__
	Недейте ме обижда, храбри Дъглас!
	Кълна се във живота си — и с него
	готов съм да докажа свойте думи —
	щом трезвата ми чест поиска нещо,
	страха аз питам колкото и вие,
	и всеки друг шотландец! Кой се плаши,
	ще видим утре!

	__ДЪГЛАС__
			Или тази вечер!

	__ВЪРНОН__
	Съгласен!

	__ХОТСПЪР__
			Тази вечер, казвам аз!

	__ВЪРНОН__
	Не, не, почакайте! Не бива тъй!
	Учудва ме как опитни военни,
	каквито сте и двамата, не виждат,
	че толкоз доводи ни увещават
	да не избързваме. Не е дошла
	голяма част от конните отреди
	на братовчед ми. Днес едва пристигна
	очакваната конница на Уустър
	и толкова е смазана от пътя,
	че всеки конник в нея е загубил
	три четвърти от туй, което е.

	__ХОТСПЪР__
	На краля конниците са такива:
	отслабени от пътя и без дух.
	А нашите са — повечето — бодри!

	__УУСТЪР__
	Противникът е числено по-силен.
	За Бога, драги племеннико, нека
	не почваме, преди да се сберем!

N	Тръбен звук.
N	Влиза Блънт.

	__БЛЪНТ__
	Дошъл със предложения от краля,
	очаквам уважение и слух!

	__ХОТСПЪР__
	Добре дошъл, сър Уолтър Блънт! Да бяхте
	на нашата страна — мнозина тук
	обичат ви, но даже и на тях
	са днес омразни вашите заслуги,
	защото сте в такъв съдбовен час
	със нашите врази, а не със нас!

	__БЛЪНТ__
	И Бог опазил ме от друго място,
	додето вдигате бунтовни сили
	против миропомазаната власт!…
	Но към целта. Изпратен съм от краля
	да чуя, недоволни от какво,
	във лоното на гражданския мир
	издувате омрази и метежи,
	с които учите на кръвожадност
	смирения народ. Ако престолът
	е пренебрегнал вашите заслуги,
	които са — известно е — големи,
	той моли само свойте недоволства
	да му разкриете и незабавно
	ще имате възмездие със лихва
	и опрощение за вас и всички,
	повели се по вашия съвет.

	__ХОТСПЪР__
	Добър е кралят и отлично схваща
	в кой ден да обещава, в кой — да плаща:
	баща ми, моят чичо и аз лично
	му дадохме венеца, който носи.
	Когато с има-няма двайсет души,
	без ранг, без дом, злочест, извън закона,
	от всекиго забравен клет изгнаник,
	той върна се във Англия, баща ми
	го срещна на брега с „добре дошъл!“
	и щом го чу да се кълне пред Бога
	с невинни сълзи и горещи думи,
	че е дошъл единствено за герба
	на Ланкастър и че желае само
	да си измоли ленните земи
	и сключи мир с тогавашния крал,
	баща ми със доброто си сърце,
	разчувстван, се закле да му помогне
	и устоя на дадената клетва;
	а щом видяха, че Нортъмбърланд
	клони към него, лордове, барони —
	големи, малки — втурнаха се всички
	да го приветстват коленопреклонни
	и гологлави. Чакаха го с трепет
	по пътища, в села и градове,
	тълпяха се пред порти и мостове,
	посрещаха го с дарове и речи,
	изпращаха му свойте синове
	да служат като пажове при него,
	вървяха по петите му във златни,
	шумящи множества. И както става,
	величието щом се осъзнава,
	прекрачи той над думата, която
	бе дал, злочест просител, пред баща ми
	на пясъчния Рейвънспъргски бряг
	и хитро обеща да промени
	законите, притиснали народа,
	зарони сълзи над злочестините
	на своята страна и с тази маска
	на справедливец леко си спечели
	сърцата на тълпите, към които
	бе хвърлил свойте въдици… А после
	един след друг изпрати на дръвника
	онез, които кралят бе оставил
	да го заместват тук, докато сам
	воюваше в Ирландско…

	__БЛЪНТ__
			Стига толкоз!
	Не съм дошъл да слушам за това!

	__ХОТСПЪР__
	Тогаз към главното: след кратко време
	той първо смъкна краля от престола,
	а после го лиши и от живот,
	и, стегнал в клуп от данъци страната,
	като капак на всичко туй остави
	граф Марч (чието място е на трона,
	ако на мястото си беше всеки!)
	да гасне, неоткупен, в уелски плен.
	Обиди мен, когато побеждавах,
	шпиони прати да ми слагат клопки,
	прогони от съвета моя чичо,
	във гняв от двора отстрани баща ми
	и след безброй погазени обети
	и сторени неправди ни принуди
	спасение да търсим в таз война
	и заедно с това да понадникнем
	в правата му, които според нас са
	премного косвени, за да са трайни.

	__БЛЪНТ__
	Така ли отговаряте на краля?

	__ХОТСПЪР__
	Не, не, сър Уолтър. Ще размислим още.
	Върнете се при него. Нека някой
	ни бъде даден във залог за туй, че
	посланикът ни ще се върне читав
	и утре сутрин ще ви пратим свойте
	условия по моя чичо. Сбогом!

	__БЛЪНТ__
	Дано приемете таз кралска милост!

	__ХОТСПЪР__
	Това не е изключено.

	__БЛЪНТ__
			Дай Боже!

N	Излизат.


>>	Четвърта сцена

N	Йорк. В двореца на архиепископа.
N	Влизат Йоркският архиепископ и Сър Майкъл.

	__АРХИЕПИСКОПЪТ__
	Сър Майкъл, отнесете туй писмо
	с крилата бързина на лорд-маршала*88,
	[*88 _„… лорд-маршала…“_ — става дума за лорд Моубри, действащо лице във втората част на пиесата.]
	а пък това — на братовчед ми Скруп.
	По назначенията — всички други.
	Да знаехте какво съдържат, щяхте
	да бързате!

	__СЪР МАЙКЪЛ__
			Отгатвам го, милорд.

	__АРХИЕПИСКОПЪТ__
	Възможно е. На утрешния ден,
	приятелю, ще се реши съдбата
	на десетина хиляди души.
	По мои сведения кралят сбрал е
	голяма бойна сила, за да срещне
	при Шрузбъри войските на лорд Хари,
	и страх ме е, че тъй като баща му
	е бил възпрян от болест, а Глендауър,
	един от мускулите на плана им,
	не е дошъл с войските си, уплашен
	от лоши предсказания, то Хари
	ще бъде слаб да мери сили с краля.

	__СЪР МАЙКЪЛ__
	Напразно се боите, ваша милост,
	лорд Дъглас и лорд Мортимър са там.

	__АРХИЕПИСКОПЪТ__
	Не, Мортимър не е.

	__СЪР МАЙКЪЛ__
			Но Мордейк, Върнон
	и Хари Пърси — са! И с тях са още
	граф Уустър и едно чудесно войнство
	от благородници и храбреци!

	__АРХИЕПИСКОПЪТ__
	Това е тъй. Но кралят е събрал
	цвета на всички рицари в страната:
	принц Хари Уелски, брат му Ланкастър,
	лорд Уестморланд и войнствения Блънт,
	и още ред съюзници — все хора
	с прочути имена и боен опит!

	__СЪР МАЙКЪЛ__
	Ще срещнат равни!

	__АРХИЕПИСКОПЪТ__
			Вярвам го и аз,
	но „малко страх принася много полза“.
	Отново казвам: бързайте с писмата,
	защото, ако Пърси падне, кралят,
	дочул, че сме съмишленици с него,
	преди войниците си да разпусне,
	ще пожелае да ни посети,
	така че е разумно да се готвим.
	Отивам да напиша и на други.
	Пътувайте! На добър път, сър Майкъл!

N	Излизат.


>	Пето действие
>>	Първа сцена

N	Лагерът на краля край Шрузбъри.
N	Влизат Кралят, Принц Хенри, Принц Джон, Блънт и Фалстаф.

	__КРАЛЯТ__
	Как кърваво над оня тъмен хълм
	наднича слънцето. Денят бледнее,
	изплашен от промяната в лика му.

	__ПРИНЦ ХЕНРИ__
	А във листата злият южен вятър*89,
	[*89 _„… злият южен вятър…“_ — защото носел над острова мъгли и болести.]
	засвирил като негов глашатай,
	тръби лош ден.

	__КРАЛЯТ__
			Да го тръби тогава
	за оня, който бъде победен.
	За победителите лошо няма!
N	Тръбен звук.
N	Влизат Уустър и Върнон.
	Това сте вие, Уустър? Съжалявам,
	че трябва да се срещаме със вас
	при тези обстоятелства. Милорд,
	измамили доверието кралско,
	принудихте ни вий да съблечем
	удобните си роби и пристегнем
	старешка плът в неласкаво желязо.
	Не е добре, милорд, не е добре!
	Какво ще отговорите, да чуем?
	Ще срежете ли възела на тази
	война, ненавистна за всички нас,
	та, върнал се във орбитата строга
	на своя дълг, да заблестите пак
	с предишната си равна светлина,
	наместо като хвръкнал метеор
	да станете знамение за гибел,
	поличба зла за бъдещи вражди?

	__УУСТЪР__
	Изслушайте ме, Ваша кралска милост!
	За мене ако питате, охотно
	аз бих прекарал сетните си дни
	в спокойствие и, Бог ми е свидетел,
	тоз ден на разпра аз не съм го търсил!

	__КРАЛЯТ__
	Не сте? А откъде се е намерил?

	__ФАЛСТАФ__
	Бунтът е лежал на пътя му и той го е вдигнал.

	__ПРИНЦ ХЕНРИ__
	Млък, гарго тлъста!

	__УУСТЪР__
	Вий сам, кралю, от мен и от рода ми
	отвърнахте лъча на свойта милост,
	а трябва да ви спомня, че ви бяхме
	най-близките привърженици нявга.
	Заради вас аз счупих своя жезъл
	по времето на Ричард, нощ и ден
	летях, за да ви срещна и целуна
	ръката ви, макар тогаз да бях
	от вас, кралю, къде-къде по-тежък
	по ранг и уважение в страната.
	Аз, моят брат и неговият син
	ви върнахме в родината и смело
	поехме върху своите глави
	възможните последици. Тогава
	във Донкастър вий дадохте ни клетва,
	че няма да посягате към трона
	и че стремежите ви се изчерпват
	със графство Ланкастър, по право ваше
	след прясната тогава смърт на Гонт*90.
	[*90 _Гонт_ — Джон Гонт, дук Ланкастър — баща на краля. Действащо лице в „Ричард II“.]
	Заклехме се да ви помогнем в туй,
	но скоро върху вас така обилно,
	така поройно щастието рукна,
	че всичко сякаш идеше със цел
	да ви съдейства: нашата подкрепа,
	злините на едно безвластно време,
	легендата за мъките, които
	уж бяхте изтърпели във чужбина,
	и злите бури, задържали краля
	тъй дълго във ирландския му поход,
	че всички тук го сметнахме загинал.
	А вий, добре подушили мига,
	насочихте го тъй, че да ви бъде
	предложено да вземете в ръце
	юздите на държавата — ни помен
	от дадения в Донкастър обет! —
	и, хранени от нас, така със нас
	постъпихте вий, както със врабците
	постъпва непризнателното пиле
	на кукувицата: нахален, лаком,
	изпълнихте гнездото ни, тъй едър,
	че даже обичта ни се боеше
	да приближи до вас, за да не би
	да глътнете и нея. И затуй
	ний трябваше да хвръкнем бързокрили
	далеч от взора ви и да потърсим
	спасение във таз войска пред вас,
	която срещу себе си вий сам
	опълчихте със грубости, заплахи
	и газене на всичко обещано
	в началото на вашия възход.

	__КРАЛЯТ__
	Туй всичко сте го скланяли навред,
	крещели по стъгди и пели в черкви,
	за да скроите на метежа дреха,
	приятна за окото на тълпата
	от недоволни зяпльовци, които
	менят цвета си и потриват длани
	при всякоя промяна, стига тя
	да носи суматоха. Никой бунт
	не е оставал без красиви шарки,
	с които да покрие свойта същност,
	и без менлива паплач, зажадняла
	за бърканица, смут и безпорядък!

	__ПРИНЦ ХЕНРИ__
	И в двете ни войски за тази разпра
	мнозина твърде скъпо ще платят,
	до битка ако стигнем. Съобщете
	на своя племенник, че Хенри Уелски
	гласа си включва в хора от похвали
	към Хенри Пърси. Бог ми е свидетел:
	зачеркнем ли последното му дело,
	не зная сред безстрашните, които
	красят със свойте подвизи века ни,
	да има рицар, по младежки огнен,
	по-храбър и по-доблестен от него.
	А колкото до мен, със срам признавам,
	че бях ленивец и голям бегач
	от школата на рицарството — нещо,
	което, чух, и Пърси бил говорил, —
	но въпреки това пред краля тук,
	щастлив, че той се ползва със такива
	огромни преимущества, предлагам:
	наместо жертви да дадем безброй,
	със него да се срещнем във двубой!

	__КРАЛЯТ__
	И ние, принце, ще се престрашим
	да те рискуваме, макар причини
	безчислени да имаме за отказ…
	Не, Уустър! Ний обичаме горещо
	народа си. Обичаме дори
	и тез, които вашият роднина
	е отклонил от правилния път,
	и ако те приемат милостта ни,
	и той, и те, и вий, да, всеки пак
	ще бъде наш приятел, както ние
	ще бъдем негов! Съобщете туй
	на своя племенник и се върнете
	със отговор: как смята да постъпи?
	Все пак, ако упорства, нека знае,
	че строгият урок е наш слуга,
	очакващ само волята ни. Сбогом!
	Не щем да отговаряте сега —
	предлагаме добро и наш съвет е:
	предложеното мъдро приемете!

N	Уустър и Върнон излизат.

	__ПРИНЦ ХЕНРИ__
	Ще видите, че няма да приемат!
	Хотспър и Дъглас двама ще излязат
	против цял свят, въоръжен до зъби!

	__КРАЛЯТ__
	И затова: по частите си всички!
	Откажат ли, ще им дадем урок
	и правото е наше, вижда Бог!

N	Излизат всички освен Принц Хенри и Фалстаф.

	__ФАЛСТАФ__
	Слушай, Хал, в боя видиш ли ме на земята, няма да ти се сърдя, ако се разкрачиш над мен, за да ме опазиш. Нали сме приятели!

	__ПРИНЦ ХЕНРИ__
	Такава приятелска услуга би могъл да ти направи само Родоският колос*91. Казвай си молитвите. Сбогом!
	[*91 _Родоският колос_ — едно от седемте чудеса на света: огромна бронзова статуя на Аполон, издигната през III в. пр.н.е. при входа на Родоското пристанище.]

	__ФАЛСТАФ__
	Бих искал да е време за сън, Хал, и денят да е минал благополучно.

	__ПРИНЦ ХЕНРИ__
	Всички дължим Богу по една смърт.

N	Излиза.

	__ФАЛСТАФ__
	Но аз имам още време до срока. Не ми се ще да му се издължавам преждевременно. Защо трябва да се натискам, щом той не ме вика?… Но както и да е! Честта ме кара… Добре, но както ме кара, ако вземе да ме закара, където не искам? Тогава? Може ли честта да ми сложи нов крак? Не. А нова ръка? Не. А да премахне болката от раната? Не. Значи не е добра в хирургията тази чест? Не е. Но какво е „чест“? Дума. И какво съдържа тази дума? Въздух. Голямо съдържание, няма що! И кой има чест? Който е умрял в сряда. Усеща ли я той? Не. Чува ли я? Не. Значи е неосезаема? Да, за умрелия. Но сигур остава да живее сред живите? Не. Защо? Защото клеветата я убива. Тогава не ми е дотрябвала. Честта е само един герб на гроба. И с това свършва моят закон Божи.

N	Излиза.


>>	Втора сцена

N	Лагерът на бунтовниците.
N	Влизат Уустър и Върнон.

	__УУСТЪР__
	Не, не, сър Ричард, казвам ви отново:
	не бива моят племенник да знае,
	че кралят ни предлага мир и милост!

	__ВЪРНОН__
	Не, трябва да го знае според мен.

	__УУСТЪР__
	Това ще значи край на всички нас.
	Изключено е кралят да ни стане
	приятел, както казва. Той до края
	ще се бои от нас и ще накаже
	за нови грешки стария ни грях.
	Стооката му мнителност до гроба
	ще ни следи, защото на изменник
	се вярва толкоз, колкото се вярва
	на питомна лисица, чийто нрав
	остава си докрай със дива жилка.
	И тъй, какъвто израз и да вземем —
	печален или весел, — все превратно
	ще бъде той тълкуван; и ще знаем,
	че — както е с говедата в обора —
	щом най ни гледат, най е близък ножът.
	Грехът на моя племенник ще бъде
	забравен може би: ще го опазят
	и младостта, и буйната му кръв,
	и прякорът му — Огнената шпора,
	е действувал, без много да му мисли! —
	но неговият грях ще се стовари
	изцяло върху мене и баща му —
	от нас е той възпитан и понеже
	покварата си значи нам дължи,
	ще трябва ние, изворът на всичко,
	да заплатим за всичко. Затова
	повтарям пак: ни думица пред Хари
	за милостта, предложена от краля!

	__ВЪРНОН__
	Докладвайте му, както сам решите,
	и думите ви аз ще потвърдя.
	Той иде!

N	Влизат Хотспър и Дъглас.

	__ХОТСПЪР__
		Моят чичо се е върнал!
	Пуснете Уестморланд да си върви!…
	Какви са новините?

	__УУСТЪР__
	Крал Хенри предизвиква ни на бой!

	__ДЪГЛАС__
	Предайте му по Уестморланд да тръгва!

	__ХОТСПЪР__
	Разбира се! Кажете го на графа!

	__ДЪГЛАС__
	Със най-голяма радост, честно слово!

N	Излиза.

	__УУСТЪР__
	И не видях ни капка милост в краля!

	__ХОТСПЪР__
	Не сте я просили от него, вярвам!

	__УУСТЪР__
	Когато казвах му защо роптаем
	и стигнах до лъжливата му клетва,
	с лъжлива клетва пак отрече всичко,
	нарече ни изменници и каза,
	че щял да начертае тази титла
	със огнен меч по нашите чела.

N	Влиза отново Дъглас.

	__ДЪГЛАС__
	Веднага на оръжие! На кон!
	Заложникът ни Уестморланд отнесе
	такова оскърбление към краля,
	че той не може да избегне боя!

	__УУСТЪР__ _(към Хотспър)_
	Пред него Хари Уелски ти отправи
	покана да се срещнете в двубой.

	__ХОТСПЪР__
	Да беше предоставен спорът само
	на мен и Мънмът*92, та на никой друг
	[*92 _Мънмът_ — прозвище на принц Хенри, произлязло от името на графството — Мънмътшир, в Уелс — където той бил роден.]
	днес в битката дъхът да не пресекне!
	И как ме предизвика? Горделиво?

	__ВЪРНОН__
	Кълна се, не! В живота си не помня
	тъй скромно предизвикване на бой.
	Брат брата си така приканва само
	на мирно състезание. Той щедро
	отдаде ви дължимото на рицар,
	с език на принц изтъкна храбростта ви,
	заслугите ви изброи подробно —
	същински летописец! — и в прибавка
	възнесе ви над своите похвали,
	наричайки словата им оскъдни
	за вашите достойнства. И — което
	наистина прилягаше на принц —
	към себе си отправи румен укор
	и порица ленивата си младост
	така изящно, сякаш в също време
	си бе възпитаник и възпитател.
	Не каза друго. Ала аз ще кажа,
	че ако злият мраз на този ден
	не го попари, Англия ще има
	най-светлата от своите надежди
	във този юноша, така погрешно
	осъждан за безпътство!

	__ХОТСПЪР__
			Братовчеде,
	вий май сте влюбен в неговите буйства.
	Не помня да е имало друг принц,
	разхайтен като него. Но да бъде
	какъвто ще, аз днеска в тез прегръдки
	ще го притисна тъй, че да се сгърчи
	от моята любезност! По конете!
	Въоръжавай се! Войници, братя,
	не чакайте да ви разпалва моят
	неповратлив език — сами решете
	какво ви повеляват чест и дълг!…

N	Влиза Първи пратеник.

	__ПЪРВИ ПРАТЕНИК__
	Милорд, писмо за вас!

	__ХОТСПЪР__
			Сега не мога!…
	Приятели, животът ни е кратък,
	ала, живян безславно, той би бил
	премного дълъг, даже ако яхнал
	стрелката на часовника, би свършвал
	със свършека на час. Ако живеем,
	живеем, за да мачкаме монарси;
	ако ще мрем, то принцове ще мрат
	с нас заедно! А съвестта решава,
	че мечът чист е, щом целта е права!…

N	Влиза Втори пратеник.

	__ВТОРИ ПРАТЕНИК__
	Гответе се, милорд! Врагът настъпва!

	__ХОТСПЪР__
	Благодаря му, че ме спря навреме.
	Не съм по речите. Ще кажа само:
	сражавайте се мъжки! И с това
	измъквам меча, който ще обагря
	с най-знатната противникова кръв!
	Без страх след мене! „Пърси! Esperance!“
	Да затръбят военните тръби
	и нека при звука им се прегърнем,
	защото някой тук за сетен път
	притиска мъжка гръд до мъжка гръд!

N	Прегръщат се. Тръбен звук. Излизат.


>>	Трета сцена

N	Бойното поле край Шрузбъри.
N	Влиза Кралят със своята Войска. Шум на битка. Кралят и Войската излизат. Влизат — от разни страни — Дъглас и Блънт, преоблечен като краля.

	__БЛЪНТ__
	Кажи ми: кой си и защо във боя
	ме търсиш неотклонно? Каква слава
	би искал да спечелиш от смъртта ми?

	__ДЪГЛАС__
	Щом питаш, знай, че аз се казвам Дъглас
	и търся те, защото чух да казват,
	че ти си кралят!

	__БЛЪНТ__
			Истина си чул!

	__ДЪГЛАС__
	Лорд Стафорд малко скъпо заплати
	за свойта прилика със теб, крал Хенри —
	тоз меч наместо теб погуби него.
	Ако не искаш той и теб да свърши,
	предай се в плен!

	__БЛЪНТ__
			Не съм роден за пленник.
	На мене ти, шотландецо наперен,
	със смърт ще заплатиш смъртта на Стафорд!

N	Сражават се. Дъглас убива Блънт. Влиза Хотспър.

	__ХОТСПЪР__
	О, Дъглас, ако тъй се бе сражавал
	при Холмдон с нас, не щях да съм спечелвал
	победа над шотландци!

	__ДЪГЛАС__
				Край! Надвихме!
	Пред тебе, виж, лежи безжизнен кралят!

	__ХОТСПЪР__
	Къде?

	__ДЪГЛАС__
	Тук, ей го!

	__ХОТСПЪР__
	Кой, този? Не. Познавам го аз, Дъглас.
	Храбрец той беше. Казваше се Блънт.
	Доспехите му само са на краля.

	__ДЪГЛАС__
	Глупак — тоз прякор да лети с духа ти!
	Ти скъпо купи тази чужда титла.
	Защо ми каза, че си крал, бедняко!

	__ХОТСПЪР__
	Крал Хенри е облякъл не един
	във своите доспехи.

	__ДЪГЛАС__
			А пък аз
	докрай ще му нацепя гардероба!
	Жив негов двойник няма да оставя,
	но ще го стигна!

	__ХОТСПЪР__
			В битката! Кураж!
	Така ако върви, денят е наш!

N	Излизат. Шум на битка.
N	Влиза Фалстаф.

	__ФАЛСТАФ__
	Макар в Лондон да съм се измъквал често, без да плащам сметката, страх ме е, че тука ще ми я видят. Тук рабоша го бележат направо на тиквата… Стой! Кой си ти? Ха, сър Уолтър Блънт! На ти чест! Тука вече няма суета!… Горещ съм като разтопено олово. И не по-лек, ей Богу! Да ме пази Бог далеч от оловото! Стига ми тежестта на собственото ми туловище. Закарах своите дрипльовци на такова място, че добре ги насолиха. От сто и петдесет да са оцелели най-много трима, а и те цял живот ще има да протягат ръка пред градските порти. Но кой иде насам?

N	Влиза Принц Хенри.

	__ПРИНЦ ХЕНРИ__
	Какво се маеш? Дай ми своя меч!
	Мнозина наши рицари лежат
	неотмъстени и врагът надменно
	ги тъпче със копита. Дай си меча!

	__ФАЛСТАФ__
	О, Хал, моля ти се, позволи ми да си взема дъх! Дори оня турчин, папа Григорий*93, не е изтрепал толкова хора, колкото аз днес! И Пърси не е жив вече! Видях му аз сметката!
	[*93 _Папа Григорий_ — става дума за папа Григорий VII. Фалстаф от ненавист към него смесва името му с това на турския султан.]

	__ПРИНЦ ХЕНРИ__
	Той жив е и ще види твойта сметка,
	ако те види тука. Дай си меча!

	__ФАЛСТАФ__
	Не, Хал! Бог вижда, щом Пърси е жив, няма да получиш меча ми. Но вземи пистолета ми, ако искаш.

	__ПРИНЦ ХЕНРИ__
	Да, дай ми го! Как? Още е в кобура?

	__ФАЛСТАФ__
	Пари, пари — затова! Но вземи го! Това вътре може да просне на земята цял полк!

N	Принцът измъква от кобура бутилка херес.

	__ПРИНЦ ХЕНРИ__
	Намерил си кога да се шегуваш!

N	Хвърля бутилката по Фалстаф и излиза.

	__ФАЛСТАФ__
	Добре, ако е жив Пърси, ще получи, каквото си търси!… Ако ме намери, няма как. Но не ме ли намери, да ме накълца на кайма, ако му се изпреча нарочно! Не ми харесва тази озъбена чест на сър Уолтър. Предпочитам да живея и ако успея да отърва кожата — добре; а ако не, честта ще дойде над мене, без да съм я викал!

N	Излиза.


>>	Четвърта сцена

N	Другаде на бойното поле.
N	Шум на битка. Схватки. Влизат Кралят, Принц Хенри, Принц Джон и Уестморланд.

	__КРАЛЯТ__
	Дръпни се, Хари, целият си в кръв!
	И ти, Джон Ланкастър, върни се с него!

	__ПРИНЦ ДЖОН__
	Когато бъда цял във кръв и аз!

	__ПРИНЦ ХЕНРИ__
	Вървете сред войската, господарю!
	Войниците без вас ще паднат духом.

	__КРАЛЯТ__
	Веднага ще го сторя. Уестморланд,
	върнете го в палатката му!

	__УЕСТМОРЛАНД__
				Хайде!
	Елате с мен, милорд! Ще ви помогна.

	__ПРИНЦ ХЕНРИ__
	Да ми помогнете? Как? Хенри Уелски
	за дребна драскотина да напусне
	поле като това, в което тънат
	сред кърви толкоз предани бойци,
	а мечът на метежа тържествува?

	__ПРИНЦ ДЖОН__
	Починахме си, графе Уестморланд.
	Дългът ни вика. Да вървим, за Бога!

N	Излиза заедно с Уестморланд.

	__ПРИНЦ ХЕНРИ__
	Измами ме ти, Ланкастър, ей Богу!
	Не мислех, че си мъж с подобен дух.
	До днеска те обичах като брат,
	сега от дън душа те уважавам!

	__КРАЛЯТ__
	Видях го преди малко да оказва
	на Пърси съпротива, честна дума,
	учудваща за тъй невръстен рицар!

	__ПРИНЦ ХЕНРИ__
	Момче, а дава дух на всички нас!

N	Излиза.
N	Влиза Дъглас.

	__ДЪГЛАС__
	Отново крал? Те никнат непрестанно,
	като че ли сека глави на хидра*94!…
	[*94 _Хидра_ (мит.) — многоглаво чудовище от древногръцките легенди, чиито глави — отсечени — израствали отново.]
	Пред теб е Дъглас, гибелен за всички,
	облечени във тези цветове!
	Ти кой си, подражание на крал?

	__КРАЛЯТ__
	Самият крал, дълбоко съжаляващ,
	че ти, граф Дъглас, досега си срещал
	все неговите сенки, а не него!
	Аз имам двама сина — теб и Пърси
	те дирят в боя под дърво и камък,
	но тъй като, за щастие, те срещнах,
	ще пробвам твойто рицарство. Брани се!

	__ДЪГЛАС__
	Страхувам се, че пак ще бъдеш призрак,
	макар да чувствам: имаш нещо кралско…
	Но който и да си, ти мой ще бъдеш
	и туй ще го докаже!

N	Сражават се. Кралят е в опасност.
N	Влиза отново Принц Хенри.

	__ПРИНЦ ХЕНРИ__
	Вдигни глава, шотландецо, че инак
	не ще я вдигнеш вече! В таз десница
	са мишците на Шърли, Стафорд, Блънт!
	На бой те вика Хенри Уелски, който
	не казва слово, без да го изпълни!
N	Сражават се. Дъглас избягва.
	Какво ви е, кралю? Главата горе!
	Сър Никлъс Гоузи вика за подкрепа.
	И Клифтън — също. Трябва да вървя!

	__КРАЛЯТ__
	Постой да си отдъхнеш, сине мой!
	Ти върна блясъка на свойто име
	и с помощта, която ми оказа,
	доказа, че желаеш да съм жив.

	__ПРИНЦ ХЕНРИ__
	Клеветник бил е, който ви е шепнал,
	че някога жадувал съм смъртта ви!
	Да беше истина, не бих възпрял
	десницата на Дъглас, чийто удар,
	по-бърз и от най-бързите отрови,
	спестил би на сина ви доста труд.

	__КРАЛЯТ__
	Да бързаме към другите тогаз!
	Към Клифтън — ти, към Никлъс Гоузи — аз!

N	Излиза.
N	Влиза Хотспър.

	__ХОТСПЪР__
	Не се ли лъжа, че си Хари Мънмът?

	__ПРИНЦ ХЕНРИ__
	Тъй питаш, сякаш нявга съм го крил!

	__ХОТСПЪР__
	Пък аз съм Хари Пърси!

	__ПРИНЦ ХЕНРИ__
			Значи виждам
	най-храбрия метежник с това име!
	Пред теб стои наследникът на трона
	и не мисли, че с него, Хари Пърси,
	ти слава ще делиш и занапред!
	Не могат две звезди да се въртят
	в една и съща сфера*95 и не може
	[*95 _„… звезди… в една и съща сфера“_ — според средновековната наука подвижните звезди били прикрепени към кристални сфери, които се въртели. Освен това звездите имали сила да влияят върху хората.]
	една и съща Англия да носи
	и двама ни!

	__ХОТСПЪР__
			И няма да ни носи!
	Дошъл е краят на един от нас.
	Защо не беше бойната ти слава
	наравно с мойта!

	__ПРИНЦ ХЕНРИ__
			Тя ще порасте,
	като оголя шлема ти от лаври
	и увенчая челото си с тях!

	__ХОТСПЪР__
	Не мога да понасям самохвалци!

N	Сражават се.
N	Влиза Фалстаф.

	__ФАЛСТАФ__
	Отлично, Хал! Дръж, Хал! Не, това не е детска игра, мога да те уверя!

N	Влиза отново Дъглас.
N	Той се сражава с Фалстаф, който пада на земята, привидно мъртъв. Дъглас излиза. Принцът наранява смъртно Хотспър.

	__ХОТСПЪР__
	О, Хари, ти пресече младостта ми!
	От туй, че взе ми крехкия живот,
	не страдам толкоз, колкото от туй,
	че славните ми титли стават твои!
	Да, твоят меч плътта ми не прободе,
	тъй както ме пробожда тази мисъл!
	Но мислите са роби на живота,
	животът — шут на времето, и даже
	то, времето, свидетел на света,
	ще има край… Могъл бих да предсказвам*96,
	[*96 _„Могъл бих да предсказвам…“_ — вярвало се, че умиращите добиват пророчески дар.]
	ала смъртта завързва с хладни пръсти
	езика ми. О, Пърси, ти си вече
	храна за…

N	Умира.

	__ПРИНЦ ХЕНРИ__
	За червеите, храбри Пърси! Сбогом!
	Да спи във мир великият ти дух!
	О, честолюбие, как много сви се
	накриво изтъканият ти плат!
	Когато дух живееше в туй тяло,
	не го побираше и царство цяло —
	сега са му достатъчни две крачки
	презряна пръст. Но тази твърд, която
	притискаш мъртъв ти, не носи жив
	друг рицар, благороден като тебе!
	Да чуваше хвалбите ми, не щях
	да те обсипвам тъй обилно с тях,
	но нека шарфът ми укрие твоя
	посечен лик и аз от твое име
	ще си изкажа топла благодарност
	за тоя знак на дружба. Сбогом, Пърси!
	Носи в небето светлата си слава,
	а, премълчан в надгробния ти надпис,
	позорът ти да спи в земята с теб!
N	Забелязва лежащия Фалстаф.
	А, стари друже! Толкоз много плът
	без капчица живот? Прощавай, Джак!
	Бих повече щадил друг по-добър.
	Да бях на твоите леки нрави в плен,
	ти тежка загуба би бил за мен,
	защото днес ще легнат в тази пръст
	по-храбри много, ни един по-тлъст!
	Спи в кръв до Пърси! Мъртвите са братя.
	След час да те изкормят*97 ще изпратя.
	[*97 _„… да те изкормят…“_ — изглежда така постъпвали в онези времена, за да запазят за по-дълго труповете на убитите в боя.]

N	Излиза.
N	Фалстаф се надига.

	__ФАЛСТАФ__
	Да ме изкормят? Ако ти ме изкормиш днес, ще ти разреша да ме осолиш и да ме изядеш утре! Поврага, добре че прибягнах към преструвката, иначе този бесен шотландец щеше да си направи от търбуха ми мех за гайда! Преструвка ли? Какво говоря! Аз не съм се преструвал. Умрелият се преструва, защото наподобява човек, а пък не е такъв, понеже няма живот в него; а когато човек се направи на умрял и благодарение на това остане жив, тогава неговото не е преструвка, а най-истинската и непристорена проява на живота. Най-доброто на храбростта е нейното благоразумие, и тъкмо това най-добро нейно качество ми спаси живота. По дявола, страх ме е от този барутен погреб, Пърси, макар да е мъртъв. Ами ако и той се е престорил? Какво ще стане, ако рече да стане? Кълна се, че ще се окаже по-живият от двама ни! Я да взема аз да го довърша, а после ще се закълна, че съм го убил сам. Така де, защо да не може да се надигне и той като мене? Само очевидец би могъл да ме уличи, а тук никой не ме вижда. Затова, драги, ето ти още една рана в бедрото _(Пробожда трупа)_ и тръгвай с мене!

N	Вдига на гръб трупа на Хотспър.
N	Влизат Принц Хенри и Принц Джон.

	__ПРИНЦ ХЕНРИ__
	Върви с мен, Джон! Ти своя девствен меч
	отлично днес обагри!

	__ПРИНЦ ДЖОН__
			Кой е този?
	Не ми ли каза ти, че си видял
	тоз шишко мъртъв?

	__ПРИНЦ ХЕНРИ__
			Да, и беше мъртъв!
	Лежеше тук, недишащ, в локва кръв…
	Какво си, жив човек или измамна
	забава на фантазията? Казвай!
	Очите, без слуха, не ми достигат,
	за да повярвам в теб. Не си ли призрак?

	__ФАЛСТАФ__
	Не, гарантирам ти! Никакъв призрак не съм! Ако не съм Джак Фалстаф, да съм първи негодник! Ето ви го вашия Пърси! _(Хвърля на земята трупа.)_ Ако баща ти ме възнагради, както трябва — добре, ако не, следващия Пърси да си го убива сам! Разчитам да стана или граф, или дук, уверявам ви!

	__ПРИНЦ ХЕНРИ__
	Как може, като аз убих го сам,
	а теб видях умрял!

	__ФАЛСТАФ__
	Истина ли казваш? Боже, Боже, колко е лъжлив тоя свят! Признавам, че по едно време лежах на земята, останал без дъх. И той — също. Но после и двамата скочихме на крака и се сражавахме цял час по часовника на Шрузбъри. Ако ми повярват — добре, ако не — тези, които трябва да възнаграждават рицарската храброст, да му берат греха. Кълна се в живота си, че му нанесох тази рана в бедрото! Ако беше жив и речеше да го отрече, Бога ми, бих го накарал да глътне парче от меча ми!

	__ПРИНЦ ДЖОН__
	Учудваща история все пак!

	__ПРИНЦ ХЕНРИ__
	И който я разказва, е чудак…
	Сега метни товара си на гръб
	и го носи тържествено след нас!
	Ако ти трябва някоя лъжа,
	от мен я имаш, при това цветиста.
N	Тръбен звук.
	Тръбят отбой! Победата е наша!
	Ела да се качим на оня рид
	и видим кой е жив и кой — убит!

N	Излиза заедно с Принц Джон.

	__ФАЛСТАФ__
	Ще ги последвам, както се вика, за своя пай. Който ме награди — Господ да го награди! Ако натежа в двора, ще олекна на тегло. Защото ще трябва да се покая, да зарежа хереса и да живея умерено, както всеки благородник… би трябвало да прави.

N	Излиза, отнасяйки трупа.


>>	Пета сцена

N	Другаде на бойното поле.
N	Тръбен звук. Влизат Кралят, Принц Хенри, Принц Джон, Уестморланд и — водени от Стражи — Уустър и Върнон.

	__КРАЛЯТ__
	Така е бил наказван всеки бунт.
	Предложихме ли ний, коварни Уустър,
	на всички вас приятелство и милост?
	Защо, словата ни изопачил,
	измами своя племенник? Сега
	лорд Блънт и трима рицари, и много
	незнатни люде щяха да са живи,
	да бе изпълнил ти по християнски
	дълга си на посредник между нас.

	__УУСТЪР__
	За да опазя себе си, го сторих,
	но сбърках и прегръщам примирен
	съдбата, неминуема за мен.

	__КРАЛЯТ__
	За Уустър и за Върнон смърт веднага,
	за другите по-късно ще решим.
N	Уустър и Върнон излизат, водени от Стражите.
	Сражението как е?

	__ПРИНЦ ХЕНРИ__
	Когато благородният граф Дъглас
	видя, че е напуснат от съдбата,
	че доблестният Пърси е загинал,
	че всичките му хора са във ужас,
	побягна с тях и той, но се подхлъзна
	и тъй контузи, че попадна в плен.
	Оставил съм го в своята палатка.
	Аз моля Ваша милост да отстъпи
	на мен тоз пленник.

	__КРАЛЯТ__
			Най-охотно, сине!

	__ПРИНЦ ХЕНРИ__
	Тогаз, Джон Ланкастър, ще бъдеш ти
	носителят на рицарската щедрост:
	върви при графа Дъглас и, без откуп,
	веднага дай му пълна свобода!
	Със своите подвизи доказа той,
	че даже и под ризница на враг,
	което храброст е, е храброст пак!

	__ПРИНЦ ДЖОН__
	Ще отнеса веднага тази вест,
	за графа — радост, а за мене — чест.

	__КРАЛЯТ__
	Тогаз остава туй: да разделим
	войските си. Вий, Уестморланд и Джон,
	без бавене поемате към Йорк,
	където — чуваме — Нортъмбърланд
	и Божият служител Ричард Скруп
	усилено подтягали войски.
	Ний с тебе, Хари, тръгваме към Уелс,
	за да сразим Глендауър и граф Марч.
	Едничък още удар като тоз
	и бунтът им съвсем ще свеси нос,
	а делото ни, почнало добре,
	не бива недовършено да спре!

N	Излизат.
