P>
	Сега е време да си спомним зимните фестивали
	на Стария свят, в разкошните широки зали,
	окичени с чемшири; смешение на езици;
	тупти разгорещена кръв в огромните палати,
	с имелие украсени празнично.
	Заглъхват гласовете и се изправя слепият певец,
	облечен в дрехата на свойто робство, и тъжната му арфа
	запява в болката си и успокоява лицата смутени.

	О, това е едно дълго учение в неизвестност и самота,
	додето научиш занаята нелесен
	на слепия певец; с мъка в сърцето
	да дърпаш майсторски струните
	и да превръщаш своята болка във песен,
	която гостите весели не би оскърбила.
	О, това е славата на слепия певец,
	възпяващ угасналата храброст и своя прокълнат живот:
	как паднали десет мъже от храбрия меч
	край брода непазен — във лютата сеч.
	Тъй пее певецът стар, пипнешком дърпат ръцете
	тъжната арфа; тъжно мечтае сърцето
	за царството на героите, безславно убити.
	Идва часът на твоята слава: далече от глъчката
	създаваш ти своята песен,
	че тези пияни герои не могат да не почитат
	твоята сляпа, упорстваща гордост, твоята вътрешна зима.
P$
