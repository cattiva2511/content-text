P>
	Деца, ако имате смелост да си помислите
	за величието, необикновеността, безкрайността
	на този ценен и огромен свят,
	във който, казвате, че вий живеете,
	тогава вие мислите за следното:
	за кубчета, чиито стени са пъстри,
	червени и зелени, топлокафяви,
	чиито стени са жълти мрежи, чиито стени
	са бели и черни купчини от домино.
	Един добре увит пакет в кафява хартия
	връвта му да развържеш те примамва.
	В пакета — малък остров,
	на острова — дърво голямо,
	а на дървото — люспест плод.
	Махни му люспите и обели кората:
	в сърцевината му ще видиш
	пак кубчетата с изпъстрени стени,
	червени и зелени, топлокафяви,
	чиито стени са жълти мрежи, чиито стени
	са бели и черни купчини от домино.
	Един добре увит пакет в кафява хартия —
	връвта му оставете неразвързана:
	защото този, който се осмели да го разопакова,
	ще се намери вътре изведнъж във него,
	на острова, в плода,
	около него кубчета ще има,
	ще се намери ограден от пъстри кубчета
	червени и зелени, топлокафяви,
	от кубчета, чиито стени са жълти мрежи,
	и бели и черни купчини от домино.
	И все същият пакет, увит в кафява хартия,
	на скута му неразопакован ще стои.
	И ако тогава той се осмели да си помисли за
	величието, необикновеността, безкрайността
	на този ценен и огромен свят,
	във който, казвате, че вий живеете —
	тогава той пакета ще развърже.
P$
