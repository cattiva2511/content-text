P>
	Уморени от блясъка на градовете
	и от борби за служби, дето да бездействат
	заключени в окови леки, докато
	Смъртта и сетния бедняк не увенчае с ореол.
	Тогава тези улици на богаташите и любовта им лека
	като платно износено ще избелеят. Смъртта ще тръгне през живота,
	ухилена и бяла, по лицата хорски
	и чиста, равна като снежен блясък.

	Сега, когато вледеняващо се сипе мъката над нас
	и пронизващата светлина на болката от всеки ъгъл уличен мъждука,
	когато стълбовете на довчерашните покриви
	във дрехите си се съсухриха, ний неминуемо от глад
	като из кремък с удар ще изтръгнем огън.
	Днес силата ни е на наште кости в силата,
	тъй чисти и равни като снежен блясък.
	Днес силата ни е в глада, в наложеното пи безделие
	и в нашата любов един към друг.

	Читателю на тези думи необикновени,
	най-после стигнахме земята,
	където равна като снежен блясък светлина зари лицата.
	Ти сигурно се чудиш
	как може сгради и пари, печалби и заводи да закрият
	оная обич, осезаема и явна, на човека към човека.

	Другари, нека тия, които идат подир нас —
	оная младост хубава, която днес зачеваме —
	не се учудват, че когато банките фалираха
	и катедрали се рушеха, и явна ставаше на господарите ни лудостта,
	как липсваше ни Пролетта като на тигъра напиращата сила
	и на растенията, които пускат корени стремително към влагата.
	И нека през тъканта раздрана на очите ни
	те видят как учудена като снаряд луната ще избухне
	и ще ни заслепи със блясъка на сняг, от слънцето запален.
P$
