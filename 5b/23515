P>
	Сви се вихър — буря зла
	по градища и села,
	не е вихър, нито буря,
	Сандо стегна си учкура.

	Хопа тропа, господа,
	пред народната беда
	той запретнал е ръкави
	и на съд ще ви изправи.

	Впрочем, кой знай, господа,
	може би е на шега…
	В всеки случай той тъдява
	ви наблъска с шум и врява.

	А добре бяхте вий до днес —
	без претенции за чест
	наредихте си живота,
	тласкайки ни към Голгота.

	По чукари, по поля
	кръв обилна се проля,
	плач и писък се понесе,
	мрак над всичко се надвеси!

	Смърт на север, смърт на юг —
	вие дремете си тук;
	вас чепика ви не стяга,
	вас войната не засяга.

	Но минаха бранни дни,
	пак погром ни засени;
	в черен траур занемя
	нашта кървава земя.

	И от всинца вас мъже
	никой сам не взе въже,
	сам-самичък да се люшне —
	всички тихи, равнодушни!

	Подлеци през цял живот,
	пак зад този клет народ,
	тънещ в страшна изнемога,
	сгушихте се без тревога.

	Но стана каквото стана,
	Сандо блъсна ви в капана,
	само в всичко туй да няма
	дандания и реклама.

	Щом веднаж със вас зае се,
	трябва да ви поизбеси,
	за да може орталъка
	да отдъхне в свойта мъка…

	Сви се вихър — буря зла
	по градища и села,
	не е вихър, не е буря,
	Сандо стегна си учкура.
P$
