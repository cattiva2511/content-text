P>
	Премината е половината в живота ми сега.
	На крак е тялото все още и гласовете пак кръжат
	И с поувехнало очарование звучат в ушите ми,
	Но вече стройните дни са отминали далече;
	Оставиха ми само бледи спомени от своята любов.
	Както орачът, като вижда своя труд погубен,
	Обръща поглед към небето, чакайки дъжда,
	Аз също искам да очаквам в този смутен час
	Няколко божии сълзи да оживят реколтата ми.

	Но унинието си остава впито надълбоко,
	Като смътен гост на сънищата ми.
	Мога ли да чакам? Всичко дадено е на човека
	Като ефимерно развлечение на съществуването;
	Не може да привърже с нищо жаждата си, търсеща
	Пауза от любов между бягството на нещата.
	Напразно ще е да се жали работата, къщата, приятели изгубени
	Насред занятието демонично на войната.

	Аз съм в града, издигнат в горделивостта си от богатия,
	Където скритата мизерия по уличните ъгли пее
	Или реди картини, пълнещи очите ми със сълзи.
	И хапейки юмруците си от безсилна горест,
	Още броя наум монетите си скъдни,
	Защото късче хляб тук и някоя дреха
	Предполагат по-голямо усилие да се постигнат,
	Отколкото на някогашните герои като побеждаваха
	Чудовища, разтрогвайки вълшебства с копието си.

	Революцията се възражда винаги, подобно феникс.
	Пламтяща е в гърдите на нещастните.
	Това го знае шарлатанът под дърветата
	От площадите, и слюнката му сребърна, звънкото му звънче,
	Просвирващо сред листите, възторгва грубия
	Народ, измамван със зловонно красноречие,
	И песните за кръв мизерията му приспиват.

	Разбирам зарад болката си, че огромни други страдат,
	Мълчащи хора с липсващо свободно време,
	За да отправят към небето мъката си. Но не мога
	Да подражавам ревностното им мълчание, което облекчава
	Утехата ми от гласа, сам без земя и без приятел,
	В дълбоката самотност на човека, който има
	Между ръцете си само въздуха наоколо,
	Тъй както кораб като се отдалечи в морето.

	Къде отидоха отколешните спътници на човека?
	Моите кърпачки на проекти, тъкачките ми на надежди,
	Са умрели. Техните игли и гранки си почиват
	Сред прах в едно кьоше, без напева на работата.
	Като сянка, изолирана върху ръба на дните,
	Повтарям изражения и думи, докато отдалече чувам
	Огромната прозявка на отминалите векове.

	Времето, тази огромна бяла пустош,
	Това творящо нищо хората заплашва
	И се отваря с нетленна светлина пред юношеските желания.
	Някои искат лудо отражението му магическо да сграбчат,
	Но други с един син му съзаклятничат,
	В ръцете им предложен като жертва,
	Тъй като за нов живот животът му се съхранява
	Както водата от изплакана от хората вода.

	Но теб, Господи, с какво да те смекчим?
	Ти беше жаждата ми, ти бе моята изгубена любов,
	Домът ми разрушен, отруденият ми живот, и къщата, животът
	На много хора като мене, носени с течението,
	В крушението на една страна. Издигнати от карти за игра,
	Един след друг се срутваха бедните мои райове.
	Ръката ти ли въздуха раздвижи, който ги поваляше,
	И подир тях, в дълбинното униние, в дълбоката пустиня,
	Пред мен накрая се изправя облакът, укрил присъствието ти?

	Не удряй гневен тялото ми с мълнията си;
	Ако не си ти любовта, кой ще е в твоя свят?
	Съчувствай си накрая, чуй ми този шепот,
	Който въздигайки се стига във вълна
	В подножието на божественото ти безстрастие.
	Виж горестните камъни, които носим
	Още на раменете си, за да ти погребем даренията:
	Красотата, истината, справедливостта, чиято невъзможна жажда
	Ти само бе способен в нас да вдъхнеш.
	Ако днес те отмрат, от паметта ще се изтриеш,
	Като далечен сън на хората, които са били.
P$
