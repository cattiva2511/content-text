P>
	Черни облаци се влачат
	по безмълвни висини
	и вещаят и прокобват
	неприветни скучни дни.
	Вятър, студ, дъждец, печал,
	кал до гуша, кал навред;
	сякаш три пъти във кал
	бръкнал се е целий свет.

	Черни облаци се влачат.
	Небесата тихо плачат,
	плачат жълтите листа,
	плаче есенният ден,
	а пък аз съм тъй блажен,
	всичко весело край мен!
	Да,
	аз съм влюбен, господа!

	Зима иде и потропва
	по вратите остър студ,
	пак ще зъзна и ще тръпна
	необлечен, необут…
	Дългове до гуша чак,
	в джоба нито гологан,
	дните ще минават пак
	в цариградски рамазан.

	Черни облаци се влачат,
	псуват хората и крачат,
	шумно цапайки в калта.
	Свири вихърът край мен,
	а пък аз съм тъй блажен,
	а пък аз съм тъй съгрен!
	Да,
	аз съм влюбен, господа!
P$
