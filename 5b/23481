P>
	Родино, прокълни чада си блудни!
	Махни ръка, махни и забрави ги,
	че те, когато всички бяха будни
	и ломеха ръждясали вериги,
	не спяха тоже, майко, но хиени
	в тъмата бродеха на лов за плячка,
	а не борци от дълга озарени!!
	Родино, недостойни и за храчка
	са те от тоз народ-титан.

@	Иван

	* * *

	Изчадия, в тез кървави години,
	когато родината цяла в плам е,
	когато воин подир воин гине
	под сянката на родното ни знаме,
	когато цял народ лети в борбата,
	помъкнал смело тежкото си бреме —
	великий кръст на родината свята,
	о кърлежи, тогава сгодно време
	намерихте за своите апетити,
	тогава случай падна се удобен
	и алчний ви търбух се май насити
	със кървите на тоз народ беззлобен!
	Въжета, затвори, куршум за вас!
	Настъпва веч очаквания час,
	проблесна бог всред тежката разправа
	възмездие и вам, крадци, да дава —
	Темидиния взор ви е издирил!

@	Кирил

	* * *

	Нимфа с розова одежда
	тича в росната трева.
	Ето строен стан привежда,
	бяла лилия съглежда —
	дар за русата глава…

	Гаснат пурпурни воали
	в синкави дрезгавини,
	черни врани — зли печали,
	от тъмата налетяли
	късат алени страни.

	Бяла нимфа знойни рани
	мие с трепетни ръце
	и проклина черни врани,
	капят кървави закани
	от раненото сърце.

	Ала рицар лък обтяга,
	мъдър рицар, бодър страж,
	черно ято с трепет бяга
	и поломено поляга
	върху изумруден плащ.

@	Декадентски Карандаш

	* * *

	Поехме ний на брат ръка
	и дигнахме го на крака,
	а вие, хищници безброй,
	на плячка литнахте със вой.

	Обрахте го, ограбихте,
	великия и смел народ,
	поихте се, хранихте се
	със неговия кървав пот.

	Но възмути се в своя трон
	царят на дивния всемир
	и ей пред земния закон
	изправени сте най-подир.

@	Любомир

@	Преписал в аванс Ведбал
P$
