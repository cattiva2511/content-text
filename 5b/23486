P>
	Дай, дете, уста-рубини;
	днес зора ни приласка —
	сенките на три години
	светла тайнствена ръка
	в черни пропасти отнесе!
	Целуни ме, празник днес е!

	Погали ме с къдри меки,
	с лъх парфюмен ме облей,
	виж из нашите пътеки
	ярко слънце кротко грей,
	виж из нашите пътеки
	как престъпват нимфи леки!

	Три години из руини
	на безлюдни градове
	тръпнах, сещайки в гърди ми
	черна мъка да снове,
	сещах тръне да насажда
	вечната любовна жажда!

	Днес усмихната съдбата
	гали моите мечти
	и за чакана отплата
	сладкозвучен глас шепти:
	„Идат дни на шумна радост,
	дни на съживена младост.“

	Дай, дете, уста-рубини,
	днес зора ни приласка —
	сенките на три години
	светла тайнствена ръка
	в черни пропасти отнесе!
	Прегърни ме, празник днес е!
P$
