P>
	Веднаж хазаинът ни агънце си взе.
	То слабо бе. На тъничките си нозе
	държеше се едва, едва.

	Бай Атанас да го отгледа бе решил,
	затуй поглади го, поглади с поглед мил
	и бърже му набра трева.

	Положи той пред него прясната трева,
	а агнето едвам приведе сал глава,
	без да похапне стрък поне.

	Хазаинът погледа го и цял се възмути:
	„Простак си, викна му, голям простак си ти!
	Ей богу, цяло диване!

	Доброто му мислиш, а гледай го пък то,
	надуло ми се даже, без да знай защо!
	Иди, че след това добро прави!“

	Иванчо — синът на бай Атанас,
	в туй време сричаше читанката си с глас
	и щом го чу, му промълви:

	„Нима добро му правиш, татенце, сега?
	Нали когато щом пораснат му рога,
	ще го заколиш ти тогаз?…“

	… На басничката смисълта е таз:
	бай Атанас —
	туй е дирекцията на прехраната у нас,
	а агнето, разбира се, е гладния народ.
	Дирекцията грижи се за нашия живот
	и тръпне всеки час,
	защото, хранейки ни, тя се храни с нас!
P$
