P>
	От дълго време гледаш планините от пясък,
	без да знаеш какво пазят. Гледаш как се разпростират
	техните владения и гледаш също променливата
	повърхност на дюните: знаеш, че знаят нещо,
	знаеш, че не го казват. Те са неми или слепи,
	изгубили са произхода си и се променят бавно,
	и не сменят мястото си.

	Планините от пясък са планини от прекършен
	живот. Тишината им стана необходима,
	за да е годен и суетен светът.
	Но бледият пясък, замърсяващ пътищата,
	е неизличима следа: настъпваме го и скърца,
	и продължаваме да ходим, без да намерим името,
	което назовава или определя.

	Планините от пясък, склад от пепел,
	където остарява страхът. Планините от пясък
	и скромната им механика: да гледаш къде се спираш,
	да мислиш как се стига.

@@	2003
P$
