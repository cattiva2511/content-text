P>
#	1
	Сърцето ти, Жането, е хладна катафалка,
	горчиво и печално е нейното дело;
	умре ли нейде обич — пристига тя след малко,
	за да задигне мълком студеното тело.

	Безбройни трупове тя отвлекла е полека
	на жилището вечно под хладния покров,
	а ето днес отвлича по същата пътека
	бездушните останки на моята любов…

	Сърцето ти, Жането, е малка катафалка,
	не може жива, свежа любов да побере,
	ала затуй навярно таз катафалка жалка
	прибира тъй изкусно къде какво умре.

#	2
	Празна табакера, празно портмоне,
	празно се живее, хубава Жането!
	Ах, да беше пълно днеска то поне —
	пълно с знойна обич да беше сърцето!

	Знам, баща ти може първите неща
	лесно да напълни… туй ми е известно,
	ала ти сърцето с шумна суета
	днес да го напълниш никак не е лесно.

	Пустото не пълни празното, уви,
	а пък ти си пуста и зиме, и лете,
	но все пак, Жането, ще напълниш ти,
	ако не сърцето, то поне ръцете.

#	3
	Припомням си, тогаз нощта ме приюти
	из сънните полета.
	Над мен бяха звезди, край мене самота
	и малката Анета.

	В миг падаща звезда с рубинена бразда
	проряза висините.
	— Един живот замря — прошепна плахо тя,
	загледана в звездите.

	— Отронена звезда аз чувала съм, че
	е знакът на кончина.
	Звездица падна там, туй, друже, ще рече:
	една душа замина.

	— Не знам отлита ли душа, кога звезда
	отрони се в всемира,
	обаче знам добре, че падне ли жена —
	една любов умира.
P$
