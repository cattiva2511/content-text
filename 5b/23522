P>
D>
	На незабравимия Цвятко
D$
	Непрогледни, непросветни, тегнат черните тъми,
	монотонно, непрестанно ситният дъждец ръми.
	Трепне ветрец и простене сякаш някой смътно вън,
	и притисне ме наново тежкият кошмарен сън.

	Виждам бледи след колата крачат близките души,
	черна горест ги задавя и притиска, и души;
	плавно татък се понася тежък погребален звън,
	понесе се и затихне като странен утрен сън.

	Ето: майката-земя очаква да притисне в хладна гръд
	твоята сразена младост, твоята смразена плът…
	Бавно спуска се ковчега, бавно рони се пръстта,
	а с пръстта ведно се свличат куп отронени листа…

	Стихва всичко… но избухне в миг несдържан горък плач,
	пропълзи и се изгуби в пазвите на синий здрач,
	а в града на мъртъвците пада вечерна тъма,
	сякаш черен креп се стели над студената земя…

	Монотонно, непрестанно есенний дъждец ръми,
	сякаш някой тихо стене в полунощните тъми,
	а в ушите още тътнат плач и погребален звън,
	сякаш всичко туй кошмар бе, сякаш всичко туй е сън!
P$
