P>
D>
	До господин полковника Василий дер Радщайн
D$
#	Следа

	Гут морген, либерални, където и да дремеш,
	над блясъка вълшебен на златния метал,
	аз вярвам с благодарност писмото да приемеш,
	защото знам, че вехнеш, поломен от печал,
	защото знам как любиш Българийка зелена —
	незрееща ни в есен, ни в зима настървена,
	макар че ти навярно си доста пожълтял
	от своя идеал.

	Ти сигурно ще питаш за новини по нази
	и кой и как издърпва затъналий катър.
	Намножил ги е господ (пак той да ни запази!),
	та никому, повярвай, не скършиха хатър.
	Реши се криво-ляво и мина тази криза,
	влезна 16 юни, остана си по риза
	да тропа по вратите сал твоя стар ортак
	и да си пее пак:

	— Кълнеме се во бога, во бащината вера,
	на, жи ми господ силни и Ри`стос — негов син,
	я русофил сум, бракя, ваков сум не от вчера,
	а ушче кога ядоф най-арни манджи в Рим,
	и нема овде — в мене — ни мижи да те лажем
	ни хесапи за кокал — я правото си кажем,
	я право сум кажувал — тогай и на Васил,
	шчо стори ни резил!

	И тъй като го гледа „Св. 16 юни“,
	усмихва се, премига и суче чер мустак,
	па дума му с участье готов да го целуне:
	— Де още малко, братко, ще минеш този праг!
	А Кольо клати гла`а: — Не факя ми барута,
	измокрил се е мало във тюрмата прочута,
	ама не ми се коси, не губам аз кураж,
	пак жив е господ наш!…

	Тъй, господин полковник… А зетьовете ваши
	оплескаха я малко (ех, само те да са!),
	но никой май не скърби и никой се не плаши,
	зер знаеш, че те казват на плюнките роса…
	Ще питаш и за друго, но няма интересно,
	понеже в тюрмата е днес всичко умно, честно!
	Обаче не тъжете, нали сте Марсов син,
	и то с ужасен чин!

	Когато ви омръзне, елате си обратно!
	Амнистии ще има… не знам какви неща.
	България прощава на своите чада:
	права на ново връща, делата пак разглежда,
	та никак не губете ни вяра, ни надежда —
	от каучук и днеска под наший небосклон
	е всеки прав закон.

@	Привет: Ведбал
P$
