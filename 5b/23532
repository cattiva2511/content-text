P>
	През долини, през полета
	път подема знойно лето,
	мълком подир него крета
	есен златна, благодатна.

	Носи хубости тя редки,
	носи ни тя дребни сметки
	за балтони, за подметки
	с дупки злобни безподобни.

	За загадъчни поеми
	на финансовите теми,
	за кредитори серсеми —
	душеядни, безпощадни.

	За хазайки тлъстоснаги,
	за молитвите им благи
	и за дрянови тояги
	в нощи мрачни и беззрачни.

	Но край дертовете всички
	боровите ни горички
	ще са пълни с ученички
	миловидни, безобидни.

	Есента е поетична.
	Есента е романтична
	и тогаз е най-практично
	за целувки без преструвки.

	Ех, отнейде вардияна
	с тиха старческа закана
	над глави ни ще застане,
	но ще види, ще си иде.

	Зер били са дни любовни
	и за него дни греховни!
	Туй са работи световни,
	той ги знае и нехае.

	Затуй дружки романтични,
	от гимназии различни,
	да започнем пак тактични
	битки славни и забавни.
P$
