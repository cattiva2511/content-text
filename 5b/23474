	Криста Волф (р. 1929) е немска белетристка и есеистка, родена като Криста Иленфелд в Ландсберг ан дер Варте (днес Гожуф Вилкополски в Полша). След Втората световна война семейството й е прогонено отвъд новосъздадената източна граница на Германия при реките Одер и Найсе и през 1945 г. се установява в град Мекленбург, който впоследствие става част от Германската демократична република. Криста следва литература в Йена и Лайпциг. След като се дипломира, работи за източногерманския Съюз на писателите и става редактор на списанието „Нойе дойче литератур“. През 1951 г. се омъжва за писателя Герхард Волф и приема неговото фамилно име.
	От 1949 до политическата промяна в страната Криста Волф е член на Обединената социалистическата партия на ГДР. По време на Студената война писателката открито критикува ръководството на държавата, но остава против обединението на Германия.
	Криста Волф се утвърждава в литературата през 1963 година с публикуването на повестта „Разделено небе“. Други нейни значими творби са „Размисъл върху Криста Т.“ (1968), „Образци от детство“ (1976), „Без място. Никъде“ (1979), „Касандра“ (1983), „Медея“ (1996). Основни теми в произведенията на Криста Волф са националсоциализмът, човешката природа, феминизмът и откриването на собствената самоличност.
	Творчеството на Криста Волф е удостоено с редица отличия, между които наградата на Берлинската академия на изкуствата „Хайнрих Ман“ (1963), наградата „Теодор Фонтане“ (1972) престижната награда „Георг Бюхнер“ (1980), мемориалната награда „Шилер“ (1983), „Австрийската държавна награда за европейска литература“ (1985), както и други национални и международни награди.
