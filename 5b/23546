P>
	Дъжделив и отегчителен,
	сбра си дрипите април
	и със вид непомирителен
	тръгна кален и унил.

	Но остана в сладки спомени
	всеки влюбен котарак,
	а момите незадомени —
	с нова вяра, нов мерак…

	Между Витоша и Люлина,
	без покана, без кравай,
	мълчаливо и притулено
	смъкна се набърже май.

	Нескопосан в редингота си
	като всеки богаташ,
	дойде, зърна и омота се
	във гешефти изведнаж.

	Но все пак към ученичките
	той отправи ласкав взор
	и премести се в горичките
	сладкозвучният му хор.

	По полята, по ливадите —
	въздух, свежест, кръшен смях;
	затъркаляха се младите
	в упоение по тях.

	Нощем смига им засмената
	месечника във ответ,
	сякаш Чуклева от сцената
	праща своя мил привет.

	Аз фиксирам в булевардите
	всяка хубава жена,
	мен фиксират милиардите
	от всесветската война.
P$
