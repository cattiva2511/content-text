P>
	Бавно разстилат се сиви мъгли,
	лазят безшумно огромни талази;
	мълком кончето из локвите гази,
	мълком разстилат се сиви мъгли.

	Скърца колата из калния път,
	клатят се скръбно дърветата голи,
	дреме коларят сломен от неволи,
	с тежък грак гарвани черни летят.

	Карай ти, коньо! Пристъпя нощта…
	Де ще замръкнем, какво те е грижа;
	в пътя житейски ний нямаме хижа,
	нашата хижа е само смъртта.

	Ех, ний очаквахме в нашия път
	обич, лъчи и цветя ароматни,
	как привлекателно кулите златни
	виждахме близко пред нас да блестят…

	Вярата в щастие — празна мечта,
	златните кули — безплътни миражи,
	днеска те смешни за мене са даже…
	Карай ти, коньо мой, карай в нощта!…

	Бавно разстилат се сиви мъгли,
	пъплят безшумно студени талази,
	мълком кончето из локвите гази,
	мълком разстилат се сиви мъгли.
P$
