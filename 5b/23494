P>
D>
	На моята царкиня от „Клементина“
D$

	Рашел, Рашел, във новата фланела
	с цветът на пловдивски домати,
	защо си толкоз плаха и несмела,
	защо повдигаш рамена,
	когато блянове крилати
	ме носят в чудната страна?

	Рашел, Рашел, не свивай тънки вежди —
	най-фини връзки за обуща,
	не гаснат лесно моите надежди,
	не обявявам фалимент,
	куражът ми не ме напуща
	и в най-ужасния момент!!

	Рашел, Рашел, с очички кадифяни
	и стройни мраморни крачета,
	да идем и сърдечните си рани
	задружно да натъпчем там
	с банкноти нови на тестета,
	с злато, сребро и диамант!

	Ти знаеш ли?… Не знаеш, както ми се чини,
	че там по свежите поляни,
	навред из безконечните градини,
	из тъмните гори дори
	растат и гният необрани
	великолепни макари!

	Наместо сняг там свинска мас покрива
	земята в топли зимни нощи,
	зехтин из улиците се разлива,
	по него плавно се редят
	гондоли захарни и още
	гемии пълни с шоколад.

	От мрака екстра вакса там се прави,
	от слънцето — секат монети,
	с канап разрязват се скалите здрави,
	защото са от чиста лой,
	мъглите там са маркизети,
	звездите — копчета безброй!

	Да идем, о Рашел, докат е време,
	наместо гъби модни шапки
	в горите двамка с тебе ще береме,
	от златни есенни листа,
	покрити със брилянтни капки,
	одежди ще ти оплета.

	И сам единствен воин в таз държава,
	ще стана аз военен министър
	и страници от израилска слава,
	борби за родното добро,
	ще впиша в някой стар регистър
	със полусчупено перо.
P$
