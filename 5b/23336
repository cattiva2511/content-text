P>
	Гостът се нуждае от подходящо удобство,
	хляб, сол и вода,
	конят, шпагата и приятелката,
	Кадилакът, люлката, машинката за бръснене
	и, ако милостта го препоръчва, оловен ковчег
	и оцетов лосион за косите.
	Когато говоря за себе си, говоря за всички
	присъстващи и отсъстващи, минали и бъдещи.
	Когато говоря за никого, говоря за никого.
	За никого говоря, когато говоря за никого,
	за никого,
	за никого.
	Говоря за всички като говоря за своите угрижености,
	за своите действия и за пропуските си,
	за сънищата или кореспонденцията си.
	Нека не ме сочи с пръст никой, когато говоря за себе си,
	защото е сякаш говоря за тези и за онези,
	и ако ме сочи, след всичко, нека ме сочи…
	Пакети, фактурирани за Азия, щастие на хапчета.
	Не ползвайте това, което ви подхожда, а което рекламата указва,
	избягвайте компромисите,
	не се надвесвайте над кладенеца,
	гледайте стената, само стената,
	без да мислите, че вратата може да води до градина,
	градината в полето, в планината,
	защото не трябва да се излиза никога от градината,
	само в патиото в съседство
	при добро желание, макар да не отмерва смисъл.
	Чети
	опакото на листата на алманаха,
	убивай си дните всяка сутрин
	и на крак, с чашката кафе в ръцете,
	размисляй половин минута над смисъла на вселената.
	Сивата улица вън
	като димът на гарата наблизо.
	Не се е върнал ураганът.
	Пръстите,
	излизащи от земята,
	се готвят да поддържат мрежата,
	мрежа от клони, корени, изтръгнати от урагана.
	Небето или пък екранът ни донасят щастието (с форма на циклон).
	Макар и да летим,
	плуваме под водата,
	която ускорява към шосето
	водорасли, камъши, ленти.
P$
