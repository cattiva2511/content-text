P>
#	1. Там

	Там, де мощна гръд вълните
	удрят с тътен о брега,
	де с столетия скалите
	бдят и стенат под снега,
	де клокочат страшни бездни,
	де цари и смърт, и плач,
	меч е стиснал чер палач;
	там, де кървави вълните
	сини трупове влекат,
	де се вият с страх орлите,
	де стихиите реват
	непрестанни и страхотни,
	де клокочи тъмен ад,
	де триглавите животни
	дишат смъртоносен яд,
	де с козел зловеща врачка
	броди из тъмите там,
	де на всяка нейна крачка
	блика син и кървав плам,
	там, де еква мигновено
	сатанински злобен глас,
	там, да кажа откровено,
	нивга не съм ходил аз!

#	2. Дамски часовници

	Моят прелестен съсед
	е чудесен философ,
	той на всекиго ответ
	да даде е все готов.

	Вчера питам го: — Защо
	дамите на свойта гръд
	под самите си сърца
	тез часовници държат?

	Той отвърна ми тогаз:
	— Как? Не знаете ли вий?…
	За да бият те поне,
	дето нищичко не бий!
P$
