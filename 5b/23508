P>
#	1. Шосето

	Намръщена вечер. Мъгла неприветна,
	шосе вред осеяно с ями
	и скачащ файтон в тъмна нощ непросветна,
	и кисели, пъшкащи дами.

	Камшик из тъмата изсвири и плесне
	и глас файтонджийски отекне.
	Ей хукне пак конят, добил сили пресни,
	но скоро се плъзне и клекне.

	Посипал рода му с псувни всенародни,
	повдига го стар файтонджия,
	той рита го, дърпа, а в мъки безплодни
	изтяга животното шия.

	Измъкнем се бавно и ний из файтона,
	запретнем набърже ръкави.
	Повдигам аз, вдига и важна кокона,
	зер няма какво да се прави.

	След пъшкане дълго се конят изправя,
	заемем си бърже местата,
	файтонът потегля наново тогава
	и почва танго пак в тъмата.

#	2. Гарата

	Тълпа разноцветна се блъска в тревога,
	процапвайки шумно в калта.
	Боричкане, мачкане, разпри до бога —
	целувки и вопли в нощта.

	С вързопи се влачи кат чироз женица,
	след нея дечица реват,
	старик омърлушен, до него девица,
	зад тях пък войници търчат.

	Селяк натоварен със едри дисаги,
	евреин креклив и превит,
	до тях ученички с усмивчици благи
	и циганин с мечешки вид.

	Две-три фереджета над пъстри шалвари,
	помръзнал безгрижен хлапак
	и групичка рошави, свити другари,
	и пристав, засукал мустак.

	— „Готово!“ Изсвирване остро и в мрака
	заклаща се охлювът трен.
	„Да пишеш!“ „Довиждане!“ „Дай го на кака!“
	„Целувка на Ванчо от мен!“

#	3. Вагона

	Вагоните пълни с човешки консерви
	без оглед на място, на такси и класи,
	отвънка висят пък нечетни резерви
	и плашат дечицата дребни с рева си.

	Един не, вагонът и 9 етажи
	да има, не можеш пак никъде седна,
	а плюс туй ни лампа, ни лунен лъч даже —
	навред се разстлала мъгла непрогледна.

	Навсякъде носят се остри парфюми
	от чесън, цървули, вино и мастика,
	въздишки, целувки, несвързани думи,
	наука, пазари, любов, политика!

	Внушителен бас се разнася в вагона:
	„Хей, моля, седнахте ми вий на бомбето!“
	Във отзив пък писне незнайна кокона:
	„Полека бе, чичо, удуши детето!“

	В кюшето на гайда свирня се разнася —
	събрали се тамо кефлии войскари,
	а дрезгав й хор гръмовито приглася —
	пригласят и пляскат с ръце отпускари…

	— Кондуктор ли, каеш?! Той знае ли Черна?
	Не може дум дум биле тука да влезне!
	— Адаш бре, Маноле, бре, ти си наверно,
	стани бре, седна ми на груди железни!

	— Госпожице, знаете… то ужас бе тамо:
	Картечници, бомби, гранати… фугаси…
	— Разбирам, разбирам, пуснете ме само!
	Недейте тъй, моля! Не сте май с ума си…

	А тренът кат лоен търговец в тъмата,
	натъпкан до гуша, се влачи и стене.
	Кат млади невести навън сред мъглата
	дърветата бели стърчат заскрежени.
P$
