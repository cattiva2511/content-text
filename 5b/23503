P>
	Занесен, сломен
	лежа по гърба,
	а пушек над мен
	се вий на кълба.

	И в всяко от тях
	ликът ти блести
	и твоя мил смях
	звъни и шурти.

	Сияюща ти
	сред бурний ми блян
	се плавно вести,
	извила свеж стан.

	По устни-рубин
	усмивка цъфти,
	от погледа син
	се ронят мечти.

	Високата гръд
	потрепва едвам,
	по нея личат
	и нега, и плам.

	Съблазън и жар,
	сълзи и мечти,
	единствен нектар,
	единствена ти!

	Но сетния дим на
	синя дъга
	изчезна кат химн
	пред знойна тъга.

	Последни искри
	трепнаха за миг,
	ведно с тях се скри
	и свидния лик…

	Лежа по гърба
	занесен и блед
	и в шумна борба
	лудува цял свет.

	Главата бучи,
	устата горчат,
	по слепи очи
	скали се редят.

	Горящ, впламенен,
	аз пъшкам самин,
	ах, дяволски ден,
	ах, пусти хинин!
P$
