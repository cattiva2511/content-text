P>
	Зима иде, господа!
	Ето, вижте я зад Люлина,
	как ни дебне сякаш тя,
	мълчалива и притулена!

	Вихри зли ще налетят,
	сняг ще бликнат небосклоните
	и месата ще треперят,
	непокрити от балтоните.

	Сметки тънки да държат
	днеска босите и голите,
	гешефтарите пак бдят
	и нареждат ни неволите.

	Няма въглища, дърва
	и не ще бъдат докарвани,
	не вреди зер хич това
	на народните ни гарвани.

	Нямало днес туй-онуй:
	да му мислят сиромасите,
	гешефтарите от туй
	ще натъпкат здраво касите.

	А квартирния въпрос
	мина вече у тефтерите,
	безимотен, гладен, бос
	сбирайте се да треперите.

	Зима иде, господа!
	Ето, вижте я зад Люлина
	как ни дебне сякаш тя,
	мълчалива и притулена.
P$
