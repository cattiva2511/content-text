P>
	Математик е или сам се тъй нарича,
	туй не е важно, но той точността обича
	и затова часовника си гледа вечно
	и изчислява, изчислява безконечно.
	О, рядко има като него хора точни!

	Не бях видял човек, току да почне
	да ви приказва и часовника да гледа
	и затова отличен той е за беседа,
	той никога вам отегчителен не става,
	защото… глупостите свои изчислява.

#	Артисти

	Мъжът артист е! Съпругата обаче
	и тя си има дарби: гласец и мишци здрави.
	Затуй кога съпругът остане без петаче
	и скърби го налегнат, съпругата тогава
	да пъшка и скучае съвсем не го оставя —
	по цели дни с метлата комедии му прави.

#	Всезнаеща

	Какво да заговориш, тя тутакси горещо
	започне да разправя, че туй е старо нещо.
	„Не знам“ и „чудно нещо“ в света за нея няма.
	Навсякъде я бива и всичко тя разбира!
	Наум ми тъй дохожда, че щом е толко веща,
	отдавна тя ще знае, че днес не се намира
	нейна важна милост отрепка по-голяма.

#	На един дългокос

	Приятелю, разбирам, че нужни са купони
	за хляб, месо, обуща, за прежди и балтони
	и че у всичко има различни сметки тънки,
	но знам пък, че за господ не съществуват спънки,
	комисии, съвети, купони и печати,
	та чудя се тогава, защо той у глава ти
	не е вложил от милост акълец една шепа,
	та тъй да се не луташ като кобила слепа.

#	На търговците

	— Недейте граби толкоз! Народът стене, страда,
	изпратил в урагана чадата свои скъпи!
	Съвсем го вий обрахте! Такава ли награда
	на тез неуморими за свобода сеячи,
	на тез чутовни войни, о търтеи, се пада?!…
	Недейте тъй! Народът в сълзи се днеска къпи.
	— Ахаа! Гледай, гледай! Той можел и да плаче?
	Сълзите да му вземем забравили сме значи!
P$
