P>
	Старинни полилеи по всичките салони
	пред здрача аметистов пак ярко засияват.
	И между дъжд и храсти пак жълтите балкони
	не зная какъв спомен у мене възкресяват.

	И сякаш в танц старинен се връща като жива
	пак вечерта, пропита с вълшебства, с болки скрити.
	Вън пясъкът е влажен и в клонките се скрива
	не зная каква обич със сълзи във очите.

	Ни звук. Дъхти на рози. Нощта със стъпки леки
	е тук, по-силно грейват златистите кристали.
	Една каляска стара отнася — и навеки! —
	не знам какви, красиви, но мъртви мадригали.
P$
