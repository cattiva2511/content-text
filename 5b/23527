P>
E>
	„И изпълниха се думите на писанието“
E$
	Напук на калпавото време
	бай Тричко здраво се нареза
	и дълго преди да излезе,
	черта световните проблеми,
	а щом от всичко туй бактиса
	и дървения праг прекрачи,
	по улицата куп задачи
	в калта с корема си написа…
	Последен път като залитна,
	на топло при жена си легна.
	Жена му нито го погледна,
	а само здравата го ритна;
	но туй на Тричко не побърка
	с добро на злото да отвърне —
	опита се да я прегърне.
	Но тя го блъсна и захърка…
	Захърка скоро и бай Тричко
	и в сън вълшебен се унесе:
	сънува Тричко, че възкресе
	из гробовете влажни всичко:
	жени, мъже, богати, бедни
	възкръсваха със звън и трясък.
	Край тях бе светлина и блясък
	и някакви дечица бледни.
	Сред всичко туй Христос долетя
	а ла браце със свети Петър.
	От тях като че лъхна ветър,
	понесъл мирис на мезета
	И в чест на своята победа
	над злото и над сатаната,
	над ада и над тъмнината
	Христос на ангелите заповеда
	да наредят един гуляй вълшебен.
	В миг ангелите лекокрили
	понесоха се бодри, мили
	зад близкия планински гребен.
	Оттамо белодрехите момчета
	във своите чистички престилки
	донесоха безброй бутилки
	и разни съблазнителни мезета.
	Христос тогава преди всичко
	нагоре трите пръсти вдигна,
	а свети Петър пък намигна
	със лявото око на бае Тричко.
	Почна се угощение нечуто
	покрай Христовата трапеза.
	Бай Тричко в миг се пак нареза
	и легна свети Петру в скута…
	Тъй дълго бае Тричко сънува си,
	замляскал със уста немирно
	и до коремчето безспирно
	с възторг притискаше жена си.
	Когато най-подир той се събуди
	и се видя пак във кревата,
	изгледа всичко мълчешката
	и до неимоверност се зачуди,
	от радост стана му ей тъй на` страшно,
	направи бамбашка гримаса:
	той бе видял на свойта маса
	горещ хляб от американско брашно.
P$
