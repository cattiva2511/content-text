P>
D>
	На Сашо
D$
	Навънка стотици камшици
	разплюскал е вихър проклет
	и белите светли мушици
	се гонят и стелят навред.
	— Ела, о другарю, и ти,
	тук печката буйно пламти,
	тук няма ни вихър, ни лед,
	тук има кафе с табланет!
	Ела, вледенен пилигриме,
	другарски тегла да делиме!

	Ела и снеми си хомота,
	забрава за миг потърси,
	макар че над нази живота
	кат меч безпощаден виси,
	макар със жестока съдба,
	сразени в неравна борба,
	да гинеме в своя разцвет…
	Ела на кафе с табланет!…
	Влезни, вледенен пилигриме,
	приспи си тъги негасими!

	Плюни на мечти и надежди,
	на минали хубави дни,
	дигни тез надвиснали вежди
	и картите, друже, хвани.
	Тук има и чай, и кафе,
	две глазки като кадифе,
	несретни бродяги безчет
	и славният наш табланет.
	Ела, вледенен пилигриме,
	ела и кафето плати ми!
P$
