P>
	Обикалям по центъра, осребрявам чек,
	купувам напитки, кучешка каишка.
	Днес е чудесен летен ден,
	усмихват ми се лица на приятели,
	изпивам чашка с мой познат,
	разказва ми история, която не разбирам
	изцяло и го насърчавам и съм щастлив.
	От радиото на колата звучи Моцарт.
	В последна сметка тази стара проститутка,
	животът, не се е отнасяла зле с мене:
	живея от това, което пиша, не търпя никога
	лошите настроения на никого, добре спя
	почти всяка нощ, попийвам доста
	само един ден в седмицата, виждам
	нарядко децата си, вярно, защото майка им
	ги крие под полата си,
	място, към което не ми се връща,
	но не ги забравям, нито ме забравят.
	Този ли е животът, за който мечтаех
	през летата в юношеството си,
	когато гледах углъбен небето
	и се поронваше надолу падаща звезда?
	Нито зная, нито ме интересува. Нощем
	ми се случва и компания да си потърся,
	макар повече да ми харесва да оставам сам
	и да пия и да пия. Следващият ден
	ще спя като мъртъв цял ден.
	От радиото на колата звучи Моцарт,
	синевата е по-синя от обикновено,
	не ми трябва нищо, което да не мога
	да платя и почти не ме безпокоят
	сърцето, черният дроб, кучетата.
	Много скоро ще навърша петдесет години.
P$
