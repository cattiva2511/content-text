P>
	— О, колко грациозно танцувахте тогава!
	Наклонила глава,
	вий носехте се плавно сред шемет и забрава,
	а погледът ви огнен ме стрелваше, едва.
	И ето ний сега пак се срещаме случайно
	във варненския трен.
	Коя сте и каква сте — таз тъй желана тайна,
	бъдете милостива, разкрийте я на мен.
	— Живеем в Павликени, но аз съм ученичка
	във Търново и там
	обратно днес пътувам. В това се крие всичко,
	което толкоз странно показвало се вам.
	— Ний криво се разбрахме — аз искам да узная,
	сред бурените как
	успял е да поникне тоз цвят, който ме смая,
	как е разцъфнал тука тоз чуден ален мак.
	Таз девушка, която танцуваше тогава,
	наклонила глава,
	а аз, незнаен странник, долавях във забрава,
	на погледа й огнен безгласните слова!
P$
