P>
	Кал до гуша, кал навред!
	Само кал е този свет!
	„Пиротска“ — същински Нил;
	сякаш в нея е умил
	своя тлъст и кален врат
	някой Сандов депутат.

	Кал до гуша, кал навред!
	Кални езера безчет,
	из които в късен час
	цапат, пеейки в екстаз,
	някакви си сенки зли,
	тъкмо на градус дошли.

	В политиката ни кал,
	кал в народния морал.
	Вгледаш ли се, виждаш че
	кал в изкуството тече!
	Кал в финансиите ни,
	кал на четири страни!

	Кал до гуша. Само кал,
	зер от кал бог ни създал.
	Няма управия тук,
	ами, дружке, я напук
	посрещни ме през нощта
	да загазим ний в калта.
P$
