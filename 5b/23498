P>
D>
	На подпор. Г. х. Делев
D$

	Последният тътен отдавна замря,
	отдавна атаките вихрени спреха.
	Пристъпи нощ тиха и плахо простря
	над бранни чукари катранена дреха.

	И свята десница лампади безчет
	в небесната твърд неусетно запали.
	Зефирът лек с майчинска нежност навред
	целуна борците, сън вечен заспали.

	Каква дивна свежест! Какъв аромат
	из тези заспали усои се носи!
	Как тихо е всичко, де мрачен бе ад,
	де черна смърт младости ред днес покоси.

	Но в свойто мълчание всичко мълви
	за светли дела на чутовни герои:
	мълвят чудеса тук цветя и треви,
	тук химни възнасят чукари, усои.

	И ето сребристият месец обля
	с лъчите си бледи чукарите тъмни,
	където гореща кръв буйно се ля
	и пак ще се лее и преди да съмне.

	Долитат стенания тихи едва —
	лежат надалече борци неприбрани
	и в техните глухи, невнятни слова
	прозират се техните кървави рани,

	а татък сред тази нощ — нощ полуден
	кат призраци мяркат се рой санитари
	и спират се, клякат край всеки ранен,
	с кръвта си напоил тез диви чукари.

	Печалният месец със бледи лъчи
	облива чукарите, с кърви пропити…
	Ах, колко ли майки с сълзи на очи
	се молят за своите рожби избити?
P$
