P>
#	1. В колона по четири

	Страхувам се, мила, страхувам, понеже
	из твоите дяволски телени мрежи
	простенват заплетени сума младежи —
	на своите чувства водачи невежи.

	Страхувам се много, страхувам се, мила,
	гърбът ми пак нещо да не поизпати,
	че малко несигурен тук ми е тила,
	че кой знай какво ли си смята баща ти.

	Че тъкмо се впусна във мощна атака,
	и хоп той открие ми огън преграден —
	в резерва пък може и брат ти да чака
	и хоп моя милост у крепост обсаден!

#	2. Взвод по 6 в отделение

	Нощта е чаровна. В душата ми буди
	тя спомени свидни за минали дни,
	когато из парка на две пеперуди —
	на ранната пролет две рожби тъй луди,
	игривата младост ме толкоз учуди
	и свежата хубост ме толкоз плени!

	И в нощи подобни под пълни прозори
	как крачех и дебнех кат вещ часовой,
	дано се тъй някой прозорец отвори,
	дано ме помилват пак огнени взори,
	дано глас звънлив като моите шпори
	прошепне: „Елате, о рицарю мой!“

	И леко натискал тогава вратата,
	пристъпях аз тихо кат смел щурмовак
	и вместо картечници, бомби, в тъмата
	ме срещнат усмивки, и топли обятя,
	за моята смелост достойна отплатя —
	триумф и трофеи за младий юнак!

#	3. В колона по двама

	Ти чудно, ти чудно красива си дама!
	Понесени бодро в колона по двама,

	в колона по двама из шумни булвари
	вървим ний след тебе — по служба другари.

	По служба другари — ний смели разезди
	търпиме задружно несгоди, премежди.

	И рядко обстрелващи теб с комплименти,
	очакваме вечно все сгодни моменти,

	та впуснати смело във силни алюри,
	да можем да стигнем: до твойте ажури.

#	4. Глави надясно

	Когато в булеварда
	успея да извардя
	игривите ти взори —
	в гърди ми заговори
	незнаен, мощен бас
	и кара ме тогаз
	о, цветенце небесно,
	неволно да прошепна:
	„Глави надесно!“

	В „Борисова градина“
	кат пеперудка фина,
	щом минеш покрай мене
	с очички устремени
	из шумний карнавал,
	то с тихичка печал
	замарширувам бясно
	и на ума си шепна:
	„Глави надясно!“

	Когато с куп другари,
	все ветерани стари,
	все негасима слава,
	неволен взор отправя
	към твоите крачка —
	не знам защо така
	усещам се натясно
	и тутакси командвам:
	„Глави надясно!“

	Ала кога баща ти
	кат параход се клати
	край теб с бастун в ръцете,
	то, ma chere извинете —
	командата тогаз
	съвсем забравям аз,
	защото не е лесно
	пред него да командвам:
	„Глави надесно!“
P$
