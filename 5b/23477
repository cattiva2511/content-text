P>
	Долепила чело до хладното стъкло,
	поглежда тя навън.
	Пред тъмния й взор почива равний двор
	в злокобен, тежък сън.

	В градинката цветя — деца на есента,
	трептят едвам-едвам.
	Тя пита ги с тъга: „Защо, защо сега
	разцъфнали сте там?

	Кого ще кича с вас през тих вечерен час,
	упита от любов?
	Над него кръст стърчи, на който не личи
	навярно и наслов.

	Тях — сладките уста целуна ги смъртта
	отдавна там на юг
	и нивга занапред нито с последний цвет
	не ще накича друг.

	Защо, ви питам аз, защо, защо тогаз
	сте толкоз свежи пак?“
	— Защо ли пак цъфтим? Нима не ще красим
	ний твоя саркофаг?
P$
