P>
	Сенки се преплитат в правата алея,
	пустота и горест властно дремят в нея;
	кат забравен воин, смъртно наранен,
	тихичко умира есенният ден.

	Плахо се промъква вечер тъмносиня,
	вечер тъмносиня — скръбна монахиня.
	Редом с нея стъпва в сънната гора
	самотата глуха — нейната сестра…

	С прясна кръв обагрен потъмнява запад,
	в правата алея с плач листата капят,
	плачат, че умира сетният им ден,
	плачат, че умира сетният им блен.
P$
