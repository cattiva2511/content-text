P>
	Монотонен громък звън
	полунощ възвести
	и наново мирен сън
	всичко пак приюти.

	Светла нощ е като ден,
	като блян на мома,
	спряна пръв път от ерген
	край шуртяща чешма.

	В тихо, тайнствено хоро
	вред звезди се редят.
	В резки сенки и в сребро
	занемял е градът.

	Златний храм кат страж
	и гори, и блести,
	всичко около мълчи
	в самота и мечти.

	* * *

	Храсталакът прошумя,
	клони трепнаха едвам,
	с плавни стъпки сам-сама
	сред прозирната тъма
	дева носи се насам.

	Облак-свила, облак-снег
	от безбрежен друм възви
	и понесен в полет лек
	със воал сребрист и мек
	нейната снага обви.

	Бледоликата луна
	океан лучи разля
	и с вълна подир вълна
	сребросиня светлина
	нейни кротък лик заля.

	Посипаха се звезди
	като златоогнен дъжд
	и на нейните гърди
	накит в миг се подреди,
	накит скъп нашир и длъж.

	И пристъпи тя към мен —
	в блян унесен часовой,
	аз отдадох чест смутен,
	тя пък с реверанс студен
	бърже мене поздрави.

	* * *

	— Сянко, коя си кажи без лъжи
	пропуска също полека кажи,
	иначе взимам те май „за стрелба“.

	— Пропуск не зная, че сянка съм аз,
	сянка на таз, що недавна пред вас
	стихна с усмивка на али уста.

	— Хубаво, ала на три крачки стой —
	виждаш, че аз съм сега часовой,
	нашия устав така май гласи.

	Трепка усмивка по свежи уста.
	„Слушам, прошепна полекичка тя,
	виждам, че пушка със нож те краси.“

	Па се понесе в тревога тогаз,
	стреснах я сигурно с ножа си аз,
	та громко викнах след нея „пардон“.

	— Нищо, не плаши ме вашият нож;
	с нож и барут аз дружа в ден и нощ! —
	тя ми отвърна с чаровен поклон.

	— Чакай тогава, за миг се възпри,
	аз съм на пост тук, кажи, до зори,
	чакай да зърна пак светлий ти лик.

	Трепнаха плахо зелени листа —
	бърже закри се от взора ми тя,
	само сподавен разнесе се вик:

	— Аз съм мечтата на всичките вас:
	Отпуска, Отпуска казвам се аз… —
	И самота възцари се след миг.

	* * *

	Монотонен звън замре
	в безпределни широти,
	ето Смяната пред мен
	с тихи стъпки се вести.
P$
