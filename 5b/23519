P>
	Сговор, тишина, спокойствие и ред,
	всеки нов закон в минутата приет.
	Нито лоша дума, нито даже гневен жест.
	Председателя се моли за дебати —
	всеки отрицателно главата клати,
	убеден във своята и чужда чест.

	Всичко си тече по масло и по мед —
	сговор, ласки и любов царят навред.
	Янко и Благоев слели са уста,
	Стамболийски, взел Драгиева на скута,
	му подава от минута на минута
	карамели и подобни тям неща.

	Често, честичко споглеждат се с любов
	бай Пастухов и другаря Димитров.
	В сън унесен хърка си Едхем Рухи,
	а Генадиев пък пощи го по тила,
	татък група земеделци кротко, мило
	ловят по гърба на Такева мухи.
P$
