P>
	Добре дошли, гости скъпи,
	с триж по-скъпи армагани!
	Ето веч кракът ви стъпи
	пак по родните балкани.

	Кахърлии сте и бледи,
	побледнял е и народът,
	зер след толкова победи
	днеска пак нас да… онодат.

	Битки бяха, не играчка!
	По полета, по тепета…
	Труп до труп на всяка крачка,
	кръв по четири кюшета.

	Но измамихме се ние,
	рекохме тогава, стига!
	Спре войската да се бие —
	пусти точки сал на книга…

	Добре дошли, гости драги,
	с триж по-драги армагани,
	сто финансови тояги
	и потури изподрани.
P$
