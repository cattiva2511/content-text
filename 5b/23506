P>
	В годината веднъж е пролет
	и младостта веднъж цъфти!
	Животът е последен полет
	на смъртно поразен орел!
	Докат смъртта не си съзрел,
	ликувай, пей, цъфти, лети,
	за да не кажеш в смъртно ложе:
	„Че аз какво ли съм видел?
	Че аз не съм живел почти,
	а ти зовеш ме горе, боже!“…

	Така едни шептят
	и до самата смърт
	прекарват своите дни
	с вино, смях и жени.

	* * *

	— Животът ли? — На облак сянка!
	Кошмарен, неприветен сън.
	Култура ли? — Не сън, но дрямка,
	печален монотонен звън!
	Любов, богатство и наука,
	едно са те — развеян прах,
	едно е радост, скръб и скука,
	едно е цар и сиромах,
	а господ — сън на болен ум —
	безумен ужас пред смъртта…
	Дигни глава, заплюй света
	и в… мозъка един куршум…

	Така пък другите серсеми
	решават своите проблеми.

	* * *

	— Честит е този, който може
	на братята си тежкий кръст
	въз рамото си да положи
	и без награда, гордост, лъст
	въземе пътя към Голгота.
	И там кат светъл мъченик
	за тях пожертвува живота…
	Честит е той и триж велик!

	Така редят едни със скръб,
	поглеждайки околовръст —
	дано да зърнат някой гръб,
	за да положат своя кръст.
	Разправя тъй и дядо поп,
	а неуморно цял живот
	гои корем и пълни джоб
	със чужди мъки, чужди пот.

	* * *

	— Глупак е всеки, който смета
	за братя някакви да мре
	и цял живот с вериги крета,
	загазил в буйното море
	на своите сълзи и капки
	от кървав, безполезен пот!

	Глупците, казвам, клатят шапки
	на бог, добро и дълг към род!
	Премазвай всичко, що ти пречи,
	блъсни, тъпчи, ала живей!
	Човек бъди, а не човече,
	гори, но никога не тлей!

	Печал и милост не познавай,
	гранит бъди! Сърце от мраз,
	едничка власт в света познавай —
	властта на мощното си „аз“!…

	Напук на мазничката калимявка
	така четвърти байчо джавка…

	* * *

	… И тъй редят се със стотици
	великомудрени слова,
	ту бисери, ту прах, ту трици
	от человешката глава,
	ала жестоките загадки
	усмихнат се безмълвни пак
	и кряскат хората кат патки,
	заблудени в мъгла и мрак.

	* * *

	… На философията смисълта е
	таз: всеки бае, както знае!
P$
