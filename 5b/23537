P>
	Громки викове се чуха,
	дъжд от книги заваля,
	вятър изборен задуха
	над долини и поля.

	Чули, още недочули
	за зло ли е, за добро —
	всички стегнаха цървули
	и заловиха хоро.

	Бре, що тъпани, що свирки!
	Всеки маха и реве,
	кандърдисване, задирки,
	всеки всекиго зове.

	Златни кули стоетажни
	обещават ти отвред,
	чудни храмове миражни
	и реки с масло и мед!

	Разноцветни демагози
	тичат, махат и реват:
	„Не за онзи, не за този,
	но за нас си дай гласът!“

	А стените пременени
	в чудни пъстри облекла,
	сякаш перчат се засмени
	над суетната тълпа.

	Духа вятърът, престана
	и хорото спря за миг.
	Но какво нататък стана,
	но защо е този вик?

	— Нищо, джанъм! Там помръзнал
	Връбчо, както се разбра,
	а пък блокът се подхлъзнал
	върху динена кора!
P$
