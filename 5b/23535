P>
	— Защо, госпожице, с тревога
	ме гледат вашите очи?
	Кажете, моля ви, за бога;
	недейте бива толкоз строга,
	тук има нещо… то личи!

	Животът ми е като бистър
	поток, родил се от снега.
	Не съм бил никога министър
	и в генералския регистър
	не съм записван досега.

	Не съм виновен за погрома,
	защото фронт що е не знам,
	а щом започна се кръгома
	при Добро поле, аз бях дома
	и всичко туй узнах едвам.

	Под Радославова команда
	не съм в гешефти затлъстял,
	не съм подкрепял Фердинанда,
	не съм вършил и контрабанда,
	а мирно, честно съм живял.

	Веднаж извършил съм, не крия,
	кат контрабанда нещо аз:
	задигнах си от вашта шия
	целувки две на вересия,
	но върнахте си ги тогаз.

	И затова мен ми се струва,
	че аз на съд не подлежа,
	и грях на шията томува,
	кой смята да ме арестува,
	кат мисли всичко туй лъжа!
P$
