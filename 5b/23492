P>
D>
	На Лорелай
D$

	Изплетена сякаш от бронзови нишки,
	косата ти ярко пламти;
	що горест жестока, що бурни въздишки,
	що цветни и знойни мечти.

	Щом здрач теменужен прибули полята,
	аз бродя от скръб осенен
	и русите къдрици в чудна позлата
	ах, бляскат ли, бляскат над мен.

	В душа ми зашепне натъжена лира
	за твоите руси коси
	и всяка къдрица кат тежка рапира
	над мен безпощадна виси.

	Желал бих, желал бих косите ти меки
	чело ми с любов да допрат,
	желал бих тогава да стихна навеки
	от ранна, но сладостна смърт…

	Изплетени сякаш от бронзови нишки,
	косите ти ярко пламтят;
	що горест жестока, що бурни въздишки,
	бушуват сред пламнала гръд…
P$
