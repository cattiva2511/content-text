P>
#	1. Райскому ключарю

	Извинявай, старче свети,
	аз ще бъда доста кратък,
	знам, че днес сте вий заети
	с доста работа нататък.

	Ще ти кажа как сме ние
	тук в Българийка любезна,
	ще ти кажа, че се вие
	под крака ни тъмна бездна.

	Изпроводихме със мъка
	сватовете си високи
	и на зор сме в пазарлъка
	май по всичките посоки.

	Зер в орехова черупка
	надве-натри ще се свием
	и откърпената дупка
	има дълго да я шием.

	Ала призракът злокобен
	тъкмо на три милиарди
	да смрачи не е способен
	шумните ни булеварди.

	И по стъгди и площади
	скверно демагогство блика;
	всички свирят серенади
	сред трагедия велика.

	Па издигнахме си банки
	днес по всичките кюшета
	върху смъртните останки
	на Българийката клета…

	Бих разправял, старче свети,
	дълги нашенски поеми,
	но ще блеснат в тез куплети
	цветни цензурни калеми.
P$
