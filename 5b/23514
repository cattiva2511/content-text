D>
	На Веселина
D$
P>
	1. В калната улица черни тъми
	стелят в безредие тежки коси.
	Облак безкраен безмълвно виси,
	дъжд непрестанен ръми ли, ръми,

	но във душата ми бледа луна
	стели усмивки и меки лъчи,
	но във душата ми греят очи,
	сини очи на любима жена.
P$
P>
	2. Добър вечер, малка Лина,
	посрещни ме и прости,
	дето в полунощ позвъних
	пак на вашите врати.

	Виждам, късно е, обаче
	извини ме, извини:
	дните зарад мен са нощи,
	а пък нощите са дни.

	Миналото забрави го!
	Чуй ти днешния ми зов:
	днес пламтящ в жестока треска,
	търся твоята любов.

	Дай ми устните си сочни,
	дай ми сочната си гръд.
	Нека сетните банкноти
	от любов да се стопят.
P$
P>
E>
	3. „… И я тогда
	поцеловался стариками,
	женщинами, ребятами и
	молодой девушкой!…“
E$
	Госпожице, със бронзовите къдри
	и теменужните очи,
	я прочети, я разбери и чуй в тез думи мъдри
	какъв тържествен химн звучи.

	На светло Възкресение в Русия
	целувката не значи грях,
	а русите са днес на мода, затова и ние
	да се целунем, както тях.
P$
P>
	4. Из улицата кална кредиторът съзре ме:
	— Е, хайде, де — ми каза, — веч толкоз време мина!
	— Приятелю, прощавай, затуй аз нямам време:
	да знаеш как съм влюбен във русичката Лина!

	— Колега, извинете, задето ще ви спреме,
	решихме да устроим гуляйче неколцина…
	— Разбирам, но простете, за туй аз нямам време:
	да знайте как съм влюбен във русичката Лина!

	— Ех, синко, ние с тебе не ще се разбереме:
	дохождаш си в 12… разправят ми мнозина…
	— Я, зарежи я, майко, за туй аз нямам време:
	да знаеш как съм влюбен във русичката Лина!

	— За работа се плаща, а не за да се дреме!
	Какво е туй от вази? Един чертеж година!
	— О, господин началник, аз просто нямам време:
	да знайте как съм влюбен във русичката Лина!
P$
