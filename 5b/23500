P>
D>
	На кайзерите от запаса, полковник Василий и т.н.
D$

	Свърши се!… Последният тътен замре
	в нощта непрогледна.
	Затихват вълните на буйно море
	с въздишка последна —
	вълните зловещи от кръв и сълзи.

	Из черни руини, сред пламък и дим,
	край трупове ледни,
	промъкват се плахо един по един
	рой призраци бледни.
	Проклятие тежко подир тях пълзи.

	Те бързат!… Закрили уши и очи,
	не чуват, не гледат.
	Далече там някъде буря бучи,
	ръце се протегат, ръце се
	протегат за правда и мъст.

	Там вопли се чуват: „Темида за тях,
	Темида е нужна!
	Те бягат стремглаво, те тръпнат от страх,
	защото задружно
	разпнаха човечество цяло на кръст!“…

	Те бягат… далече камбани ехтят,
	трошат се окови
	и воини бодри се мълком редят
	под светли и нови
	девизи, зовящи за мирна борба…

	Поспрете се малко, велики мъже
	За миг се поспрете!
	Вземете си всинца сапун и въже
	и се обесете
	кат Юда на някоя суха върба!
P$
