P>
	АКО ме позовеше, да,
	ако ме позовеше!

	Бих изоставил всичко,
	всичко бих захвърлил:
	цените, каталозите,
	синьото на океана върху картите,
	дните и нощите им,
	старите телеграми
	и една любов.
	Ти, която не си любовта ми,
	ако ме позовеше!

	И още очаквам гласа ти:
	под телескопи,
	откъм звездата,
	по огледала, из тунели,
	през високосни години
	може да дойде. Не знам откъде.
	Откъм чудото, винаги.
	Защото, ако ти ме викаш —
	ако ме позовеше, да, ако ме позовеше! —
	ще бъде откъм някое чудо,
	инкогнито, без да го видя.

	Никога откъм устните, които ти целувам, никога откъм гласа, който казва: „Не си отивай!“
P$
