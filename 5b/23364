P>
	__Когато__ бяхме малки, се пееше, докато играем, в хоровод:

		_Мамбу отиде на война,_
		_каква мъка, каква тъга._

	_Сега_ тази мъка е свършила,
	вече не е нужно да се ходи на война, защото войната ни преследва,
	докато остави
	изложен на слънце
	някой мъртвец, разпределен между две уста, които си го оспорват от много години.
	Тероризмът е демонстрирал, че има нещо обезпокояващо в предявяващата искания справедливост,
	насилието е с обратен ефект на очакванията,
	но е един тъй икономичен сурогат на гражданската война,
	че колкото и висока да е лихвата му, е винаги погасяема.
	Трябва да се има предвид, че мир без победа е невъзможен,
	мирът не предхожда победата,
	и тъй като тероризмът е последица от студената война,
	може само да се удържа,
	и се удържа,
	като форма на изцяло технифициран саботаж срещу противниковата политическа власт.

	__Вече__ се знае, че има войни, които свършват, без да приключат,
	мисля, че най-добрият пример беше Втората световна война, която още продължава да е несвършващата война,
	тъй като беше отворена като завърши, тя ни остави една последица:
	скрежът на терора,
	студената война,
	и прогресивния застой на корените на живеенето.
	От много години вече в света има една разлята война,
	и навсякъде, където и да идеш, винаги ще видиш същото:
	една с нищо неотличаваща се война, една случайна омраза и един затвор без стени.
	Това е всичко.
			Няма друго.
					Скръсти ръце на гърдите си.
	Не можеш да направиш нищо,
	тъй като от завършека си войната пребивава навсякъде;
	ако отвориш широко очи в нощта, може би няма да ги затвориш пак,
	тъй като войната ни преследва,
	упражнява натиск,
	хапе ни,
	и ни пробожда,
	издирва ни един по един,
	сякаш ни чете на срички.

	__Ангелът__ унищожител отбелязва вратите с кръвта ти,
	и в това пропорционално убийство,
	в това убийство в умален мащаб, в което се състои студената война,
	нашата смърт е само процент,
	едно число без глас, но не й излизай насреща.
								Ненужно е да я търсиш.
	Ще дойде, когато най-малко я очакваш, тъй като вече озарява сетното ни огледало.
	Пиша тези думи, изстрадвайки ги,
	и като ги произнасям, чувствам, че езикът ми изгнива в устата, само малко,
	достатъчно,
	защото гниенето не зараства никога.
	Това не ни се случваше, когато бяхме малки и имаше тогавашни войни,
	и момичетата пееха по площадите:

		_Мамбу отиде на война,_
		_каква мъка, каква тъга,_

	И вече всичко се е променило, защото не отива да воюва Мамбу,
	остава си спокоен вкъщи,
	мъртвичък,
	и в полунощ се приближава до прозореца, за да тръпне, гледайки звездите.

	__Като__ всички нощи агонизира земята, преди да разсъмне,
	спокойствието е самоубийство,
	ако останеш неподвижен някое време, ще бъдеш удобен мъртвец,
	една телеграма, написана с музика,
	едно наддаване на кости,
	но не отивай на война.
						Не е необходимо да ходиш.
	Тя върви с тебе,
	държи ни затворени,
	и в определен момент ще те окове с твоите кости,
	ще направи така, че мозъкът ти да се превърне в концентрационен лагер,
	където собствената ти кръв да се обърне срещу тебе и да те преследва,
	и не можеш да го разбереш, и не можеш да го избегнеш:
	ще бъдеш преследвач и преследван до края на дните си.
	Вече го знаеш, брате,
	където и да отидеш, ще бъдеш затворен, защото войната преследва лично всеки човек,
	има контингент от мъртъвци под наем,
	затова излиза на света със затворени очи,
	с очи люлки,
	и присъствието й е тъй дейно, че като я усетим да идва, ни се запалва вестникът в ръцете.

	__Не зная__ също по каква причина войната продължава да говори в сегашно подчинително наклонение,
	обръща се към нас, искайки ни помощ,
	но отново ти припомням, че тя е нашата граница,
	обърква зъби, обърква омраза,
	и уцелва само да оковава кости.
	Вече го знаеш, брате,
	предвид разнообразието на спрегателната си система и предрешванията на случая,
	никой обикновено не смята, че сме винаги пред същата война,
	нашите собствени доводи ни лъжат,
	винаги става така:
	мъртвецът също иска да бъде вдовец,
	и в най-далечните места на света винаги има хора, които се борят за справедлива кауза.
	Това е безспорно и невъзможно,
	вече няма различни, присъщи, братски войни,
	нашите войни не ги причиняват тези, които се борят, и са граждански войни на толерирана аренда,
	и всички противопоставяния, които познаваме, са епизоди на студената война,
	и всички, които умират, в толкова различни войни, дават своя живот в една чужда война.
P$
