P>
	Питаш ме какво е станало с живота ми
	през последните години. Пристигаш с екзотичен
	блясък в очите, които толкова обичах, усмихваш се
	загадъчно като тогава
	и стъпките ти са познали
	праха на всички пътища. Какво е станало с живота ми.
	Да не сполучиш е изкуство, за което нямаш и представа.
	Научава се по малко, в дълги свечерявания
	и стъмени кътчета, в прегръдките се учи,
	мамещи с моментна топлина.
	Колко пъти бродих по едни и същи
	улици, без тебе вече и с извечен дъжд,
	колко пъти сядах на места,
	познали преходното щастие
	на онзи юноша тъй чист и нереален.
	Не всички съумяват да открият дверите,
	които водят надалече, с дързост и любов,
	към сините острови и градове в слънце.
	Каза, че животът е ликьор, че трябва
	да се изпива на една глътка и те видях да тръгваш,
	все още виждам как поемаш със свечеряването,
	поемаш към друг свят, където не съществувам.
	Гледаш ме със съжаление, защото не знаеш,
	че има по-голямо удоволствие, да кажеш не
	на живота, да вървиш по несигурна пътека,
	да презреш любовта, да се усмихваш в отсъствието,
	да прегръщаш пустотата и да продължиш нататък
	до онази крайна точка, сбираща
	тъмата и светлината.
P$
