P>
D>
	На приятелката на приятеля ми
D$

	Над мене, пред мене, налево, надесно
	и даже отзад
	незрима ръка наредила чудесно
	отбран и величествен свят.

	Над мен настанена е двойка отлична,
	съпругът е глух,
	другарката му пък на балон е прилична
	със своя владишки търбух.

	Когато последната плавно зашепне
	на своя съпруг —
	отсреща тополата в ужас потрепне
	и стихне вред всякакъв звук.

	А блеснат ли плахо звездиците кротки
	из модрата шир,
	във унес запеят махленските котки
	и целият кучешки мир.

	И в бяла премяна (по фуста и риза)
	с китара в ръце
	на срещний прозорец русалка излиза
	да цери ранено сърце.

	Тез кучета, котки, луна и китара
	ми спомнят тогаз
	за някаква странна и тежка попара
	от семки, какао и праз.

	Напразно се кръстя кат баба тогава
	и жарко редя
	молитви за божа и дяволска слава!
	Ах, няма и няма файда!

	И ето закашли в добавък отдясно
	безсънен съсед,
	отляво съседка пак почнала бясно
	борба с дървеници безчет.

	Отзад и хазайката с някакъв даскал
	танго заиграй,
	аз в нервност нечута виж съм надраскал
	на сръбски псаломи безкрай.
P$
