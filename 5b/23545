P>
	— Колай геле, чорбаджилар! На конференция
	от Стамбул чак,
	по даден знак,
	пристигам с бир кючук парче претенция.

	Признавам, моя милост доста позагази я
	почти навред;
	немах късмет
	нито в Европата, нито из Азия.

	Затуй разбирам, хелбете, че в гюрюлтията
	отиде зян
	бизим юрган
	и чергата на Ганьо бей — комшията.

	Но по прославените точки четиринадесе
	на Уйлсон
	(хаир олсун!)
	желая туй, което мене пада се.

	Желая комшулук на запад със Албания,
	защото знам,
	че днеска там
	по този повод станали въстания.

	На север зле сме… щем-не щеме… то
	видело се:
	Дунав едвам,
	а пък оттам
	на юг ще се пазарим с Венизелоса.

	Арменците са обеднели и за икономия
	аз бих казал:
	от мен еллал —
	да сторим нещо като автономия.

	И тъй сега съгласни сте вий, без съмнение,
	по всичко с мен
	и че освен
	това ще ми платите бир обезщетение!
P$
