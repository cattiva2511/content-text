P>
	Луната в облаците бели
	е като сребърна овчарка,
	която по пътеки звездни
	повежда тихичко стадата.

	Небето й поднася сини
	лагуни, стихнали поляни,
	изпълнени със свежи рози,
	с къщурки, бдящи в полумрака.

	Ах, вие, сладки водопои
	на хоризонта, бистри капки,
	зелени, скитащи кошари
	и заливи на вечността!

	За миг, любима, тя дохожда
	до всичко — до врати, кошари,
	потоци, брегове и рози,
	върви, върви, върви печална.

	Разцъфнали блата, в които
	отеква кроткото мучене
	на нежнобелите съзвездия —
	като стада от бели крави!

	Луната броди бавно, бавно
	по пътищата на зората —
	красива, гола, екзотична,
	незнайната земя възпява.
P$
