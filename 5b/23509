P>
	Той на мастиката, аз на вермута,
	двама жреци Саваот е събрал;
	в устрема буен на битката люта
	крачим и пеем ний песен нечута —
	песен на нашата странна печал.

	И в булеварда, щом сенки вечерни
	в трепет извият солисти ръце,
	всякога в всичко на себе си верни,
	крачим и чакаме де ще се мерне
	твоето розово, обло лице.

	Ти — на театрите вечната стража,
	тежко и властно пристъпяш пред нас,
	сякаш пъхти камион по паважа,
	сякаш препуска там… как да го кажа,
	без да изпадна в немилост тогаз?

	Горда усмивка по алени устни
	трепка и тихичко сякаш реди:
	„Колко е лесно човек тук да пусне
	котва чрез няколко фрази изкусни,
	колко е лесно да ги завърти!“

	Ние жреците на вяра велика
	тътрим след тебе сломени нозе,
	шепнейки: „Туй на` краченца се вика!
	Виж за вермут и за огън-мастика
	крехко… вълшебно… вълшебно мезе!“
P$
