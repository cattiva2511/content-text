P>
	Сред тълпата многозвучна на престолния ни град
	като сребърни звънчета прозвънява твоят смях
	и приканва, и примамва той към шумен маскарад
	многохилядните братя на безпътния ти грях.

	Но из улиците шумни твоят смях щом прозвъни,
	понесе се шепот смътен и в позор те заклейми;
	заклейми те, прикове те къмто леките жени,
	оградени с лукс и блясък, а пристъпващи в тъми.

	„Лека“, казват… колко странно и жестоко туй звучи!
	Как неточни са везните на обществений морал!
	Но неправдата е ясна и в присъдата личи,
	че пред вид тук не е взето тежкия ви жълт метал.

	И затуй в тълпата шумна гордо пак пристъпяш ти,
	убедена, че не спадаш къмто леките жени,
	убедена, че си тежка, щом като се нареди
	бащиното ти богатство на моралните везни.
P$
