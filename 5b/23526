P>
	От седмица афишени одежди
	надяна столицата многолюдна
	и бликнаха пак хиляди надежди
	под погледа на хубостта й чудна.

	А тя така прекрасна, многоцветна
	усмихва се под чудните си краски
	и всекиго целувайки кокетно,
	обсипва го с любов и знойни ласки.

	Безброй сърца съгря тя в дните зимни,
	изпълни ги с очакване и жажда;
	в хор заечаха изборните химни
	и ето всеки сватове проважда.

	Бай Връбчо Добриянов Византийски
	целуна д-р Данев по устата,
	Малинов смигна кротко по комшийски,
	подавайки си тихичко ръката.

	Акционери тлъсти по природа
	скърпиха дружество акционерно,
	за да закупят на ангро народа
	и му намъкнат бремето си черно.

	Разнищени бекяри либерални
	днес вече мафия си основаха,
	деца на повестите криминални —
	те силата на сговора разбраха.

	А столицата — вечната гризетка,
	на никого за нищо не отказва;
	направи хитро тънката си сметка
	и разкопча тя топлата си пазва.

	В пазвата й топла, сиреч в общината,
	настаниха се братски и другарски
	и пръстите на пролетариата,
	и меките десници гешефтарски.
P$
