P>
	Утре, неделя, напролет,
	се разхождам по улицата, която си открадна място
	от шумния и пронизителен асфалт,
	за да стане живо изкуство,
	радост от светлина в безспирно менящи се ноти.

	Мексикански певец провокира със свойте ранчери,
	струпва тълпи
	и те ръкопляскат на различни езици.

	Задръстват пространството хора-статуи:
	човекът от глина,
	оня, с ръка върху глобуса,
	сякаш е господ,
	и празния пиедестал на един паяк,
	оставил тук пипалата си и бележка:
	„Не пипай, връщам се веднага“

	Звуците на една молитва
	бликат от стъкленица с вода,
	магия на пръстите, чудо наистина.

	Стресващ струнен секстет
	прави плочките улични на кресла,
	тръпнат челото и цигулката с Хайдн
	и сграбчват,
	разтърсват,
	свиват сърцето
	на публиката, която тече.

	Един мъж се приближава
	и пошепва: Хубавица!

	Какво щастие!

	Ще се поболея от пролет.
P$
