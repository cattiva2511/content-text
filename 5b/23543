P>
D>
	На старите ми хазаи
D$
	Градът със нанизи от електрики
	окичил беше се в чест на нощта,
	сред свита от звездички светлолики
	луната бродеше с пръст на уста.

	На дом за праведни души прилична,
	на лунна нощ под сребърни крила,
	градината в мълчание мистично
	таеше тъмни думи и дела.

	Амур сред засенената алейка
	прехвръкнал бе на розови крилца
	и с мраморни крачка на ниска пейка
	бе стъпил до две пламнали сърца.

	Два стройни бора в сенките си черни
	кат в гъст воал обвили бяха тях
	и те безмълвни кат евнуси верни
	там слушаха целувки, шепот, смях.

	„Капризна съм — тя казваше тогава, —
	не знам защо и грях ли е… не знам!“
	„За грях и дума даже да не става —
	той шепнеше, прегръщайки я с плам. —

	Капризите са нужни на жената,
	със тях е много по-желана тя,
	тъй както ни привличат с аромата
	разцъфналите пролетни цветя.

	Капризите ви правят романтични,
	те аромата са на женский свят;
	жените с тях на рози са прилични:
	те имат хубост, плюс туй аромат!“

	Така той шепнеше с възторг в очите,
	накичил с роза нейните гърди,
	лукаво слизаше из висините
	луната сред усмихнати звезди.

	Минаха дни. Ярема той нахлузи.
	Кога и как бе? — не усети сам.
	Започнаха да ги зоват съпрузи
	и той поотрезня тогаз едвам…

	Но пак с покорност нейните капризи
	той изпълняваше по навик стар,
	купуваше обуща, рокли, ризи —
	от първи до четвърти цял ден на пазар.

	Капризи след капризи, ала има
	край на капризи, край и на любов:
	година след година бърже мина —
	капризите добиха мирис нов…

	Нощ пак разхвърлила бе буйни къдри
	(по наше: беше полунощен мрак)
	и ей мъжът един каприз измъдри
	(капризите обичаше той пак!).

	Мъжът на кеф тогава се намери
	и почна да капризничи и той,
	с каприз капризите за да изцери,
	направи й масажчета безброй.

	И шепнеше той пак с възторг в очите:
	„Капризите обичам много, много аз!“
	Луната смигаше от висините,
	звездичките се смееха без глас.
P$
