P>
D>
	На моята царкиня
D$

	Отнел бих пурпурната тога
	на бавно гаснещия ден,
	от яркий ореол на бога
	лъчи бих грабнал без тревога,
	но — ти не искаш дар от мен!…

	Залутан в дълбините сини,
	бих сбирал бисери весден,
	бродящ из райските градини,
	бих късал сочни мандарини,
	но — ти не искаш дар от мен!…

	От светлината на звездите
	изтъкал бих ти плащ свещен,
	от планини с мъгли покрити
	изровил бих елмази скрити,
	но — ти не искаш дар от мен!…

	Затуй коси на нощ беззвездна
	ще оплета във тежък креп —
	загърнат в него аз ще слезна
	на дъното на страшна бездна
	и ще оплаквам громко теб;

	или в гърлото на вулкана
	ще скоча смело като слеп
	и в болката на знойна рана
	ще викам в твоя чест „Осанна!“
	Ще викам — и горя за теб!…

	Но що царкинята не вдига
	очи от своя мал чепик?
	Дали туй всичко й не стига,
	или не знай, че аз на книга
	съм страшно щедър и велик?
P$
