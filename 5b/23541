P>
	Както навсякъде, в шумната столица
	ценност голяма е всяка жена,
	всяка жена е стохилядна полица,
	но неплатена сал има цена.

	Денем джелатин е, нощем — видение,
	чудно видение с по-чуден лик,
	с ледени пръсти без свян и стеснение
	стиска за гушата клетий длъжник.

	Но този призрак цветя съблазнителни,
	тайни незнайни е в себе си скрил,
	ласките негови вечно мъчителни
	всеки платец е звал и любил.

	В странни кълчища длъжникът премята се,
	чудо чете се по бледо лице,
	той в изнемога простира ръката си —
	с нея за откуп предлага сърце.

	Най-сетне пада пронизан джелатина —
	откупът кървав постига целта,
	страшната полица веч е изплатена,
	но за платеца безценна е тя…

	Както навсякъде, в шумната столица
	ценност нетрайна е всяка жена;
	полица тя е, затуй като полица
	в чужди ръце щом е, има цена…
P$
