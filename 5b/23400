P>
	За да те забравя, поканвам в стихотворението вечерящите сами на моята сетна
	вечеря с тебе и пред тях, сам, се преструвам да съм ту предателят, ту любимият
	ученик от онази другата, рисувана от Леонардо.

	За да те забравя, призовавам в стихотворението главата ти на рамото ми
	обезглавена и наточената коса или полумесец
	в кристализиралото око на моя калейдоскоп.

	За да те забравя, слушам в стихотворението мълчанията ти и се отваря,
	и се затваря,
	и се отваря като плътоядна роза жаждащото стихотворението, ако се плаши
	от писания език в друга уста.

	За да те забравя, в стихотворението пазя твоя спомен с дирята,
	оставяна от самолетите
	не толкова в небето на свечеряването,
	а в зениците на африканското дете, което ги гледа.

	За да те забравя, събуждам от стихотворението върховете, които видяхме,
	пръстените им от мъгла, утрините в долини, където слънцето се вестеше с най-чистия
	лъч на Фра Анджелико.

	За да те забравя, заоблачавам
	и навалявам стихотворението с миглите ти, съвършенството
	на ъгъла, най-смущаващата сянка на голото ти готическо тяло.

	За да те забравя, в стихотворението възкресявам дни, подобни на паднали чаршафи
	връз леглото като крила, цитрусов цвят, крила… или безсънни
	екрани
	на летни кина с мимолетни звезди и, устремно, едно желание.

	И стремително едно желание,
	за да те отдалечи от стихотворението,
	се качвам на дълги влакове, които не пътуват и внезапно —
	въпреки това — спират. Ненадейно
	се забавят при скоростта на светлината и забравата ми
	и аз се разбиваме в самото запотено стъкло на сън.

	За да те забравя, впръсквам в стихотворението ладанова вода
	и се сресвам с цветни моливи Алпино, и обувам странните
	обувки на дядо ми и, горделив,
	обличам тъмното сватбено сако на баща ми.

	В стихотворението, за да те забравя,
	разбивам белтъци на сняг и оставям къделите им като следа,
	като следи, които да те водят
	от меланхоличния леопард на есента да изгълташ
	това заклинание:
			за да, запомни го, стихотворение, ме забравя.
P$
