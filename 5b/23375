P>
	СТРАХЪТ от болката е, а не болката, което обикновено ни паникьосва и ни прави жестоки,
	което подрива душите,
	както подриват брега теченията на реката,
	и аз чувствам нейния гърч от дълго време,
	и аз почувствах, от дълго време, че ходът на вълните й ни повлича,
	разтърсва корените ни, без да ни позволи да растем,
	и ни тласка, докато ни събере
	в тази стая, която е вече само жаравата на смъртта,
	в тази стая, където плочките се повдигат по малко
	и вече не могат да напаснат отново,
	както разбърканата пръст вече не се смества в дупката си:
	навярно с нашето тяло се случва същото,
	но, няма значение!,
	сега, когато съм в стаята и се върнах от пътуването,
	сега, когато се върнах да живея и нося багажа на гърба си,
	както се носи маслото за последното причастие,
	сега, когато останах сирак, като галерия, където звъни часовник, който не е там,
	сега, когато съм заздравял, отворен и на разположение,
	подай ми ръка, също както аз прескачах тезгяха, за да стигна до тебе,
	подай ми ръка, защото жаждата е като траур
	и кара да растат в устата ни карамфилчета, мълчания и карамфили,
	подай ми ръка, да, подай ми ръка,
	докато почувствам пробита дланта й
	и се прелива постепенно тялото ми през онзи отводен канал;
	подай ми ръка в гъстотата на нощта и в просветите на деня,
	в старостта с прерязаните вени, която ме приютява под покрива си,
	в дългите разходки през лятото, където звучат стъпките на мъртвите, заедно със стъпките на живите,
	и във влака,
	в безутешността, която не свършва, и в невинността, която капитулира,
	подай ми ръка, да, подай ми ръка, както в живота, така и в смъртта,
	както на земята, така и на небето.
P$
