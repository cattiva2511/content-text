P>
	ДОКАТО има
	някой отворен прозорец,
	очи, завръщащи се от съня,
	друга започваща утрин.

	Море със странстващи вълни —
	докато има —
	продавачи на веселия,
	донасящи ги и отнасящи ги.

	Лен за предачката,
	дървета дръзващи —
	докато има —
	и вятър за селвата.

	Жасмин, карамфил, бяла лилия,
	където ги има, и където не
	в имената, които ги мамят.

	Докато има
	сенки, които отричат мрака,
	доказателства от светлина, че светлината е
	целият свят, освен тях.

	Вода, както я искат —
	докато има —
	гъвкава из потока,
	най-предана сред басейна.

	Толкова листа във върбалака,
	толкова птици сред клоните —
	докато има —
	толкова песен в чичопея.

	Едно пладне, което приема
	спокойно съдбата си,
	която разбулва следобедът.

	Докато има
	кой да разбира сухия лист,
	фалшива елегия, далечна
	прелюдия на пролетта.

	Цветове, които в отсъствията си —
	докато има —
	следвайки светлината изчезват
	и следвайки я се връщат,

	Богини, които минават леки,
	но оставят една душа —
	докато има —
	отличена с техните следи,

	Памет, която да убеждава тази привечер, която си отива, че никога няма да е мъртва.

	Докато има
	прозирни светлини в мрака,
	ясноти потайно,
	нощи, които едва са такива.

	Шепоти от звезда до звезда —
	докато има —
	Касиопея, която пита
	и Лебед, който й отговаря.

	Толкова думи, които очакват,
	измислици, изясняващи —
	докато има —
	зазоряване на поема.

	Докато има
	което го имаше вчера, има го днес,
	което ще дойде.
P$
