P>
	Излез, девойко златокоса:
	букет от черни рози нося,
	напръскан с кърви и сълзи.

	Излез, девойко светлоока:
	аз връщам се от бран жестока —
	смъртта мнозина де срази,

	аз нося душетровна мъка,
	цветя на вечната разлъка,
	букет на бъдната ти скръб,

	букет от кървави усои,
	де между другите герои
	умря един за теб най-скъп…

	Излез, девойко свилокоса:
	букет от черни рози нося,
	букет — помръкнали мечти;

	аз нося думите последни,
	прошепнати от устни бледни,
	аз нося сетното „прости“.
P$
