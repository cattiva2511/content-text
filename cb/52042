>	1

	— Ей, ти! Момиче! Не прави и стъпка повече или ще те пронижа!
	Замръзнах на място, на половината път нагоре по големите каменни стълби, които водеха към катедралата на Кириел.
	Зад гърба ми прозвуча потропването на ботуши и мигове по-късно един млад страж се втурна да ми препречи пътя. Беше по-висок от мен с почти трийсет сантиметра, с тъмна коса, обръсната почти до кожа като на мнозина от стражите. Онова, което много от стражите не правеха обаче, бе да размахват кинжал така уверено. Повечето пазеха спокойствието на града с тежки палки.
	Срещнах спокойно погледа му:
	— Моля за извинение, сър, но отивам да се помоля.
	— Не ми ги пробутвай тия. — Лицето му се разкриви в намръщена гримаса. — Всеки знае, че вие, симитата, сте езичници аланзанци. И знам коя си _ти_. Помня теб и проклетия ти брат.
	В мен припламна искрица гняв, но я затаих. Имах голям опит в пренебрегването на подобни подмятания.
	— Всъщност смятах да се помоля за душата му. Аз съм предана поклонница на Урос. Мислите ли, че ангелите биха допуснали една еретичка да стъпи на тази свята земя?
	Посочих нагоре към внушителните двойни врати над нас. Голяма арка, изсечена в камъка на катедралата, ги обкръжаваше и придаваше на входа още по-величествен вид. Един от монасите на Ваиел, в тъмнозелено расо с качулка, пристъпи навън точно в този миг, потвърждавайки отново светостта на мястото, където стояхме.
	Стражът се поколеба за момент, а после отново стана строг. Все така държеше кинжала насочен към мен.
	— Може и да не си от аланзанците, но знам, че си престъпница точно толкова, колкото и всички други в семейството ти. Просто още не са те хванали. Сега ми кажи къде е брат ти.
	Разперих длани в израз на безпомощно объркване, пренебрегнала порива да посегна към ножа си, който бе скрит в един джоб на полата ми.
	— Иска ми се да знаех. Не съм го виждала от повече от година.
	Той притисна острието на кинжала си към гръдната ми кост.
	— Лъжеш.
	Съкрушителното беше, че всъщност бях казала истината. Лонзо ми бе изпратил едно писмо при пристигането си в онази страна отвъд морето. А после бе настъпило мълчание.
	— Какво е всичко това? — запита нов глас. Познат глас.
	При нас дойде още един страж, който се движеше много по-небрежно от другаря си. Беше по-възрастен, снажен и червендалест. Бе оставил оредяващата си коса, както си беше, вероятно защото бе твърде оскъдна, за да я обръсне. Държах погледа си вперен спокойно напред, без да покажа с нещо, че го познавам.
	По-младият пазач свали кинжала.
	— Кери, това е момичето Виана. Онази, чийто брат уби сър Вилхелм миналата година. Онзи кучи син така и не беше изправен на съд!
	Страж Кери сподави една прозявка:
	— Е, не го виждам тук. Виждам само сестра му. И никой всъщност така и не доказа, че той го е направил.
	— Но ти знаеш, че беше негово дело! — процеди другият страж. — Всички го знаем. А тя знае къде е той! Би трябвало да следим всяко нейно движение!
	— В църква? Мислиш, че брат й се крие тук? Да отида ли да попитам онзи монах дали можем да проведем претърсване?
	— Сър…
	— Тук няма нищо. — Страж Кери успяваше да звучи едновременно отегчен и раздразнен. — Само едно момиче, което отива да се помоли и да облекчи душата си — момиче, което не е сторило нищо нередно.
	Очите на другия мъж се присвиха към мен:
	— Тя е сирминиканка. Те всичките са направили нещо. Страж Кери го отпъди с жест:
	— Върви да свършиш нещо полезно. Да предотвратиш някое истинско престъпление, а не да се занимаваш с някое, което отдавна вече е стара история. И мътните го взели, прибери тоя кинжал. Излагаш всички ни.
	Младият страж прибра кинжала в ножницата, но вдигна пръст към лицето ми. Не трепнах.
	— Не мисли, че ще забравя това, момиче. Ще намеря проклетия ти брат, където и да се крие.
	Щом мъжът се отдалечи гневно, чертите на страж Кери се изостриха:
	— Кажи ми, че не е още в града.
	— Не — казах, издишвайки с облекчение. — Но наистина не зная къде е. Знам само, че е далече.
	— Би трябвало да идеш при него. Тъпа болка изпълни гърдите ми:
	— Опитвам се, сър.
	— Опитай се по-усърдно. Ще продължават да стават такива неща. Сър Вилхелм имаше много приятели и те не са забравили. — Изведнъж страж Кери придоби много изнурено изражение. — Виж, харесвам те. Наистина те харесвам. Ти си умна. Знаеш езика ни. Но не съм глупак. Чувам за момичето, което спира крадците в сирминиканския квартал. И това не е лошо — обаче е нещо, което би могло да излезе от контрол някой ден. Точно като с брат ти.
	— Лонзо…
	— Нито дума повече. Сър Вилхелм беше завършен злодей, нищо, че беше дребен поземлен аристократ. И може би заслужаваше онова, което получи, но колкото по-малко знам, толкова по-добре.
	Челото на страж Кери се сбърчи от намръщена гримаса, когато го завладя някакъв спомен. Именно той беше намерил Изабел, сирминиканското момиче, което сър Вилхелм бе използвал за собствените си нездрави удоволствия, а после бе изхвърлил в една река. Вярно, Лонзо бе възнамерявал да смаже сър Вилхелм от бой, но да го убие наистина? Това бе станало случайно. На повечето стражи не им пукаше от тази подробност — не и когато в историята имаше замесен сирминиканец. На страж Кери му беше пукало и си беше затварял очите множество пъти, докато доказателствата срещу Лонзо се трупаха.
	— Измитай се оттук. Можеш да се справиш по-добре. — Отправи ми иронична усмивка. Беше единственият от стражата, който някога се беше отнасял с мен като с равна. Единственият, който изобщо се опитваше да говори моя език. — И не се обиждай, когато казвам, че се надявам пътищата ни да не се пресекат никога повече.
	Той слезе тежко по стъпалата без нито дума повече и скоро изчезна в тълпата на улицата. Дадох си един миг да се съвзема и продължих пътя си към катедралата. Монахът остана близо до вратата, след като беше наблюдавал целия разговор. Не каза нищо. Голямата качулка криеше лицето му, но той обърна глава и ме проследи, докато влизах вътре.
	Баща ми обичаше да върши тайните си дела в църкви. Никой никога не очакваше това. Само шепа други хора бяха влезли да се молят по средата на деня в тази величествена катедрала, една от най-големите в Осфро. Седяха тържествено-сериозно на лъскавите дървени скамейки, със сведени глави или с очи, вперени в статуята на бляскавия ангел Кириел, която висеше пред нас на стената на олтара. Свещеник в одежди в златисто и бледозелено тихо палеше свещи на олтара под ангела, а уханието на пчелен восък и смола изпълваше въздуха.
	Огледах нефа и намерих човека, когото търсех. Приближих се небрежно и седнах близо до него, без да го поглеждам в очите, сякаш просто по съвпадение бях избрала тази скамейка. Дървото изскърца под мен и насмалко не кихнах, когато усетих претенциозния билков одеколон на мъжа.
	Сведох глава и докоснах първо челото, а после сърцето си:
	— Хвала на Урос, създател на духа и плътта — промърморих. — Хвала на неговите шестима бляскави ангели, защитници на вярващите.
	— Хвала — повтори мъжът до мен като ехо.
	Повдигнах глава и приковах очи върху бляскавия Кириел. Ангелът държеше позлатен меч и щит, готов да защити човечеството от шестимата разпътни ангели. Интересът ми всъщност бе насочен към свещеника, докато виждах с периферното си зрение как продължава да пали свещи. След като свърши с последната, той се оттегли в малък алков и коленичи да се помоли.
	Сигурна, че е зает, бръкнах в джоба на полата си и извадих малък, сгънат лист хартия. Оставих го внимателно на скамейката между съседа ми по място и мен. След няколко секунди той го взе и го пъхна в джоба на палтото си.
	— Това са имената на десетима аланзанци, които живеят в Кейп Триумф — поне до миналата пролет — казах тихо. — Сигурна съм, че има още. Но това е достатъчно, за да влезете във връзка. Трябва да ги запомните и да изгорите листа веднага.
	Той вдигна глава:
	— Знам това. Имай ми малко доверие.
	По прозорците от рисувано стъкло из нефа бяха изобразени във всички цветове на дъгата другите ангели. Изглежда, никого от тях не го беше грижа, че до мен седеше еретик. Кириел не се хвърли напред с меча си. Сводестият таван на катедралата не се срути. Урос не запрати мълния от небесата. _Може би не аланзанците са еретиците, помислих си. Може би тяхната вяра е правилната, а ортодоксалните вярващи, построили тази църква, всъщност са истинските еретици. Или може би и едните, и другите грешат._
	Най-накрая се обърнах и погледнах съседа си в очите. Мъждивата светлина ги правеше да изглеждат по-скоро сиви, отколкото сини, но не можеше да скрие факта, че искряха нетърпеливо. Седрик Торн беше изключително красив мъж. Не мой тип — но въпреки това приятен наглед. Предпочитах по-груби на вид мъже. Мъже, които не обръщаха такова очевидно внимание на облеклото си всяка сутрин.
	— Имам ти голямо доверие. Но на карта е заложен животът на много хора.
	Лицето му стана сериозно:
	— Повярвай ми, знам. Благодаря ти. А ето и нещо за теб.
	Сърцето ми започна да бие ускорено, когато той пъхна ръка в палтото си, хвърли бърз поглед наоколо, а после извади навит на руло сноп листове. Сложи го дискретно между нас.
	— Договорът ти. Приемане в Бляскавия двор. Билет до Адория.
	— Адория — повторих и стиснах книжата. Аланзанците, които познавах, се бяха заклели, че е почтен човек, но до този момент се съмнявах дали ще спази своята част от уговорката. Множество осфридианци бяха експериментирали с аланзанската вяра. Много от тях бяха изгубили интерес и на драго сърце бяха издали истинските поклонници.
	— Поразпитах тук-там — каза той, все още сериозен, — но не мисля, че мога да направя нещо, за да ти помогна да намериш брат си, след като пристигнем там. Невинаги отбелязват имената на робите. Дори когато го правят, за намирането на тези документи са нужни връзки с някой митнически служител — или достатъчно пари, за да подкупиш някой такъв. Аз нямам нито едното, нито другото.
	— Може би съпругът ми ще има. — _Съпруг._ Усещах думата някак странно върху езика си.
	— Сигурна ли си, че искаш точно това? Съпруг?
	Усещах погледа на Седрик върху себе си, когато сведох очи към ръцете си, все още стиснала книжата. Префинените му обноски и стилните дрехи бяха измамни. Може и да беше красив, но не беше глупав.
	Какво исках? Исках Адория. Исках да намеря Лонзо. Исках живот далече от войната и покварата, погълнали родината ми. Можеха ли един богат съпруг и една нова страна да гарантират всички тези неща? Не, но там щях да имам по-добри шансове, отколкото тук, където бях просто поредната от гладните бежанци, натъпкани в един град, който ни мразеше.
	— Искам съпруг — повторих. Това беше малка цена за всички онези други облаги. Щях да спазя договора и да приема да бъда съпруга. Ако не друго, щях да имам известен избор с кого си лягам, вместо да оставям това да ми бъде диктувано от баща ми.
	Сякаш прочел мислите ми, Седрик отбеляза:
	— Баща ти е бил невероятен човек. Искам да кажа, поне според това, което съм чувал. Спасил е от преследване толкова много хора. Дал е живота си за това. Сигурно си много горда.
	— Да — казах автоматично.
	— И знам, че искаш да изпълниш този завет. Знам, че закриляш хората тук. Това е благородно. Прекрасно е. Но… как да се изразя… ами… Трябва да се установиш. Не просто с намирането на съпруг, а в най-общия смисъл.
	— Знам.
	— Никакво тайно промъкване повече.
	— Знам.
	— Повече никакви схватки в уличките. Никакво опиране на кинжали в гърлата на хората.
	— Седрик, имай _ми_ малко доверие. — Ако не бяхме в катедралата, щях да го изкрещя. — Ще бъда истинско олицетворение на благоприличието в онова твое училище за обноски. Ще стана начетена и изтънчена. Ще те оставям да ме показваш на всички онези партита и ще нося онези прекрасни дрехи, за които не спираш да говориш. — Хвърлих поглед надолу към износената си, изпоцапана рокля. — Всъщност няма да имам нищо против тази част. Нито дори ученето. — Войната в Сирминика беше сложила край на образованието ми там.
	Въодушевлението на Седрик се върна. Наистина трябваше да се постарае да бъде по-дискретен.
	— Знам, че Адория е крайната ти цел, но се опитай да се наслаждаваш и на пътуването. Няма да е толкова лошо.
	— Дори за сирминиканка? — попитах язвително. Ведрата усмивка потрепна. Приех като лош знак това, че не избълва красивите уверения и увеличенията на продажбите, които му идваха толкова естествено:
	— През първата година ще си още в Осфрид. Макар че ще си в едно от провинциалните ни имения… е, ще се сблъскаш със същите предразсъдъци, които виждаш тук в града. В Адория схващанията ще са малко по-либерални. Понякога. Но ще ги спечелиш на своя страна. Ще видят коя си в действителност.
	След почти две години в столицата на Осфрид бях скептична, но не допуснах това да проличи, докато се изправях. Свещеникът беше приключил и минаваше близо до мястото, където бяхме.
	— Благодаря — прошепнах. — Това означава невероятно много за мен.
	Седрик потупа джоба си:
	— Също и това.
	— Не излизай веднага след мен — предупредих го. — Изчакай малко.
	— Знам, знам. Пак ми нямаш доверие.
	Излязох от катедралата, примижавайки на ярката следобедна светлина. По пладне шумът на Осфро бе смазващ след тишината на храма. Пред мен градът кипеше от живот. Каруци и коне трополяха надолу по калдъръмената улица, а продавачи хвалеха стоките си. Пространствата между тях бяха претъпкани с пешеходци, някои — отправили се към определена цел, докато други просеха храна и работа. Масивни каменни сгради се извисяваха над всичко: мрачната им солидност свидетелстваше за историята на Осфро.
	_Осфро е стар град, помислих си. Град с установени порядки. Тук няма шанс за мен. Лонзо знаеше това, когато отплава за Адория. Когато ме изостави._
	Вратите на катедралата се отвориха със скърцане и аз се втренчих изненадано, когато се появи Седрик.
	— Предполагаше се да чакаш — упрекнах го.
	— Забравих да ти кажа кога потегляме за имението. — Той сложи закачлива на вид кафява шапка върху кестенявата си коса и се опита да заслони очи с ръка от слънцето — След четири дни. Чакай на границата между сирминиканския квартал и Бридж — край пазара. С баща ми ще те вземем приблизително по времето на първия камбанен звън.
	— Сигурен ли си, че баща ти няма да има нищо против мен?
	— Изборът не е негов. Позволи ми да вербувам две момичета. Избрах ги — в общи линии. Трябва да довърша оформянето на книжата на другото. — Седрик звучеше безгрижно. Предвид факта, че беше приел религия, която често водеше до смърт и хвърляне в затвора, бащиният гняв вероятно беше дреболия в сравнение с това.
	— Да вербуваш? Да не би да подвеждаш това момиче към греховен живот?
	И двамата със Седрик се обърнахме рязко при звука на сприхавия глас. Монахът на Ваиел още беше там, облегнат на арката и стиснал в ръка подвързан с кожа екземпляр на _Заветът на ангелите_. Сенките го бяха скрили. Прониза ме паника, а после се отпуснах, когато повторих наум краткия ни разговор. Не бяхме казали нищо за обявена извън закона ерес. Двамата със Седрик не се излагахме на опасност, като обсъждахме Бляскавия двор.
	— Не, братко — каза Седрик вежливо. Монасите не бяха църковни водачи като свещениците на Урос, но бяха третирани със същото уважение, почитани заради пълното си отдаване на изучаването на вярата. — Тъкмо обратното всъщност. Тя ще постъпи в Бляскавия двор.
	Макар да не виждах лицето на монаха, инстинктът ми подсказа, че се взираше в мен — и се мръщеше.
	— Бляскавият двор ли? Така ли наричате долното си начинание? Може и да съм откъснат от света, но познавам порядките му. Мъжете постоянно „вербуват“ сирминикански момичета, като злоупотребяват със затрудненото им положение и ги принуждават да вършат низки дела. Видях те по-рано, момиче. Видях градската стража да те разпитва.
	— Само си бъбрехме. Не съм направила нищо лошо. А Бляскавият двор е много почтено място. — Опитах се да звуча спокойно и смирено. Последното, което ни трябваше, беше той да привлече вниманието на градската стража обратно към мен. — Ще вземам уроци по етикет, а догодина ще си намеря съпруг в Адория.
	— И не просто какъв да е съпруг — заяви важно Седрик. — Тя ще се среща само с най-богатите, най-елитните мъже за женене в града. Мъжете, натрупали състояние в Новия свят, искат съпруги със също толкова високо положение — и моят семеен бизнес им ги предоставя. — Беше си послужил точно със същите думи, когато се срещнахме. Запитах се дали търговецът в него просто бе неспособен да се сдържи.
	Последва миг мълчание, докато монахът размишляваше върху това. После:
	— Кой град?
	— Кейп Триумф. В колонията Денъм. — Седрик продължаваше да се усмихва, но промяната в позата му издаваше нервността му. Не го винях предвид онзи списък в джоба му. Висшите духовници искаха да накажат за назидание местните жители на Осфрид, приели аланзанството. Обесванията се бяха превърнали в нещо обичайно.
	Когато монахът все така не отговаряше, скръстих ръце и приковах поглед върху обвитото му в сенки лице. Надявах се, че го гледам в очите:
	— Добри братко, оценявам загрижеността ви. И сте прав — отчаяните момичета, които нямат други варианти, _наистина_ прибягват към отчаяни средства. Но аз не съм едно от онези момичета.
	— Не си отчаяна? — попита той с тон, изненадващо ироничен като за свят човек.
	— Не съм лишена от възможности за избор. Ако не виждам такива, тогава си ги създавам сама. И никой не ме принуждава да правя нищо. — Думите ми прозвучаха малко по-разпалено, отколкото бях възнамерявала.
	— Мога да повярвам това. Бих съжалил всеки, който се опита. — Можех да се закълна, че се усмихваше в дълбините на онази качулка. — Късмет, госпожице. — Той отвори вратата на катедралата и изчезна вътре.
	Седрик издиша шумно:
	— Можеше да мине много по-зле. Мисля, че той май те хареса.
	— Те не харесват нищо освен науките си.
	— Не можеше да откъсне очи от теб — подметна той закачливо.
	— Дори не можеше да му видиш очите! Сега вземи да запаметиш каквото ти дадох. Не забравяй да го изгориш.
	Седрик кимна в отговор и заслиза по големите каменни стъпала.
	— Ще се видим след четири дни.
	Останах на мястото си и погледнах надолу към града, който скоро щях да оставя зад гърба си. Бях дошла тук да избягам от войната, но не чувствах вярност. Научаването как да бъда изтънчена дама в някое провинциално имение, беше забавяне по пътя ми към Лонзо, но бях човешко същество. Исках да спя в чисто легло вместо върху под, претъпкан с други бежанци. Исках отново да се храня три пъти на ден. Исках отново да имам достъп до книги.
	— Четири дни. — Почувствах как устните ми бавно се разтягат в усмивка. — Още четири дни и започва новият ми живот.


>	2

	Бях искрена, когато казах на Седрик, че ще се държа прилично. _Исках_ да се държа благоприлично. Този шанс означаваше твърде много както за мен, така и за Лонзо — не можех да си позволя да го изгубя. И въпреки цялото насилие и опасности, които бях видяла в живота си, раздорът не беше нещо, на което се наслаждавах. Всъщност копнеех за ред. За покой.
	Затова бе истинско злощастие, когато през шестия месец от началото на престоя си в Бляскавия двор се озовах, притиснала острие на нож към нечие гърло.
	— Чуваш ли ме? — изкрещях. — Само още една дума — още един намек за това — и ще съжаляваш до края на живота си!
	Жертвата ми, Клара Хейс, се ухили предизвикателно в отговор, макар очите й да разкриваха безпокойство. Беше трудно да се чувстваш твърде наперена, когато си притисната до стената с опряно в гърлото ти острие на нож. Около нас равномерно падаше дъжд, но бях твърде съсредоточена върху нея, за да ме е грижа за подгизналите ми коса и нощница.
	— Истината боли, нали? — процеди тя.
	— Не е истина и ти го знаеш. _Ти си_ го измислила.
	— Със сигурност звучи вярно. — Клара се опита да помръдне съвсем леко, но аз я държах притисната неподвижно. — Защо иначе би допуснал сирминиканка в тази къща? Искам да кажа, ако не е дошла да я почисти. Предполагам, че не мога да те виня. Ужасно красив е. Обаче не мисля, че това оправдание ще издържи, когато баща му научи за това.
	Запазих неподвижно изражение. Дори не мигнах — а това бе трудно заради дъжда, който влизаше в очите ми. Клара изливаше злобата си върху мен от деня, в който пристигнах в Блу Спринг Манър. Както беше предрекъл Седрик, някои от момичетата в Бляскавия двор хранеха същите предразсъдъци, с които се бях срещнала в града. Откровено казано обаче, не мислех, че на Клара така или иначе й пукаше за произхода ми. Тя просто беше грубо и зло същество. Искаше жертви. Търпях номерата и подмятанията й с каменно упорство, но тя бе прекрачила границата тази седмица, когато започна да разпространява слухове, че съм си спечелила място тук, преспивайки със Седрик. Ударът ме беше засегнал твърде дълбоко, отключвайки спомени за време, когато бях почти принудена да продавам тялото си в замяна на други услуги.
	_Ти си страхливка, Мира. Трябва да се научиш да правиш трудни избори._
	— Баща му няма да открие — казах на Клара. — Най-вече защото няма нищо за откриване.
	— На кого мислиш, че ще повярва: на теб или на мен? Джаспър е много ядосан, че Седрик те вербува. А когато това стигне до него… Е. Няма начин да ти позволи да останеш. Струва му цяло състояние да ни подготви за Адория. А на нашите кандидати им струва дори повече да платят брачната ни цена. За такава цена очакват красота, чар, култура… и добродетел.
	Приведох се напред:
	— Красота? Права си. Тя е важна. Тук, в Адория, навсякъде. Никак няма да ми е приятно да видя как губиш своята.
	Усмивката й се изпари:
	— К-какво трябва да значи това?
	— Значи, че ако не спреш с лъжите си и не започнеш да казваш на всички истината, ще те съсипя — тоест ще съсипя лицето ти. — Плъзнах острието по бузата й, за да подчертая думите си. — Ще съсипя всичките ти шансове някога да си намериш съпруг в Адория или което и да е друго място. Моята провалена репутация може да ми докара само изгонване. Но едно съсипано лице? Това ще отблъсне всеки кандидат за женитба — независимо дали богат, или беден.
	Тя зяпна:
	— Няма да посмееш!
	— Ако ми докараш изгонване, какво имам да губя? Трябва само да се вмъкна в спалнята с това една нощ и… — направих срязващо движение със свободната си ръка.
	— Ще кажа за това на мистрес Мастърсън!
	— Успех с доказването му. — Пуснах я и отстъпих заднешком. — Е, схвана ли всичко? Знам, че акцентът ми те затруднява понякога.
	В отговор Клара рязко отвори кухненската врата, през която я бях дръпнала вътре преди малко, и я затръшна, когато изфуча гневно навън. Но бях видяла лицето й. Бях я уплашила.
	Поех си дълбоко въздух и се облегнах на къщата, откривайки изненадано, че треперя. Наистина ли току-що бях заплашила едно момиче да му нарежа лицето, задето клюкарства? Нямах намерение наистина да изпълня заплахата си, но дори блъфът ме караше да се чувствам мръсна.
	_Ти направи каквото трябваше, Мира, каза ми един строг вътрешен глас. Трябва да стигнеш до Лонзо. Не можеш да рискуваш да те изхвърлят оттук заради клеветите на едно дребнаво момиче. И не си единствената, която е заложила много на карта. Седрик също трябва да стигне до Адория._
	Съмнявах се Джаспър Торн да вярва, че всички момичета в къщата са девствени, но се стараеше всички други да го вярват. Трябваше да пази репутацията си. Нямаше да прояви снизхождение към никого, за когото смяташе, че е осквернил „стоката“ му — дори не и към собствения си син.
	Изправих се и пъхнах стария си нож — който всъщност беше твърде тъп да среже каквото и да е, камо ли пък лице — обратно в джоба. Сега трябваше да вляза вътре, преди някой да е забелязал отсъствието ми. Дори не биваше да излизаме в този час, а ако отговорничката на нашата къща ме откриеше мокра до кости, щях да загазя още повече.
	Дръпнах дръжката на кухненската врата… безрезултатно. Дръпнах още няколко пъти просто да се уверя, че не е заяла, а после изстенах.
	Клара ме беше заключила отвън.
	— Не, не — промърморих и забързано се приближих до две остъклени врати, също намиращи се в задната страна на имението. Водеха към салон — и също бяха заключени. Пробвах един прозорец. Залостен. Изтичах обратно до кухненската врата и отново разтърсих дръжката. Нищо. Ами ако почуках? Имах приятели тук. Някой можеше да е близо до кухнята и да ме пусне да вляза. Разбира се, мистрес Мастърсън също можеше да е близо до кухнята.
	— Изглежда, сякаш няма да ти е излишна малко помощ. Завъртях се рязко, когато от обвития в сенки двор изникна една фигура. Беше мъж с леко приведена походка, облечен в опърпани и твърде големи дрехи, които бяха толкова подгизнали, колкото и моите. Най-напред си помислих, че в имението се е вмъкнал някой скитник, а после си спомних, че днес беше ден за доставки. Дори смътно си спомних, че бях видяла мъж със същата прегърбена стойка сред работниците, които ни бяха носили продукти от селото. Въпреки това се присвих до вратата, готова да заблъскам по нея и да рискувам да бъда разкрита от мистрес Мастърсън. Ръката ми посегна към ножа.
	— Спокойно — каза той със стържещ глас. Акцентът му ми напомни малко за този на Ингрид, едно момиче, което беше пристигнало тук от една югозападна област на Осфрид, наречена Флатландс. — Няма да те нараня. Ако го направя, можеш да ми срежеш лицето с оня нож.
	— Чули сте това? — попитах.
	Радвах се, че тъмнината и дъждът криеха изчервяването ми. Не си бях дала сметка, че имам публика.
	Светлината, която блестеше от прозорците, осветяваше малки участъци, а голяма част от лицето на мъжа беше засенчена от шапка с широка периферия. Всъщност различих само дълга, проскубана тъмна брада и няколко белега, разпръснати по груба кожа.
	— Недей да звучиш толкова посърнало, момиче. Заплахата си я биваше, а ти беше доста убедителна. Но няма да проработи.
	Раздразнението измести страха ми:
	— Какво ви кара да кажете това? Чувате един петминутен разговор, и си мислите, че много разбирате от тия неща.
	— Когато става дума за подобни неща — да, наистина разбирам от тях. Изплаши я. Но не достатъчно — иначе нямаше да ти заключи вратата. След като е имала време да се успокои, ще се опита да те предизвика да изпълниш заканата си. Ще убеди сама себе си, че няма наистина да й нарежеш лицето. — Той направи многозначителна пауза. — Ще го направиш ли?
	— Аз… не знам — излъгах. Сега едва виждах тъмните му очи в сенките. Погледът им сякаш ме пронизваше.
	— Е, _би трябвало_ да знаеш — каза той. — Не отправяй заплахи, които не си готова да изпълниш.
	Вдигнах брадичка, подразнена от снизходителния му тон:
	— Благодаря за прозорливостта, но сега, ако ме извините, трябва да се прибирам вътре.
	— Как? Вратата… — Той направи пауза и се прокашля. — Вратата е заключена.
	— Това е мой проблем.
	Той се прокашля отново. Или може би това беше смях.
	— Да, така е. И смятам да ти помогна с него.
	Извади от торбестото си палто нещо, което приличаше на малък портфейл. Когато го отвори, видях няколко тънки метални инструмента с различни дължини. Някои бяха просто прави, а други имаха извити или закривени краища. Той огледа няколко на светлината от прозореца, накланяйки лицето си под ъгъл, който ми позволи да зърна звездовиден белег върху дясната му буза и малка драскотина от външната страна на меката долна част на ухото му.
	— Ще отворите ключалката с шперц? — попитах. Дъждът отслабваше и аз отметнах назад няколко тънки кичура подгизнала коса.
	Той не вдигна поглед, докато преглеждаше инструментите, но в гласа му имаше изненада:
	— Откъде знаеш?
	— Ами… защото държите комплект шперцове.
	— Не това исках да… няма значение. Щом си такава умница, предполагам, че нямаш нужда от мен. — Той понечи да затвори калъфа.
	Посегнах към ръката му, а после се отдръпнах:
	— Не, чакайте. Наистина имам нужда от вас. Виждала съм такива преди, но нямам собствени.
	Той изчака няколко мига, може би за да ме накара да се разтревожа, а после отново отвори калъфа. Избра инструмент с извит като кука край и го вмъкна в ключалката на бравата. След няколко бързи движения чух едва доловимо _щрак_. Той се изправи — доколкото позволяваше прегърбената му фигура.
	— Заповядай.
	— Успяхте на първия опит.
	— Това е обикновен тип ключалка. — Той пъхна инструмента обратно в калъфа му. — Невинаги е толкова лесно. Понякога трябва да се вслушаш. Да усетиш запъването на бравата отвътре.
	Посегнах към дръжката на бравата:
	— Е, благодаря ви. Признателна съм за помощта.
	— Позволи ми тогава да ти окажа още малко помощ. Искаш ли онова момиче да те остави на мира? Не прибягвай до груба сила. Тя си има своето място, разбира се, но информацията е това, което ти дава истинска власт.
	Отпуснах ръка отново отстрани до тялото си:
	— Какво имате предвид?
	— Е, с това те държи тя, нали? С информация.
	— Не информация. Клевета. Не е вярно. Никога не бих…
	— Доказваш довода ми — прекъсна ме той. — Виж колко се разстройваш — заради няколко думи. Така че събери малко сведения в нейна вреда. Тя има нещо в миналото си. Всеки има. Разкрий го и тогава ти ще си тази, която ще има власт. — Протегна към мен комплекта шперцове. — Вземи това. Ще ти помогне да влезеш на места, където не би трябвало да бъдеш. Там ще намериш отговорите, които са ти необходими.
	Не го взех.
	— Не мога да приема това.
	— Имам още три комплекта у дома. — Той тикна комплекта в ръката ми и се обърна. — Сега трябва да отида да намеря другите приятели, преди да тръгнат обратно към селото. Не се забърквай в неприятности.
	Мъжът се отправи с тежки стъпки навътре в тъмнината, оставяйки ме с шперцовете. Изпитах внезапен импулс да го повикам обратно, да попитам защо бе ми помогнал, без да очаква нищо в замяна. И защо, за бога, щеше да има нужда от толкова много комплекти? Вместо това се шмугнах обратно в кухнята и се качих в стаята си.
	Тамзин, едно от момичетата, с които делях стая, беше заета да пише писмо и хвърли само кратък поглед към подгизналите ми от дъжда коса и дрехи:
	— Дори не искам да знам.
	Другата ни съквартирантка, Аделейд, се беше проснала на леглото си с някаква книга и сега се изправи рязко:
	— Е, аз пък искам! Изплюй камъчето, Мира. Какво е станало с теб? На практика си гола.
	Хвърлих поглед надолу и осъзнах, че не грешеше напълно. Подгизналата нощница прилепваше по цялото ми тяло. Бързо се увих с едно одеяло и изпитах надежда, че е било твърде тъмно и работникът не е забелязал кой знае какво.
	— Ъъ, нищо важно. Просто случайно се оказах заключена навън.
	Това отново привлече вниманието на Тамзин. Малко неща й убягваха.
	— Кой го направи? Клара?
	— Няма значение. Остави — казах, докато изстисквах водата от черната си коса. Слуховете, разпространявани от Клара, още не бяха достигнали до съквартирантките ми и се надявах нещата да си останат така.
	— Разбира се, че има значение, мътните да го вземат. — Когато се развълнуваше, Тамзин отново заговаряше на диалекта си от Маркет Дистрикт. Мистрес Мастърсън би изпаднала в ужас. — Знаеш ли колко неприятности ще си навлечеш, ако те хванат навън? Мистрес Мастърсън ще си помисли, че си се захласнала по някой мъж и се срещаш тайно с него.
	Аделейд се засмя и закачливо подхвърли в отговор:
	— Не мисля, че някой би се хванал на това.
	— Не приемай всичко на шега — отвърна остро Тамзин.
	— Не го приемам на шега! Но наистина не мога да си представя Мира да си загуби ума по каквото и да било — особено по някой мъж. Искам да кажа, за бога, къде би намерила някой? Единствените мъже, които виждаме, са тримата Торн и няколко преподаватели. А и те почти не се свъртат тук. Докато стигнем в Адория, никоя от нас няма дори да помни как да говори с мъже. Не е зле мистрес Мастърсън да доведе няколко, с които да се упражняваме.
	Аделейд се шегуваше, но Тамзин прие думите сериозно. Тя вечно беше нащрек за подходящи възможности.
	— _Наистина_ би било полезно да общуваме по-често с мъже. Изненадана съм, че никой не се е сетил за това. Утре в църквата ще има мъже от селото. Може би не е зле да се опитам да поговоря с някои от тях. Това може да ми даде допълнително предимство.
	— Обсебена си от мисълта за предимство — каза Аделейд.
	— Поне ме е грижа. — Тамзин преметна блестящата си червена коса през едното си рамо. — Честно, какъв смисъл е имало да работиш в аристократично домакинство през всичките тези години, ако не си прихванала нещо полезно? Би трябвало да си най-добрата от всички ни.
	Аделейд се ухили:
	— Щеше да ме задушиш в съня ми, ако бях. Това е самосъхранение.
	— Е, втората най-добра тогава — каза Тамзин раздразнено.
	Усмихнах се, когато възприеха познатите си роли и забравиха за Клара. Някак се бях оказала настанена в една стая едновременно с най-амбициозното и с най-лишеното от амбиции момиче в къщата. Още от първия ни ден тук бе очевидно, че Тамзин има план и не смята да позволи някой да я спре. Учеше и работеше повече от когото и да е другиго. Изучаваше задълбочено всяка подробност и всеки човек наоколо, преценявайки как могат да улеснят пътя й към величието.
	А Аделейд? Тя вървеше през света по различен начин. Където и да отидеше, винаги бързаше да се усмихне и пошегува. Печелеше всички на своя страна с непринудения си чар и можеше да се измъкне с приказки от всяка заплетена ситуация. Това се оказваше доста полезно с преподавателите ни предвид факта, че Аделейд се представяше твърде противоречиво. Понякога се справяше отлично. Друг път се проваляше. Изглежда, нищо от това не я смущаваше.
	Обичах ги и двете.
	Всяка беше силна по свой начин: едната — вечно изгаряща от амбиция, а другата — толкова ведра и закачлива, че на практика минаваше с танцова стъпка през дните си. Аз ли? Аз бях посредникът, онази, която поддържаше равновесието между тези крайности.
	На другата сутрин се събудих с подновена енергия. Разпространяваните от Клара слухове ми бяха тежали дни наред и нямах търпение да видя какво ще излезе от снощния „разговор“. Докато се обличаше, Тамзин откри върху полата си петно, което нито Аделейд, нито аз можехме да видим наистина. Това я хвърли в истинска криза и като никога двете с Аделейд бяхме готови преди нея. Оставихме я да търка петното и тръгнахме надолу към фоайето, където другите момичета чакаха каретите, които щяха да ни откарат в селото.
	Седрик се мотаеше наоколо с останалите момичета от къщата и когато се приближихме, грейна. Обикновено оставаше в Осфро заради учебните занятия, но понякога изпълняваше поръчки на баща си в именията сега, когато Чарлс Торн — брат на Джаспар и съсобственик на Бляскавия двор — беше решил да остане в Адория. Бях започнала да харесвам Седрик заради искрената загриженост, която проявяваше към другите, и бях започнала да го уважавам заради трайната му вярност към аланзанците.
	Аделейд беше другото момиче, което беше избрал — според Джаспър много по-добър избор от мен. Никога не ревнувах от нея, но понякога се чувствах виновна, че Седрик беше приел мен вместо някоя друга като нея, която можеше да му донесе по-добра комисионна. Въпреки противоречивите си резултати тя беше олицетворение на истинско осфридианско момиче — от типа, който онези мъже в Адория вероятно искаха всъщност. Светла кожа, сини очи, златистокафява коса. Съвършен говор. Безграничен чар.
	— С нас ли тръгваш или просто си тръгваш? — попитах. Седрик оставаше до края на някоя ортодоксална църковна служба, ако прикритието му го изискваше, въпреки че избягваше да го прави, когато беше възможно. Урос бе създал дванайсет ангели в началото на времето и привържениците на ортодоксалната религия вярваха, че шест са паднали. Аланзанците още почитаха и дванайсетте и не обичаха да слушат проповеди, които осъждаха половината от тези ангели, обявявайки ги за зли.
	— Тръгвам си. — Той потупа куфара до себе си. — Но знаете, че всички ужасно ще ми липсвате.
	— Не е честно — каза му Аделейд, преструвайки се неубедително на строга. — Можеш да се връщаш в града за всевъзможни забавления, докато ние, останалите, сме принудени да търпим цяла скучна служба.
	Той се опита да си придаде също толкова сериозно изражение и успя почти толкова, колкото и тя.
	— Това е за доброто на душата ти.
	— Душата ми си е съвсем добре, много благодаря. Ако _наистина_ те беше грижа, щеше да кажеш на мистрес Мастърсън, че за нас спасението е на второ място след намирането на съпрузи и че вместо това би трябвало да си останем у дома и да учим.
	— Спасението е на второ място след намирането на съпрузи? — Седрик ужасено допря ръце до гърдите си. — Наистина, госпожице Бейли, това е най-светотатственото нещо, което съм чувал. Не мога да повярвам, че дори бихте си помислили такова ужасно нещо.
	— Не съм — каза Аделейд, най-сетне предала се на усмивката, която потискаше. — Тамзин ни казва това всеки път, когато отиваме на църква.
	Засмях се с тях, а после осъзнах, че бях оставила ръкавиците в стаята си — истински грях, ако питате мистрес Мастърсън.
	— Трябва да се върна горе. Лек път, Седрик.
	— И на теб. — Той потупа леко ръката ми, а после отново поде закачливия си разговор с Аделейд. Когато го направи, чух ахване, което двамата не доловиха.
	Обърнах се и видях, че то беше дошло от Розамънд — момиче от къщата, което доста харесвах. Беше се сгушила до стената и шепнеше нещо на съквартирантката си Силвия. Очите и на двете момичета се разтвориха широко, когато ме видяха да приближавам.
	— Какво става? — запитах.
	— Той докосна ръката ти! — възкликна Силвия.
	— Значи е вярно — прошепна Розамънд. — За теб и за по-младия господин Торн.
	Потиснах порива да завъртя очи:
	— Познавате ме по-добре! Как може да вярвате на онези глупости, които Клара измисли? Само почакайте. Следващия път, когато говорите с нея, ще ви каже, че не е вярно.
	Двете момичета се спогледаха.
	— Бяхме с нея по-рано днес — каза Розамънд. — И тя изобщо не спомена, че не е вярно.
	— Каролайн говореше за това — каза Силвия предпазливо. — За теб и… ъъ, за него.
	— И Клара казваше същото? — възкликнах. Розамънд се намръщи:
	— Не… Клара всъщност не каза нищо. Само слушаше и кимаше.
	— И се усмихваше — добави Силвия. — Много. Завъртях се рязко, търсейки Клара, и я открих да ме наблюдава от другата страна на фоайето. Когато погледите ни се срещнаха, тя се ухили самодоволно.
	Сърцето ми спря. Прегърбеният мъж _наистина_ се беше оказал прав. Клара ме предизвикваше да изпълня заканата си. В известен смисъл. Може би самата тя беше престанала да повтаря слуха, но той все пак щеше да се разчуе, ако Клара не направеше нищо, за да го възпре. Потвърждаваше я негласно с мълчание и усмивки. Това беше достатъчно да ме накара сериозно да обмисля отново идеята да й нарежа лицето.
	_Успокой се, Мира, казах си. Тя не е фанатичка, искаща да убие аланзанец. Не е някой бандит от уличките, който се опитва да краде пари. Тя е просто едно глупаво момиче. Не й обръщай внимание. Имаш в живота си по-важни неща, за които да се тревожиш._
	Да, имах. Неща от рода на това да стигна до Адория и да помогна на Лонзо. Неща, които можеха да се объркат сериозно, ако лъжите на Клара се разчуеха.
	_Информацията е истинската сила._
	Размишлявах върху тези думи, докато продължавах да се изкачвам към горния етаж. Дали тайнственият мъж беше прав и за това? Дали разкриването на миналото на Клара беше начинът да я спра и да постигна целите си? Потайното слухтене и дебнене никога не бяха влизали в стила ми. Исках да се изправям лице в лице с проблемите.
	_Тя има нещо в миналото си. Всеки има._
	Тамзин приключваше с приготовленията си в стаята ни и точно се навеждаше да си закопчае обувките. Взех ръкавиците си, а после се загледах в халата, който бях преметнала на един стол да съхне снощи. Бях забравила за шперцовете, скрити в един джоб. Взрях се в халата за няколко минути, а после, когато Тамзин беше с гръб към мен, грабнах комплекта и го пъхнах в джоба на полата си. Беше време да видя точно колко могъща бе информацията.
	Тамзин приглади роклята си, а после неочаквано нададе смях, когато хвърли поглед към мен:
	— Виж ти, виж ти, толкова си сериозна тази сутрин. Изглеждаш, сякаш си потеглила на мисия.
	Успях да се усмихна напрегнато, докато излизах с нея през вратата.
	— Може и да съм.


>	3

	Слуховете продължиха да витаят в къщата за известно време, но след като Клара не ги подхранваше, в крайна сметка отшумяха. Въпреки това тя така и не ги отрече направо и знам, че няколко момичета продължиха да вярват най-лошото за мен. Други, които познаваха стила на Клара, прецениха, че това е поредният подъл номер от нейна страна, и оставиха въпроса без внимание. Историите така и не стигнаха до Джаспър или до съквартирантките ми. Тамзин и Аделейд щяха да потърсят сметка на Клара, а аз не исках да се замесват.
	Но Клара не беше приключила с мен. Вместо клевети тя отприщи подновен потоп от действия, за да ми стъжни живота. Крадеше писмените ми работи. Препъваше ме в часа по танци. Вечно подмяташе дребни заядливи реплики тук и там. Бяха дразнещи, но можех да ги изтърпя.
	А и аз също не бях приключила с нея. Започнах тайно да експериментирам с шперцовете из къщата. Понякога го правех просто за да усвоя инструментите и да видя какво мога с тях. В други случаи усърдно търсех материал за изнудване. Най-дръзкото ми изпълнение включваше проникване в стаята на Клара и тършуване из вещите й. Не открих никакви тайни, но все пак успях да отворя една кутия за бижута със сложна ключалка. Почувствах се, сякаш бях издържала изпит.
	— Днес имаме няколко промени в графика си — каза ни мистрес Мастърсън една сутрин на закуска. Всички спряхме да ядем и вперихме погледи във внушителната й, както винаги, фигура и острите й черти, в които изпъкваше строго прибраната й назад сива коса. — Редовните ви занятия са отменени. Всяка от вас ще се срещне насаме с професор Брюър за определяне на най-съществените езикови умения, които трябва да подобрите, и сега ще се съсредоточите само върху тях по време на уроците си по езици, за да ускорите напредъка им. Ах, всъщност всички освен Аделейд, разбира се. Ти няма да се срещаш с него и можеш да прекараш сутринта в учене.
	Аделейд се разведри вероятно защото не възнамеряваше наистина да учи. Професор Брюър ни обучаваше в говор. Аз може и да бях единствената тук, родена извън Осфрид, но много момичета бяха дошли, говорейки местни диалекти, далеч по-ужасни от всичко, което можех да кажа аз. Ако тримата Торн искаха да докажат на кандидатите ни, че можем да се представим на ниво пред висшата класа, тогава трябваше да звучим като висшата класа. След първата си среща с професор Брюър Аделейд беше освободена от по-нататъшни уроци. Изтънченият й осфридиански беше единственото нещо, което беше усвоила съвършено от времето, прекарано като камериерка на благородна дама.
	— След оценяването — продължи мистрес Мастърсън — ще имаме специален гост за обяд.
	Тръгнахме си от закуска възбудени. Мистрес Мастърсън поддържаше строг режим в нашето имение. Рядко възникваха отклонения. Повечето момичета се вълнуваха, че ще и отдъхнат от учебните часове, но Тамзин беше обзета от подозрения.
	— Нещо става — каза тя на Аделейд и мен. — Това не е нормално. Това е отклонение от рутината на Бляскавия двор.
	— Постоянно имаме оценявания — напомних й. Тамзин поклати глава:
	— Вече имаме индивидуални консултации с професор Брюър. Какво й е толкова специалното на тази, че биха отменили занятията заради нея? И защо внезапно се опитват да ускорят езиковите занимания? Остават ни пет месеца. Предостатъчно време, за да поправим основните си езикови проблеми, а после да работим по разкрасявания на речта си, които _наистина_ ще впечатлят онези изтънчени господа от Адория. Казвам ви: става нещо странно.
	— Не се тревожиш наистина как ще се справиш, нали? — попита Аделейд. На лицето й се появи дяволитата й усмивка. Тя имаше хиляда различни усмивки. — И двете звучите невероятно. Само се опитай да не използваш толкова често думата „проклет“, Тамзин.
	Тамзин не се усмихна в отговор. Остана замислена през цялата сутрин, като почти не ми продума, докато седяхме пред кабинета, където професор Брюър провеждаше консултациите. Но дори когато бе потънала в мисли, Тамзин никога не пропускаше нищо от ставащото около нея — както когато Клара се опита да изстреля към мен язвителна забележка.
	— Сигурно си притеснена, Мира. Всеки, който те погледне, _може_ и да си помисли, че си осфридианка. Но в мига, щом си отвориш устата… не остава съмнение откъде си. Питам се дали двамата Торн някога са имали момиче, което не е получило никакви предложения.
	— О, млъквай, Клара — процеди Тамзин. — Говорът ти все още толкова напомня за касапския квартал, че почти сещам смрадта на гниещо свинско. Ако досега не си се отърсила от _това_, никога няма да успееш.
	Клара облещи очи, но я повикаха, преди да успее да отговори нещо грубо. Ухилих се, доволна да видя завръщането на борбената Тамзин, която познавах, но то бе краткотрайно. Тя отново се вглъби в себе си, докато острият й ум все още се опитваше да разгадае какво става.
	Професор Брюър грейна, когато дойде моят ред. Безпокоях се постоянно за акцента си, но знаех, че съм една от любимките му. В първия ден ми бе казал, че обича новите езикови предизвикателства.
	— Ти си много по-интересна, отколкото опитите да променя навиците на момичетата, които прекаляват с използването на думата „проклет“ — беше казал той. — Не съм сигурен още колко от това мога да понеса.
	Сега седнах срещу него и се усмихнах в отговор, все още малко нервна след всичките тези месеци.
	— Вероятно доста ще се затрудните да стесните кръга на най-големите ми проблеми — отбелязах.
	Той изсумтя:
	— Едва ли. Представяш си, че звучиш много по-зле, отколкото звучиш в действителност. И не си помисляй дори за миг, че самите адорийци — родените и израсли в Адория — нямат ужасни акценти. Само защото ви обучават да се държите като аристократки, не означава, че това важи и за бъдещите ви съпрузи. Звучат като жители на Флатландс, само че по-зле. Вечно поставят ударението на грешната сричка и изопачават гласните по невъобразими начини. Знаеше ли, че казват _васа_ вместо _ваза_?
	— И все пак ми се иска да звуча като местните.
	— Знаеш граматичните и фонетичните правила наизуст — по-добре от повечето момичета тук. Сега всичко е въпрос на практика, поправяне на звуците, запечатани в съзнанието от първия ти език. Да обучиш устата си да изрича звука _ш_ и да поправиш произнасянето на късите гласни. Продължавай с това отново и отново. — Изражението на сбръчканото му лице стана замислено. Някога бил професор в университета, който Седрик посещаваше. — Знаеш ли, едно от упражненията, за които съм виждал, че могат да помогнат на хората да подобрят осфридианския си, е усвояването на акцентите на други езици от Евария.
	Харесваше ми фактът, че винаги казваше „Евария“ вместо „континента“, както правеха повечето осфридианци. Но бях скептична относно предложението му.
	— Как би помогнало това?
	— Когато разбереш различията и проблемите, които другите говорещи често имат, това ти помага по-добре да осмислиш къде се вмества собственият ти език. Ще ти донеса една книга по този въпрос, когато се върна следващата седмица. — Той ми намигна. — Освен това просто ми е любопитно да те видя да го правиш. Мисля, че си по-добра в езиците, отколкото си даваш сметка. Звучи, сякаш бързо си усвоила осфридианския. Тук ви преподават малко лорандийски, нали? Той използва същите рувийски корени като сирминиканския. Сигурен съм, че няма да ти е трудно да довършиш онази тетрадка с упражнения.
	— Вече я довърших — отвърнах.
	Той се засмя и се плесна по коляното.
	— Виждаш ли? Ти си истинско чудо.
	— По-скоро измамница. Баща ми пътуваше до Лорандия, когато бях малка, и предаде някои познания по езика на брат ми и мен.
	— Би трябвало да научиш целия език. Ще ти донеса и лорандийски речник.
	— Благодаря, сър, но смятам, че е най-добре засега да работя по усъвършенстването само на един език.
	Изражението на професор Брюър стана мило:
	— Ще се справиш чудесно там, Мира. Просто чудесно. Нещо ми подсказва, че си създадена за място като това.
	Когато дойде време за обяд, Аделейд отново се присъедини към нас и останалите момичета от къщата бяха обзети от още по-нетърпеливо очакване, докато правехме предположения кой ще е тайнственият ни гост. Мистрес Мастърсън изчака, докато се настанихме на масата за хранене, и тогава най-сетне разкри новината.
	— Едно от предишните ни момичета се е върнало в Осфрид за лятото и ще се отбие днес да сподели преживяванията си. Очаквам да покажете най-доброто си поведение. Това е прекрасен шанс, какъвто не се появява винаги. Надявам се да го оцените.
	Джаспър, едва успяващ да сдържи гордостта си, пристигна с гостенката ни скоро след това. Ние, останалите, бъбрехме развълнувано, но замлъкнахме благоговейно, когато тя влезе в стаята и седна на масата.
	Казваше се Флорънс и беше истинско чудо, облечена във виненочервена рокля с розови розетки по деколтето и ръкавите. В сравнение с нея дневните ни рокли изглеждаха опърпани, а всъщност бяха по-хубави от всяка друга дреха, която бях притежавала. Златистата й коса беше подредена в съвършени къдрици. Бижута, украсени с блестящи червени скъпоценни камъни, пръскаха искри навсякъде. Ако я бях видяла на улицата — което изглеждаше невероятно дори и само като предположение — щях да я помисля за осфридианска кралска особа, а не за следобедна гостенка.
	— Флорънс беше момичето на върха в своята година — каза ни Джаспър. — Непрекъснато наддаваха за нея. Мъжът, когото тя избра, предложи най-високата цена. Беше един от най-състоятелните корабни магнати на Денъм.
	Флорънс изпърха с мигли и грациозно вдигна чашата си с чай. Голям пръстен с диамант проблесна на слънчевата светлина.
	— Абнър бе неустоим — каза тя: говорът й беше _почти_ толкова изящен, колкото този на Аделейд. — Нямаше как да не се влюбя.
	Няколко момичета сключиха ръце със замечтани погледи. Запитах се дали богатството на съпруга на Флорънс е било също толкова привлекателно.
	— За постигането на това беше нужен много труд — каза Джаспър, подтиквайки я да ни разкаже подробно колко старания е положила в Суон Ридж Манър. Всички слушаха жадно, но не и наполовина толкова жадно, както когато тя започна да описва баловете и чудесата на Адория. Когато видя, че сме толкова увлечени да я слушаме, Джаспър се изправи, след като се нахрани, и вежливо се извини.
	— Мистрес Мастърсън и аз трябва да прегледаме някои досиета. Но моля ви — забавлявайте се и задавайте на Флорънс каквито въпроси искате.
	Тамзин повдигна вежда при споменаването на досиетата ни и можех само да си представя усилването на параноята й. Шансът да научим повече за Адория обаче, беше твърде примамлив и вниманието й се измести обратно към Флорънс.
	— Вярно ли е, че ще получим още по-хубави дрехи от тези, които имаме сега? — попита Клара, алчно вперила поглед в сатенената рокля.
	Флорънс се засмя очарователно:
	— О, да. Някои като моята. Други — още по-пищни. До една великолепни и искрящи. Искат да бъдем истинска фантазия — да омагьосваме всеки срещнат. И така и ще бъде — ще видите. — Все още усмихната, тя добави с нисък глас: — Понякога тези рокли бяха малко неудобни за носене цяла вечер. Но не можете да срещнете елитни мъже, ако не посещавате елитни събития.
	След това всички искаха да узнаят повече за роклите и дали мъжете са романтични и изпълнени с обожание. Аз се интересувах не толкова от романтиката, колкото да намеря мъж, който да ме уважава — и да е достатъчно щедър с портфейла си, за да ми позволи да откупя свободата на Лонзо.
	— Вярно ли е, че всеки може да намери работа? Че има възможности и образование за всички? — Неочаквано въпросът дойде от Тамзин и измести по-леките теми.
	Флорънс изглеждаше малко изненадана, но побърза да отговори:
	— О, да. Не всички са богати, разбира се. В Кейп Триумф все още има престъпност и бедни квартали. Но нищо подобно на онова, което откривате в някои от гетата на Осфро. Нищо такова. — Лека намръщена гримаса беше първото нещо, което наруши веселото й изражение, и си спомних, че тя също беше от скромен произход. — Но всеки, който е готов да се труди усърдно, може да намери начин да подобри положението си. Тоест всеки осфридианец може. — Докато говореше, очите й се задържаха за миг върху мен. Запазих безразлично изражение, въпреки че сърцето ми се сви. Изглежда, че адорийските колонии нямаше да са различни от страната, която ги управляваше.
	Аделейд беше забелязала втренчения поглед на Флорънс:
	— А хората, които не са осфридианци? В колониите идват и други хора от Евария, нали? И чух, че има дори баланкуански заселници.
	Флорънс сбърчи нос:
	— Баланкуанци. Странен народ са тези хора.
	— Какви са? — възкликна Каролайн.
	— Приличат донякъде на сирминиканци. — Тя открито впери поглед отново в мен. — Но не са точно същите. Ще ги познаете, ако ги видите. И се обличат толкова странно — особено жените. Понякога носят панталони.
	Това предизвика няколко ахвания.
	— Номади като икорите ли са? — попита Силвия с широко разтворени очи. — И те ли носят килтове?
	— Не — призна Флорънс. — Баланкуанците не са такива. Чух, че имат градове и книги, и закони… и други цивилизовани неща. Но очевидно не като _нашите_ цивилизовани неща. Виждала съм само няколко баланкуанци. Те не общуват много с други народности.
	— Но винаги има нужда от още хора, нали? — попита Тамзин, насочвайки групата ни назад. — Всичко е все още ново. Трябва тепърва да се строи.
	— Предполагам. — Флорънс, изглежда, изпитваше неудобство да обсъжда такава сериозна тема. След няколко неловки мига се разведри: — Момичета, искате ли да чуете колко невероятен е Абнър?
	Тя взе да повтаря като навита колко красив бил съпругът й, как изпълнявал всяка нейна прищявка. Как й купувал всичко, което искала.
	— Да бъда омъжена за човек като него, е по-прекрасно, отколкото съм си представяла някога.
	— Във всички отношения ли? — попита Ингрид. — Дори в… интимния смисъл?
	Шок и кикот се разнесоха около масата. Бузите на Флорънс се обляха в тъмнорозово, което някак успя да я направи да изглежда още по-красива.
	— Е, не би било прилично да навлизам в подробности, но ще кажа, че през повечето време е наистина прекрасно.
	— През повечето време? — попитах многозначително. Флорънс изглеждаше изненадана, че съм се обадила.
	— Ами… това, което имам предвид, е, че в някои дни просто съм много уморена, но това е дълг на една съпруга. И аз с радост го изпълнявам заради него. И както казах — наистина може да бъде прекрасно. И о, само какви мили неща изрича винаги след това. Излива емоциите си. Комплимент след комплимент. Казва ми колко ме обожава. Дори е рецитирал поезия.
	Всъщност не намирах „прекрасно“ за убедително описание, но думите й предизвикаха още доволни въздишки у другите момичета от къщата. Сигурно и Аделейд се беше впечатлила, защото по-късно същата вечер, докато се приготвяхме за лягане, тя отбеляза:
	— Не помня поезията някога да се е споменавала в учебника ни по женски науки.
	Целта на предмета „женски науки“ беше да подготви една млада дама за първата й брачна нощ и други въпроси, които не се разискваха в прилична компания. Аделейд беше опиянена от цялата тема. Учебникът по този предмет беше единственият, който я бях виждала да изучава прилежно.
	— Онази книга е пълна глупост — изсумтя насмешливо Тамзин. — Само твърди, сухи правила. Съсредоточава се само върху това как да направим мъжете щастливи, без нито веднъж да спомене как преживяването може да е също толкова хубаво и за жените.
	Двете с Аделейд се спогледахме зад гърба на Тамзин. Никоя от нас нямаше достатъчно кураж да я попита как може да говори толкова уверено по този въпрос.
	Аделейд приключи с разплитането на косата си:
	— Не ми трябва поезия. Искам само любов. Някой, с когото мога да се почувствам мигновено свързана, щом го погледна. Някой, който е предопределен за мен, а аз — за него.
	С горестна въздишка тя навлече един халат и изчезна през вратата, за да отиде в банята.
	— Надявам се очакванията й да се снижат малко, докато стигнем там — казах. — Не искам да я видя наранена, когато я застигне реалността.
	— Боже, ама ти си направо олицетворение на оптимизма. — Тамзин прокара четка през дългата си коса. — Още не бързай да отписваш щастието й.
	— Не го отписвам — възразих. — Искам да е щастлива. Но тя е такава романтичка, а не знам дали това е реалистично. Искам да кажа, имаме два месеца да приемем предложение. Наистина ли мислиш, че ще се влюбим лудо в някого в това време?
	— И по-странни неща са се случвали. _Иска ми се._ — Тя кимна към учебника по женски науки, който лежеше върху леглото на Аделейд. — Ще направи цялата тази работа много по-хубава.
	— Е, аз не се стремя към романс. И не ме гледай така! Ти също никога не си пазила в тайна приоритетите си. Искаш най-богатия, най-успелия мъж, когото можеш да намериш, и именно това ще избереш независимо дали помежду ви има любов и привличане, или не. Аз ли? Не ми трябва най-богатият. Някой, който се е установил — и е готов да си развърже кесията — това е всичко, което искам. Това и уважение, разбира се. Тези са приоритетите ми. Може би ще е красив и може би ще ми е приятно да съм в леглото с него. Ако ли не, просто ще се примиря. Ето това е реалистично.
	Шок изпълни кафявите очи на Тамзин и тя задържа четката във въздуха, забравена.
	— Има реалистични неща, Мира, а има и потискащи. А това е просто… дори не знам. Ти чуваш ли се? Правиш го да звучи като домакинско задължение. Не мога да повярвам, че вече си се примирила с един студен брак.
	Свих рамене. Не можех да обясня, че знаех със сигурност, че обикновено беше твърде лесно да изключиш чувствата си по време на нежелани аванси. Бях го правила много пъти, когато баща ми бе имал нужда от мен да разсейвам мъже, за да извършва мисиите си. Бях флиртувала. Бях им позволявала да ме докосват и да ме целуват. И… бях се чувствала напълно безстрастна. Наистина беше като поредното домакинско задължение.
	— Просто искам да отида в Адория — казах най-накрая. Нито Тамзин, нито Аделейд знаеха за Лонзо. Не можех да издам на никого — дори не и на обичните си съквартирантки — че брат ми е издирван убиец в Осфро.
	Тамзин направи гримаса:
	— Е, аз също искам и да, права си, че ще предпочета успеха пред всичко друго, но все пак се надявам, че мога да изкопча и малко любов и страст. Не знаеш какво изпускаш.
	— Знам. Е, донякъде.
	— О?
	— Целунах едно съседско момче няколко пъти в Сирминика и ми хареса. — За миг се насладих на тези спомени, на това как онези целувки бяха пробудили нещо в мен. — Заминах за Осфрид, преди нещата изобщо да стигнат отвъд целуването. Но понякога… ми се иска да беше имало нещо повече. Искам да кажа, ако ще се задоволя с брак с човек, когото чувствам по-скоро като дружелюбен съквартирант, би било хубаво поне да съм познавала какво е усещането да бъда с мъж… просто заради удоволствието от…
	— Спри, просто спри. Не искам да чувам нищо повече. — Тамзин се отпусна на леглото си и заряза ресането на косата си.
	— Но знаеш какво имам предвид. Не дълбока романтика. Само любовник, който да…
	— Да, да, знам точно какво имаш предвид, и честно казано, не знам кое е по-лошо: този дружелюбен съпруг „съквартирант“, когото ще търпиш в леглото, или тайният любовник, за когото всъщност не те е грижа. — Изражението й стана нежно и малко печално. — Всичко, което знам със сигурност, е, че имаш много да учиш. Аделейд съвсем не е най-заблудената тук.
	Аделейд се върна точно когато Тамзин изричаше последната дума.
	— Заблудена за какво? Не продължаваш да говориш за някаква конспирация, нали?
	В един миг Тамзин се преобрази от съветница по романтичните въпроси в по-познатата преследвачка със стоманен поглед, която познавахме:
	— Нещо става! Чувствам го. И не само промяната в програмата днес. Чухте ли Джаспър да споменава, че днес щял да преглежда досиета? Казвам ви: бъдете нащрек.
	Думите й ме стреснаха — но не заради тежката съдба, която предвиждаше. _Досиетата ни._ Мистрес Мастърсън държеше в кабинета си всевъзможни книжа. Малко от нас бяха влизали там, но помещението се беше сдобило със зловеща репутация. Момичетата се страхуваха да почукат на вратата му. И никой не би си и помислил да проникне в него. Но…
	Досиета. Досиета за всички ни. Досиета за Клара.

	* * *

	Изчаках, докато се уверих, че Аделейд и Тамзин са заспали, а после за по-сигурно изчаках още малко. Лежах в тъмното с трескаво биещо сърце, докато стисках комплекта шперцове в едната си ръка. Дори когато стигнах до момент, в който сметнах, че всички в къщата сигурно вече отдавна са заспали, все още се колебаех. Ами ако някой страдащ от безсъние сновеше из коридорите? Ами ако някой искаше да похапне?
	Но знаех, че ако продължа още дълго да се тревожа за тези неща, никога няма да тръгна. Щях да остана вцепенена в леглото си. Помислих си за смелостта на Лонзо, за ревностната решителност на баща ми и дори за фантастичните подвизи на легендарни герои, за които още обичах да чета в единствената книга, която бях донесла със себе си от Сирминика. Можех да се справя с това.
	Никое от двете момичета не се размърда, докато се измъквах от стаята ни. Коридорът отпред беше тих и празен, както и долният етаж. Присвивах се от страх всеки път, щом подът изскърцаше под краката ми. Звучеше оглушително за моя слух и имах чувството, че пътят ми продължава цели мили. Кабинетът на мистрес Мастърсън се намираше в едно крило на къщата, което рядко посещавахме.
	Когато стигнах до вратата, не разполагах с много светлина и трябваше да върша по-голямата част от работата си по усет. Много от ключалките на къщите, с които бях експериментирала, бяха обикновени и често поддаваха без проблем, когато използвах подходящия инструмент. Тази ключалка беше нова за мен и след няколко проби и грешки накрая ми провървя с един шперц с многобройни извивки, който не бях използвала никога преди. Трябваше да вложа доста хитрина и умение, докато най-накрая чух едно _щрак_ и си помислих, че сигурно е отекнало из цялото имение. Отворих и затворих вратата възможно най-безшумно и щом се почувствах сигурна, запалих малък фенер.
	Веднъж бяха повикали Силвия тук и когато се върна, съобщи, че мистрес Мастърсън поддържа работния си кабинет толкова подреден и безупречен, че усещането е зловещо. Затова се изненадах да видя доста книжа, които лежаха безредно на бюрото. Когато се наведох по-близо, видях, че са изписани с енергичен почерк, за който знаех, че не е на отговорничката на нашата къща. Това омърсяване на свещеното й пространство беше дело на Джаспър.
	Изглежда, че някои от бележките бяха указания от него: _Свържете се с контактите. Разписание. Госпожица Гарисън._ Други бяха списъци с имена, включително момичетата от другите три имения, които Бляскавият двор поддържаше. До името на всяко момиче имаше число. Моето беше 200 и предположих, че това е брачната ми цена. Това беше минимумът за всяко момиче. До името на Аделейд бяха изписани числото 250 и въпросителен знак, докато до името на Тамзин се мъдреше впечатляващата цифра 350. Върху друг тайнствен списък се виждаха странни имена, като _Духът на Хенриета и Добра надежда_, с написани до тях дати. Всичко беше интересно, но това, което ми трябваше, не бяха зарязаните от Джаспър листове.
	Открих онова, което търсех, в дървен шкаф за папки — заключен, разбира се — в който имаше папки с имената на всяка от нас. Тази на Клара моментално изскочи пред погледа ми, но първо посегнах към своята. Повечето книжа в нея отразяваха представянето ми дотук, документирайки резултатите от всички важни тестове и оценявания. Гледайки цялостния си напредък, осъзнах, че е доста внушителен. По-интересен обаче беше един документ, който по същество представляваше досието ми.
	Съдържаше името ми, последния ми известен адрес и кратка биография, в която просто се казваше, че съм дошла от Сирминика и живея в Осфро от две години. Лонзо не се споменаваше. Всъщност в графата за близките ми пишеше _НЯМА_. Адресът за връзка беше на една възрастна двойка, с която бях живяла в сирминиканския квартал. Седрик беше посочен като човека, който ме е избрал за Бляскавия двор, а в графата, указваща как съм била открита, пишеше просто _По препоръка_. Още няколко коментара със спретнатия почерк на мистрес Мастърсън споменаваха живота ми в имението до този момент и съдържаха двусмисления комплимент: _Напредва добре като за сирминиканка._
	„Райт“ беше до „Виана“* и преглъщайки чувството си за вина, надникнах в папката на Тамзин. Много от съдържанието й вече знаех. Беше работила за майка си, която беше перачка, и идваше от голямо семейство. Беше я избрал Джаспър. Коментарите върху представянето й бяха забележителни, което не бе изненадващо. В една специална бележка обаче имаше указания, според които сума от три златни монети от собствената сметка на Джаспър трябваше да бъде предоставяна на майката на Тамзин всеки месец. Нямаше обяснение.
	[* На английски имената са Wright и Viana, а V и W са поредни букви в азбуката. — Б.пр.]
	Досието на Аделейд също съдържаше няколко изненади. Графата, отразяваща напредъка й дотук, беше далеч по дълга от моята или тази на Тамзин, най-вече защото мистрес Мастърсън беше също толкова озадачена от противоречивите успехи и провали на Аделейд. В графата за семейството й също пишеше _НЯМА_ като в моята, което ме изненада. Тя споменаваше понякога родителите и баба си, но не бях осъзнала, че вече не присъстват в живота й. В графата за контакт също пишеше _НЯМА_. Беше служила в дома на лейди Елизабет Уитмор, графиня на Ротфорд, която беше по-висша аристократка, отколкото бях очаквала. Как разпиляната Аделейд беше изкарала толкова много години в подобно домакинство?
	Засрамена, че си пъхам носа в чужди работи, тикнах папката на Аделейд обратно в чекмеджето и най-накрая разлистих тази на Клара. По-голямата част от нея не се отличаваше с нищо особено. Беше избрана от Джаспър, родена в семейство на касапин с още седем дъщери. Оценките за представянето й бяха впечатляващи, но там, най-долу на страницата, имаше раздел със специални бележки като в досието на Тамзин. Само че този на Клара беше от много, много по-различно естество от раздела на Тамзин.
	Прочетох го два пъти, а после го върнах в чекмеджето с усмивка.
	— Прав беше, старче — промърморих под нос. — Информацията е истинската власт.


>	4

	Не използвах информацията веднага. Чаках удобен случай, дебнех най-подходящия момент и освен това работех да събера още някои подробности. Шансът ми дойде почти месец по-късно, когато Клара тормозеше поредната от любимите си мишени.
	Вече от три дни горката Тереза беше нападната от внезапно избили червени пришки по едната буза. Мистрес Мастърсън не се беше обезпокоила:
	— Момичетата на твоята възраст постоянно страдат от петна и пъпки по кожата. Или това, или е реакция към нещо ново. Парфюм. Плат. Ще трябва сама да проучиш какво е. Въпреки всичко _ще_ изчезне. — Беше оставила на Тереза кутийка неприятно миришещ мехлем и указания да използва обилно козметика, докато кожата се изчисти.
	— Ами ако тя греши? — попита Клара със сладникав от престорена загриженост глас, докато влизахме в стаята за музика за поредния си урок. — Ами ако не се махне? Никога не съм виждала нещо подобно.
	Тереза побеля като платно:
	— Т-тя каза, че ще изчезне. Използвам онзи крем. Клара огледа внимателно бузата й:
	— Не ми изглежда да се е махнало. Мисля, че е по-зле.
	— Не е — каза Аделейд. — Почти не се вижда под грима й.
	— Е, всичкият този грим определено се вижда. Всички ще забележат, че от едната страна е по-плътен. — Клара притисна ръка към устата си и ахна: — О! Надявам се всичко да се изчисти до утре. Ще идва господин Торн, а знаеш колко е придирчив. Можеш да се тревожиш за уроците колкото си искаш, но там всъщност външността ни е важното. Той няма да заведе момиче, което е… ами, което има някакви недостатъци.
	В сравнение с останалите проблеми на света заяждането на Клара изглеждаше банално. Измъченият поглед на Тереза обаче говореше друго. Това отново беше силата на думите в действие. Една дреболия можеше да има голям ефект.
	— Имаш ли някакви идеи, които могат да й помогнат, Клара? — попитах кротко. — Живяла си в Изворния район, нали? Там има всевъзможни аптеки. Помня как чух, че има една много добра на Хайтауър Стрийт.
	Престорената усмивка върху лицето на Клара замръзна. Изопна се и се втвърди, заприличвайки повече на гримаса, когато тя се втренчи в мен. Преподавателят ни влезе и призова за вниманието ни. Клара преглътна и отговори със скован, тих глас:
	— Грешиш. Живеех в Касапския квартал. Усмихнах й се в отговор със слънчево изражение, на което Аделейд би завидяла. Не споменах нищо повече за Изворния район по време на часовете. Не споменах нищо по въпроса на вечеря. Клара цял ден не можеше да откъсне очи от мен, а когато най-накрая ни разпуснаха от занятия вечерта, тя си проправи път към мен, докато всички се изкачвахме с лъкатушене по стълбите. Хванах Аделейд под ръка и много високо поканих Силвия и Розамънд да учат с нас. Държах хората близо до себе си чак докато стана време за лягане, като нито за миг не дадох шанс на Клара да ме хване насаме.
	На закуска лицето й беше толкова пепеляво, че мистрес Мастърсън я попита дали е болна. Клара поклати глава, все още наблюдавайки ме. Престорих се, че не забелязвам, и потънах в разговор с Тамзин, докато изражението й внезапно се изпълни с тревога. Тя вдигна поглед към нещо зад мен и когато се обърнах, видях Джаспър да влиза бодро в стаята. Не ни бяха предупредили, че ще ни посети.
	— Добро утро, момичета — каза той с по-весел тон от онзи, с който обикновено го чувах да говори. Взе няколко хлебчета и ги уви в платнена салфетка. — Простете, че не се присъединявам към вас, но днес ще трябва да се храня в кабинета си. Ще говорим повече по-късно.
	От неспокоен погледът на Тамзин стана предпазлив и видях как мислите й се завъртяха като вихър. След като нищо забележително не се беше случило след изненадващото оценяване на езиковите ни познания, тя най-сетне беше спряла да дава гласно израз на страховете си… но знаех, че все още ги изпитва.
	— Това е — промърмори тя. — Предупредих ви. Аделейд я потупа по ръката и се усмихна успокоително, но без резултат.
	— Тамзин, той се отбива постоянно. Нормално е. Тамзин просто поклати глава.

	* * *

	Беше уикендът и учебните занятия вече не можеха да ме предпазят от Клара. Нямах обаче нищо против. Бях искала да я избягвам само достатъчно дълго, за да й докарам параноя. Сега беше време да нанеса удара.
	— Защо попита за Изворния район? — изсъска тя, като ме дръпна в един тих ъгъл по-късно през деня.
	— Просто ми се стори, че чух как споменаваш, че често си ходила там. — Гласът ми подражаваше на ангелския тон, с който си служеше тя. — И че си виждала един аптекар на Хайтауър, когото познаваш много добре. Сега обаче осъзнавам, че сигурно съм се объркала. Аптекарите са през няколко улици оттам, нали? Хайтауър е изцяло жилищен район. Множество хубави домове. Много изтънчени господа — и техните семейства.
	Клара пребледня, а после лицето й стана яркорозово:
	— Не знам каква игра играеш…
	— Знаеш точно каква игра играя — зарязах сладкия тон. — Знам, Клара. Знам всичко за услугата, която Джаспър е направил на господин Уейкфийлд, и ако отново тормозиш мен или когото и да е в тази къща, всички ще узнаят за онази услуга. И вече нямам предвид просто клюки. Ако кажеш или направиш нещо, което не ми харесва — ако дори _погледнеш_ в посока, която не ми харесва — всичко това ще излезе на бял свят.
	— Никой няма да повярва…
	— Имам доказателство. — Това не беше съвсем вярно, тъй като не можех да открадна книжата от кабинета на мистрес Мастърсън, но самоувереното ми държание бе убедително, както и загадката откъде изобщо знаех за всичко това. — Когато видят това доказателство, всички ще повярват — и Джаспър няма да е доволен. Приятно прекарване на остатъка от деня.
	Оставих я там зяпнала и трябваше да се възпра да не се ухиля като идиотка. Специалната забележка, надраскана в досието й — с почерка на самия Джаспър — гласеше:
C>
	Приета като услуга кът Мартин Уейкфийлд след многократни простъпки срещу морала в дома ту в Хайтауър. След като е разкрита от госпожа Уейкфийлд, се налага Клара да бъде незабавно отстранена. Тя е красива и умна и ще се впише добре тук. Достатъчно умна е да знае какъв късмет е извадила, и се съмняват, че ще повтори това поведение. Все пак, колкото по-скоро я омъжите, толкова по-добре.
C$
	С няколко запитвания до Седрик бях научила останалите подробности. Той не знаеше нищо за миналото на Клара, но беше чувал за Мартин Уейкфийлд. Той беше виден бизнесмен и притежаваше аптеки в квартали из целия град. Не можеше да рискува скандал.
	Нямах много време да ликувам заради победата си, защото обзетата от трескава възбуда Тамзин ме намери няколко минути по-късно. Сграбчи ме за ръката:
	— Вече се случва.
	Беше ми непоносимо да я вземам на подбив, когато бях в такова добро настроение:
	— Тамзин, ще се поболееш от тревога. Отдъхни си и ще отидем да намерим някаква игра и…
	— Не! — възкликна тя. — Не си го въобразявам. Току-що дойде съобщение — мистрес Мастърсън иска всички ни в балната зала възможно най-скоро. Къде е Аделейд?
	Малка част от параноята на Тамзин започна да се прокрадва в мен.
	— Май е в кухнята. Днес е денят й за домакински задължения.
	Все още вкопчена в ръката ми, Тамзин ме повлече напред:
	— Хайде, не можем да губим време.
	Аделейд неумело се беше заела да мие съдове и успяхме да й попречим да съсипе един бакърен чайник, преди най-сетне да се отправим към балната зала. Бяхме сред последните пристигнали и открихме пода на огромното помещение покрит с одеяла. Другите момичета от къщата бяха насядали по тях и изглеждаха толкова озадачени, колкото се чувствахме ние. Трите си намерихме свободно място и седнахме.
	Когато влязоха слуги и започнаха да подреждат маси с храна — далеч повече, отколкото ни беше необходима, Тамзин вече беше напът да се задуши от вълнение. Започна да бъбри възбудено как това сигурно е изненадващ изпит върху посрещането и забавляването на големи групи изискани гости.
	— Няма проблем. Можем да се справим. Можем да се справим с това по-добре от останалите, защото никоя от тях не се е усетила какво става. Имаме преднина.
	Тя все още трескаво изстрелваше съвети — които сякаш бяха насочени по-скоро към самата нея, отколкото към нас — когато започнаха да пристигат предречените гости. Не изглеждаха много елегантни, но породиха бурна реакция. Другите момичета от къщата започнаха да скачат от одеялата си с буйни викове, хвърляйки се в прегръдките на тези посетители. А след броени мигове Тамзин се озова сред тях, изтичвайки до усмихната, просълзена групичка червенокоси хора.
	Аделейд и аз седяхме сами, попивайки гледката.
	— Семействата им — промърморих. Едно от правилата на Бляскавия двор беше, че през периода на обучението ни общуването с близките ни в Осфро може да се поддържа само чрез писма. Вече течеше осмият ни месец: не беше малко да прекараш толкова време, без да виждаш любимите си хора.
	Гледах семейните срещи с печална усмивка. До мен Аделейд също ги гледаше и си спомних как в досието й също беше отбелязано НЯМА СЕМЕЙСТВО. Внезапно през вратата влязоха две познати лица и след един миг на шок затичах напред да прегърна Пабло и Фернанда Галиарди. Лонзо и аз бяхме пътували с тях от Сирминика и те ни бяха позволили да живеем с тях в Осфро. Малкият им апартамент беше съвсем малко по-голям от спалнята ми в Блу Спринг, но те бяха безотказно щедри към хората в нужда.
	— Какво правите тук? — възкликнах. Двамата бяха прехвърлили шейсетте, а нашето имение беше на доста път с кон от столицата.
	— Грижим се да не се замесваш в неприятности — каза Пабло. Косата му беше прошарена с повече сиви нишки, отколкото си спомнях. — И мисля, че ще хапнем. Само това ни казаха. — Звукът на родния ми език беше като музика.
	— Виж се само — каза Фернанда: в очите й блестяха сълзи, докато ме обгръщаше с поглед. Носех розова муселинена рокля, косата ми беше прибрана назад и накъдрена. — Също като принцеса.
	Веднага ги отведох при храната. Изглеждаха ми много по-кльощави. И аз ли съм била такава? След като напълниха чиниите си, ги отведох обратно до одеялото и седнах недалеч от роднините на Тамзин. Трудно беше да не им се усмихна. Имаше още три деца и Тамзин държеше на скута си най-малкото, момиченце на две-три години, докато другите — по-голямо момче и момиче — бяха облегнали глави на раменете й. Никога не бях виждала лицето на Тамзин толкова изпълнено с щастие и лишено от пресметливост.
	За мое — и на Аделейд — удивление все пак една от нейните роднини също се бе появила. Беше закръглена жена с избеляла златиста коса и дружелюбно излъчване. Аделейд я представи като леля Сали и не изглеждаше особено щастлива, че това бе роднината, която беше дошла да я посети.
	След представянията и светския разговор превключих на сирминикански и попитах:
	— Има ли някакви писма от Лонзо? — Това беше последната ми, отчаяна надежда — че беше възстановил връзката, докато отсъствах.
	Фернанда поклати печално глава.
	— Не. Съжалявам.
	— Ще го намериш — каза Пабло. Закърших ръце:
	— Ами ако съм си пропиляла времето с Бляскавия двор? Цяла година, в която да не го търся! Трябваше да стана слугиня и да замина по-рано.
	— И какво щеше да направиш тогава? — упрекна ме меко Пабло. — Щеше да си обвързана с един работодател години наред. Не би могла да го търсиш. Но като съпруга на някой заможен мъж ще имаш повече свобода и влияние.
	— А Лонзо никога не е искал да ставаш слугиня — добави Фернанда. — Не искаше да отидеш там с дълг, който тежи на плещите ти.
	— Не искаше това и за себе си — казах.
	— Нямаше избор. — Милото лице на Фернанда придоби сурово изражение. Тя беше познавала Изабел и беше помогнала на Лонзо да се укрие от властите, когато случайно беше убил нейния убиец. — Трябваше да се измъкне бързо. Но ти? Това е по-добре за теб. Само Дванайсетте знаят какво ти е писано, но знам, че не е да работиш безкрайни дни в някоя плантация.
	Когато я чух да се позовава на дванайсетте ангели, както правеха аланзанците, това ми напомни, че именно Фернанда и Пабло се бяха срещнали със Седрик и бяха уредили сделката ни. Той беше имал нужната власт да ме доведе в Адория, а името на баща ми помогна да се свържа с аланзанци в Новия свят. Подобно на мен, Седрик имаше план в Адория. Искаше да се присъедини към нова колония, наречена Уестхейвън, която изграждаше и проповядваше религиозна търпимост. Сделката ни му беше помогнала и макар да знаех, че е от полза за мен, все още се съмнявах дали бях постъпила правилно. Почти не чувах изтънчените речи на Джаспър за всичкия лукс, който ни очакваше, или как се хвалеше пред семействата ни колко начетени и изтънчени ще станем. Щяха ли начетеността и изтънчеността да са достатъчни, за да ми помогнат да намеря Лонзо?
	Изтръгнах се от размишленията си, когато съобщиха, че са пристигнали карети, за да откарат гостите обратно в Осфро. Времето бе отлетяло и сълзите, които се бяха пролели при идването на посетителите, се удвоиха сега, при потеглянето им. Няколко от момичетата изглеждаха толкова съкрушени, та си помислих, че като нищо можеха да си тръгнат с любимите си хора. Но тази показност явно бе впечатлила семействата на всички и видях същите тези разстроени момичета, подкрепени с насърчителни думи от роднините си. Макар да не вярвах, че Тамзин наистина би си тръгнала, тя твърде очевидно се нуждаеше от известно насърчение. Изражението й бе съкрушено, докато се вкопчваше в децата, но закима в знак на съгласие, когато майка й сложи ръка на бузата й и заговори бързо. Не чувах какво казва, но когато минах покрай тях, дочух как Тамзин казва: „… ще отида да ти донеса писмата“.
	Прегърнах здраво Фернанда и Пабло, питайки се дали някога щях да ги видя отново. В някои отношения те бяха последната ми връзка със Сирминика. Но дори докато се сбогувах с тях, умът ми вече скачаше напред. Хванах се, че мисля като Тамзин. За каква цел беше послужило това събитие? Беше ми харесало много. На всички им беше харесало. Но това беше нетипично смекчаване. Нарушение в рутината. Започнах да разбирам защо толкова вдигна гарда на Тамзин.
	А по-късно, когато с останалите момичета бяхме повикани обратно в балната зала да се съберем около Джаспър, разбрах със сигурност, че Тамзин е била права през цялото време.
	— За мен беше истинско удоволствие да се срещна с прекрасните хора, които са помогнали за отглеждането ви — започна Джаспър. — Но тяхното посещение не е единствената изненада, която ще получите днес.
	Безпокойството ми се усили. Той се усмихна широко.
	— Надявам се, че всички се вълнувате за Адория, защото отиваме там — три месеца по-рано от планираното. — Когато никой не проговори, той добави: — В резултат освен това ще положите и изпитите си по-рано. Ще започнат след една седмица.
	Стаята се изпълни с възклицания и с жуженето на нервни разговори. Наложи се мистрес Мастърсън да накара всички да замълчат, за да може Джаспър да продължи:
	— Знам, че тази промяна в плановете е неочаквана. Но всъщност фактът, че се чувстваме уверени, за да ви отведем в Адория по-рано, е отражение на изключителния ви напредък. Само след два месеца ще бъдете в един цял нов свят — обожавани и желани като скъпоценните камъни, каквито сте. Знам, че брат ми ще бъде възхитен, когато види тазгодишния клас. Не се съмнявам, че всички ще се представите отлично на изпитите си. — Той се усмихна по-широко, навярно с надеждата, че това ще облекчи безпокойството, което се излъчваше от всички. — С голямо удоволствие бих останал, но трябва да посетя и другите имения. Седрик обаче ще се отбива да наглежда нещата и да ви оказва морална подкрепа по време на изпитите ви.
	— Не е ли опасно?
	Въпросът, изречен дръзко и ясно, дойде от забележително сериозната Аделейд.
	— Това, че Седрик ще ви оказва морална подкрепа ли? — попита Джаспър.
	— Не — каза тя. — Прекосяването на океана в късната зима. Това не е ли все още сезонът на бурите? — Няколко момичета придобиха още по-неспокойни изражения, а аз останах с впечатлението, че Джаспър се опитваше да скрие намръщена гримаса.
	— Предпочитам да възприемам това време по-скоро като ранна пролет. И самият аз едва ли бих предприел пътуването, ако смятах, че ще бъдем в опасност. Аделейд, със сигурност не си придобила някакви познания за мореплаването, които не са ми известни, нали? Познания, които превъзхождат моите и тези на капитаните на корабите, които се съгласиха да ни вземат?
	Смъмрена, Аделейд си замълча, но ми беше ясно, че не е убедена. След още няколко наставления ни изпратиха обратно по стаите ни и приятелките ми реагираха приблизително така, както бях очаквала. Тамзин вече посягаше към учебниците си, а на Аделейд сякаш й бе безразлично — поне що се отнася до тестовете. Плаването в сезона на бурите още я притесняваше.
	Аз ли? Аз бях просто смутена. Не знаех какво да мисля. По-ранното заминаване означаваше, че можех да стигна до Лонзо по-скоро. Но означаваше също и че изпитите ми, женитбата ми и краят на този защитен свят с приятелите ми щяха да настъпят по-скоро. Измъчвана от бъркотия от противоречиви чувства, накрая излязох да се разходя около къщата. Имах нужда от пространство и от възможност да проясня ума си.
	Подминах няколко други момичета, които влизаха и излизаха от умивалните или кухнята, но повечето се оттегляха в стаите си за нощта. Долу работници от селото приключваха с разчистването след пикника и понечих да се отдалеча от тях, докато не видях един, чиято прегърбена стойка и торбесто палто ми бяха познати.
	Приближих се тихо до него, докато трупаше на камара няколко щайги.
	— Пуснаха ли ви да влезете тук — попитах, — или просто отворихте ключалките с шперц?
	Той подскочи и хвърли поглед назад към мен. След като ми отправи кратък, ироничен поглед изпод провисналата си шапка, се залови отново за работа. Виждах малко повече от лицето му, отколкото онази нощ навън — макар все още нищо съществено — и то беше най-вече онова, което бях забелязала преди. Раздърпана брада, белези, мръсотия. И очите му, тъмни и язвителни, си бяха същите.
	— Ще ме нападнеш ли с нож, ако съм ги отворил с шперц? — попита той.
	— Зависи дали ще ми кажете за какво е шперцът с двойната извивка.
	Това го изненада отново — достатъчно, че да си заслужа втори поглед. Макар че шапката висеше над част от лицето му, полилеят отгоре ярко осветяваше бузата, която бях видяла преди. Беше също толкова загрубяла и върху нея се виждаше същият звездовиден белег. Само че… на различно място ли беше? Можех да се закълна, че миналия път този белег беше в средата на бузата му. Сега обаче видях, че беше много по-близо до ухото му, онова с драскотината отстрани. Очевидно бях сгрешила. Онази нощ беше тъмно и дъждовно и ме бяха занимавали други неща.
	— Опита се да го използваш? — попита той.
	— Използвах _всичките_ — отвърнах гордо. — Из цялата къща. Още налучквам как да накарам няколко да проработят. Но дори не мога да намеря ключалка за този.
	— За сейфове е — каза той след кратък пристъп на кашлица. — Големи сейфове, каквито използват банките. Съмнявам се да имате такива тук.
	— Прониквали ли сте в такива сейфове? Той изсумтя:
	— Нямаше да ви мъкна съдовете, ако бях. Май сте имали някакво изтънчено събитие.
	— Пикник в балната зала — понеже е твърде студено да го проведем навън. Макар да мисля, че беше по-скоро добре замислен ход.
	Той отново беше извърнал лице от мен, но не можа да устои на това наблюдение.
	— Как така?
	— Джас… господин Торн ни позволи да прекараме известно време със семействата си. Според мен се надяваше, че това ще смекчи шока от факта, че заминаваме по-рано.
	Той спря да работи.
	— По-рано ли?
	— Заминаваме за Адория само след около месец. Изпитите ни започват веднага.
	— Месец — повтори той, загледан в далечината. — Това не е идеалното време за плаване. Може да се направи, но не е приятно. А понякога е, ами… няма значение. Торн сигурно иска да изпревари другите търговци. Що за глупав капитан е убедил да се съгласи?
	Живият му интерес беше стряскащ.
	— Не знам нищо за това. Известно ми е само, че трябва да бъда готова навреме. Изпити. Проби за дрехи.
	Мъжът кимна разсеяно и изглежда, напълно заряза работата си.
	— Трябва да вървя.
	— Ами тези? — Посочих кутиите, които беше изоставил.
	— Някой друг ще дойде за тях. Или можеш да се заемеш, ако искаш. — Обърна се към вратата. — Успех с изпитите и роклите.
	— Чакайте — обадих се, когато понечи да си тръгне. Той спря. — Аз… направих каквото казахте. За информацията — използвах шперцовете, за да проуча миналото на Клара, и бяхте прав. Тя има тайна и сега аз я знам. А тя знае, че знам.
	Той се беше извърнал от мен, но май се усмихваше.
	— Значи няма повече клюки?
	— Няма нищо. Информацията е сила.
	— Браво. Идва ти отвътре.
	— Искате ли си шперцовете обратно?
	— Задръж ги. Казах ти, че имам още.
	— Но защо? Защо изобщо ми ги дадохте?
	— Защото създаваш впечатление за жена, която ще иска да отиде на много места, на които другите хора казват, че й е забранено да отиде. Тези ще помогнат за изравняване на шансовете. — Сега той закрачи по-уверено към вратата и разбрах, че няма да позволи да бъде забавян повече. — Благодаря за помощта — провикна се назад към мен точно преди да затвори вратата. Загледах се натам, озадачена.
	— Каква помощ? — попитах. Празната стая не отговори и след още няколко мига тръгнах бавно обратно нагоре към стаята си да се подготвя за последната глава от обучението си в Бляскавия двор.


>	5

	Прекарах следващата седмица, заровила глава в учебниците си. Езикът си оставаше основният ми приоритет независимо какво казваше професор Брюър. Намеците за акцента ми във всекидневния живот в Адория ме тревожеха. Нуждаех се от заможен съпруг, който щеше да се отнася с мен като с равна. Последното можеше всъщност да е по-трудно за намиране, но колкото повече варианти имах, толкова по-добре. По подобен начин колкото по-осфридиански вид имах, докато издирвах Лонзо, толкова по-голямо влияние щях да упражнявам.
	Тамзин почти не ядеше и не спеше. Аделейд живееше по обичайния си начин. Не мислеше много за резултатите от изпитите си и най-вече просто се надяваше, че ще има няколко добри възможности за избор. От време на време упражняваше с мен произношението си: намирах това за невероятно полезно предвид отличния й говор. Тя на свой ред обичаше да ме чува как имитирам акцентите на други езици. Бях се поддала на предложението на професор Брюър и учех няколко.
	— Това е невероятно! — засмя се Аделейд вечерта, преди да започнат изпитите. — Звучиш точно като онази прислужница, която работеше навремето в нашата къща.
	Уж трябваше да учим по лингвистика, но тя ме беше придумала да си вземем почивка и да имитираме някого от Скарсия. Един коренен осфридианец обикновено можеше да разпознае, че съм сирминиканка, когато чуеше естествения ми акцент, но произходът ми беше по-труден за разгадаване, ако маскирах осфридианския с нещо друго.
	— Имитирай лорандийски — подтикна ме Аделейд със светнало лице.
	Когато го направих, Аделейд рухна на леглото си, като се кикотеше, но Тамзин въздъхна високо:
	— Ако вас двете не ви е грижа за ученето, поне спрете да прекъсвате моето. А на ъгъла до нас живееше лорандийски пекар. Малко се отклоняваш.
	— Не, не се отклонява. — Аделейд отново се надигна и седна, все още ухилена. — Имат регионални различия също като нас. Овладяла е северозападния говор съвършено.
	Усмивката на Аделейд бе заразителна, но наистина ми беше съвестно, че смутихме Тамзин. Изглеждаше толкова сериозна, заобиколена от учебници.
	— Съжалявам — казах. — Знам колко е важно това за теб.
	— Всички знаят — добави Аделейд, като стана сериозна. — Но ще се погубиш. Отдъхни си. Поне се наспи една цяла нощ.
	Тамзин хвърли поглед с кръвясали очи надолу към работата си и поклати глава:
	— Не мога да рискувам. Не мога да рискувам да объркам нещата. Трябва да бъда най-добрата. Трябва да бъда диамантът.
	Определяха ни ранг на скъпоценни камъни въз основа на реда на резултатите ни. Не беше точна система. Беше по-скоро произволен мотив, който тримата Торн бяха измислили, за да ни представят в Адория. Искаха да ни пременят в зашеметяващи цветове и украси и да използват скъпоценните камъни като насока кои са „по-ценните“ момичета. Някои рангове, основаващи се на скъпоценни камъни, бяха променливи, но диамантът беше безспорно върхът — и момичетата от другите имения също щяха да се състезават за него.
	— Според нас вече си най-добрата — каза лоялно Аделейд.
	Тамзин успя да се усмихне снизходително. Тя постоянно се притесняваше като какъв скъпоценен камък ще бъде класирана, а ние я успокоявахме всеки път.
	— Просто имам нужда всички други също да мислят така. Сега в надпреварата са въвлечени четирийсет момичета. Трябва поне да се класирам сред първите три. Трябва да срещна най-добрите мъже.
	— Ще ги срещнеш — казах.
	— А ние ще направим всичко, за да ти помогнем. — Сериозното изражение на Аделейд започна да става дяволито. — Включително и да не те разсейваме с удивителните акценти на Мира. Предполагам, че ще отида да почета по женски науки.
	Дори Тамзин се засмя на това и макар че нито за миг не спря да учи през тази нощ, забелязах, че сякаш се усмихваше малко повече.
	Но напрежението се удвои на следващата сутрин, когато започна първата ни поредица изпити. Дори Аделейд чувстваше тежката атмосфера. Седрик дойде да остане с нас за седмицата и ни отправяше окуражителни думи, ако минехме в коридора. Главно се опитваше да не ни се пречка.
	Някои изпити бяха писмени, докато други изискваха представяния и демонстрации. За изпита при професор Брюър всяка от нас трябваше да застане пред класа и да прочете на глас пасаж, който не бяхме виждали никога преди. Държах здраво листа си, опитвайки се да не го съсипя с потните си длани. Той описваше вълнената промишленост в Северен Осфрид и съдържаше няколко думи, които не бях чувала никога. Използвах познанията си по осфридианска фонетика и налучквах произношенията им. Когато свърших и вдигнах поглед от листа, гордото изражение на професор Брюър ми подсказа, че съм се справила добре.
	След това се почувствах, сякаш от раменете ми беше свален някакъв товар. Въпреки това полагах старания при останалите изпити. Поднасях елегантно чай. Свирех прости мелодии на пиано. Носех се като вихър из балната зала, броейки стъпките наум. Пишех есета върху осфридианската култура, история и мода. Когато седмицата най-сетне свърши, знаех, че не съм се справила съвършено с всичко, но резултатите ми ще са убедителни. Въпросът беше на кое място щях да бъда в класацията, но това ми беше по-скоро любопитно. Най-важното беше да стигна до Адория.
	Всички в къщата изпуснахме всеобща въздишка на облекчение при трудно спечелената си свобода. Усмивките се върнаха, а духът се повдигна — особено когато мистрес Мастърсън ни каза, че можем да организираме празненство в чест на Деня на Ваиел. Това беше денят, в който ортодоксалната църква на Урос почиташе Ваиел, един от шестимата бляскави ангели, с гощавки и празненства. Беше също и най-късият ден от годината и се отбелязваше от аланзанците с молитви и ритуали, посветени на Деанзиел, една от разпътните ангели, докато очакваха завръщането на светлината. И двете групи се отнасяха към деня като към важен празник. Всяка смяташе, че другата го е покварила.
	Седрик се измъкна тихо след залез-слънце и се отправи в снежната вечер да засвидетелства почит на всичките дванайсет ангели по свой собствен начин. Успя да се върне за вечеря и за последвалото празненство и аз си позволих да се наслаждавам истински на веселието. Няколко от преподавателите празнуваха с нас и всички играхме игри и пихме сладко вино, след като се нахранихме. Основна тема на разговора бяха бъдещите съпрузи и аз нямах нищо против. Всички бяхме изпълнени с огромна надежда и вълнение. Това ме караше да вярвам, че всичко е възможно. Щях да намеря Лонзо. Може би дори съпруг, когото харесвах. А Тамзин и Аделейд щяха завинаги да присъстват в живота ми независимо къде ни отведяха браковете ни. След като бях видяла толкова много тъмнина през годините, сега пред мен се разкриваше свят, който бе изпълнен с радост и възможности.
	Настроението остана бодро в следващите дни, докато чакахме резултатите. Изключение правеше Аделейд и това изненада както Тамзин, така и мен. Приятелката ни говореше малко и често изглеждаше вглъбена в нетипично мрачни мисли. Освен това беше една от първите, които хукнаха към долния етаж, когато съобщиха, че резултатите ни са излезли. Едва не се препъвахме една в друга, докато се тълпяхме в библиотеката: спомнихме си за обноските си едва когато зърнахме Джаспър, мистрес Мастърсън и една модистка на име госпожица Гарисън, застанали на опашка пред нас. Подредихме се в спретнати редици, слушайки в почтително мълчание, докато Джаспър изнасяше една от вдъхновяващите си речи. После мистрес Мастърсън с усмивка извади списъка с резултатите и настъпи безредие, когато се втурнахме напред.
	Открих името си и едва можах да повярвам на онова, което видях. Седма. Седма от четирийсет. Заля ме прилив на удоволствие и гордост. Очевидно бях научила много повече, не само лингвистиката. След Тамзин аз имах най-високия резултат в нашата къща, макар че помежду ни имаше значителна разлика в броя на точките. Нейният резултат беше почти съвършен. Аделейд беше попаднала точно по средата, на деветнайсето място, а Клара — която ме стрелна с намръщено изражение — се беше класирала осма.
	Двете с Аделейд се прегърнахме. Откъснахме се една от друга, когато познат глас проряза врявата:
	— Как така съм класирана трета? Момичетата над мен имат същия резултат като мен!
	Обърнах се — заедно с половината присъстващи в стаята — и видях Тамзин гневно изправена срещу мистрес Мастърсън.
	— Да. Всички имахте еднакви резултати — беше много впечатляващо. Всъщност в крайна сметка всичко се сведе до естетиката — обясни мистрес Мастърсън. — Уинифред, момичето, което е на първо място, ще изглежда толкова прелестно в цветовете на диаманта. Рубинът е следващият най-ценен камък и очевидно нямаше да ти подхожда заради косата ти. Така че третото място, представянето ти като сапфир, изглеждаше като…
	— Сапфир? — прекъсна я Тамзин. — _Сапфир?_ Всеки знае, че зеленото е цветът, който ми подхожда най-добре. Смарагдът не е ли по-рядък и по-ценен от сапфира?
	— Достатъчно близки са. А зеленият ми плат още не е пристигнал — каза госпожица Гарисън. Няколко от помощничките й вече бяха влезли с топове плат, готови да започнат да ни вземат мерки. — Вероятно ще се появи едва около седмица, преди да отплавате.
	— А категориите са гъвкави — стремим се по-скоро към определен _диапазон_ от скъпоценни камъни — добави мистрес Мастърсън. — Сметнахме за най-добре просто да продължим със сапфира, за да може тя да се заеме с изготвянето на гардероба ти. Иначе ще работи в последната минута.
	— Е, би могла просто да шие малко по-бързо, по дяволите — процеди Тамзин.
	— Тамзин! Държиш се непочтително. Ще приемеш сапфира и ще си благодарна, че си сред трите най-добри. _И_ ще си мериш приказките.
	Дори Тамзин осъзна, че е прекалила.
	— Да, мистрес Мастърсън. Извинявайте. Но мога да се явя отново на изпитите, на които съм се представила слабо, нали?
	— Да, разбира се. Всяко момиче може. Въпреки че, ще бъда честна, при резултат от деветдесет и девет процента няма кой знае какво друго за постигане.
	Тамзин гордо вдигна брадичка:
	— Съвършенство.
	— Горката Тамзин — промърморих. Не ми харесваше да виждам приятелката си разстроена, но беше трудно да й съчувствам _твърде_ много. Никой не можеше да се съмнява в съвършенството й и въпреки че момичетата на първите три места в класацията посещаваха повече изтънчени събития, знаех, че за Тамзин няма да е трудно да се среща с елитни мъже. Когато Аделейд не отвърна, хвърлих поглед към нея и я видях да гледа мистрес Мастърсън със замислено изражение.
	— Аз също ще попитам дали мога да се явя повторно на изпитите — каза най-накрая Аделейд.
	— Наистина ли? — Изражението й беше твърде сериозно, за да заподозра, че се шегува, но не можех да си представя, че би искала да се подложи отново на целия този стрес. — Класира се по средата. Това не е зле.
	Аделейд просто сви рамене и се приближи до мистрес Мастърсън, за да привлече вниманието й. Някой ме подръпна за ръкава и открих една от помощничките на модистката да стои до мен.
	— Ти си Мирабел, нали? — Тя вдигна наръч златисти и жълти платове от всевъзможни материи и нюанси. — Дойдох да ти взема мярка. Определиха те като топаз.
	Платовете изглеждаха толкова нереални, че се страхувах да ги докосна. Благоговеех пред дрехите, които бяхме носили досега в Блу Спринг, но това беше цяло ново ниво. Това беше нещо, сякаш излязло от книга с приказки. Шивачката точно беше свършила с измерването на талията ми, когато госпожица Гарисън се приближи и цъкна раздразнено с език.
	— Няма да стане. Това изобщо няма да стане. Мистрес Мастърсън, която бе дочула думите й, дойде при нас:
	— Какво става?
	Госпожица Гарисън посочи с жест към един топ златисто кадифе, който държах:
	— Не може да носи такива жълти нюанси с този маслинен цвят на кожата. Да изглежда болна ли искате? Кожата й е безупречна. Трябва да я подчертаете и да смените скъпоценния й камък. Дайте й по-наситен цвят. Или дори по-ярък.
	След още увещания шивачката убеди Джаспър и мистрес Мастърсън да ми дадат мотив на гранат и да ме облекат в червени нюанси. Клара, която бе определена като гранат преди това, мразеше жълто и ме изгледа с открито презрение. Запазих гордо изражение, докато чух Джаспър да казва:
	— Гранатът не е много повече от обикновен камък, така че може да е подходящ.
	Следобедът се превърна в безкраен вихър. Заедно с мерките ни госпожица Гарисън преценяваше всевъзможни детайли. Беше донесла повече мостри от платове във всяка разцветка, отколкото й бяха нужни, и трябваше да налучква какво ще изглежда най-добре в комплекта от тоалети на всяко момиче. Обвиваше ни в копринени и кадифени платове, съчетавайки ги със скъпоценни камъни и бижута, от които ми се завиваше свят. Дори си водеше записки за лицата и фигурите ни, за да определи какви видове деколтета и ръкави щяха да ни „отварят“ най-много.
	— Тъй, тъй — каза тя, оглеждайки внимателно фигурата ми, — ти определено се открояваш.
	— Аз… съжалявам, какво?
	Тя посочи към гърдите ми с една мостра от червена коприна:
	— Можеш добре да запълниш един корсет, спор няма. Налага се да правим чудеса с някои от тези момичета, за да изглежда, че в деколтето им изобщо има нещо. Но ти имаш точно каквото трябва, и можем да го подчертаем. Там носят по-ниско изрязани деколтета, знаеш ли.
	— Хм, аа, благодаря? Но съм сигурна, че има други… тоест, искам да кажа, всички знаят, че Ингрид… — Не можах да довърша.
	— Онази ей там ли? О, да. Всъщност трябва да „свием“ бюста й. Твърде много, ако можеш да го повярваш. И е толкова ниска, че изглежда небалансирано — сякаш ще падне. Ти имаш достатъчно, за да ловиш окото, и си достатъчно висока и слаба, че всички пропорции да се получат съвършено.
	Бях твърде унизена, за да реагирам.
	— Не гледай така — каза тя. — Няма да правим нищо непристойно, но работата ми е да извлека възможно най-много от това, което имат всички. Ще ми благодариш по-късно.

	* * *

	— Какъв ден — казах на съквартирантките си, когато най-сетне ми бе позволено да се прибера на сигурно място в спалнята си. Тамзин се беше утешила с мисълта за повторно явяване на изпитите и сега преливаше от енергия. — Всичко това не ви ли… смути дори малко? — попитах. Беше ми непоносимо да им разкажа за подробния анализ, който госпожица Гарисън бе направила на съдържанието на деколтето ми. Дори само като си спомнех за това, се присвивах от неудобство.
	— Родена съм за това — заяви Тамзин. — Единствената смущаваща част беше, че носех синьо, а не зелено.
	Аделейд, изпънала се на леглото си, въздъхна раздразнено:
	— Зелено, синьо. Не е въпрос на живот и смърт. Изражението на Тамзин говореше друго:
	— Лесно ти е да го кажеш, госпожице Аметист. Изглеждаш зашеметяващо в лилаво. Имаш късмет с мястото си в класацията.
	Аделейд не отговори и осъзнах, че сигурно не е споменала плановете си да се яви повторно на изпитите.

	* * *

	Тамзин скоро научи за тези планове, когато следващата седмица и двете с Аделейд дойдоха да се явят повторно заедно с няколко други момичета. Тамзин беше смутена особено когато откри, че Аделейд искаше да положи отново _всички_ изпити, не само по няколко предмета. Това, което всъщност ме шокира най-много, беше да видя как Аделейд учи също толкова прилежно като Тамзин.
	През времето, когато ставаше това, единствените ми истински задължения бяха да се явявам на пробите за дрехи. Броят на прекрасните ми червени тоалети се увеличаваше ден след ден и едновременно с факта, че бях зашеметена от великолепието, просто не можех да се примиря колко висока бе цената на всичко. Една рокля щеше да ни изхрани за месеци наред в Осфро.
	— Как могат да си позволят всичко това? — попитах госпожица Гарисън в един момент. — Цените на договора ни всъщност покриват ли разноските за дрехите и пътуването до Адория?
	— Всъщност да. А после господин Джаспър си връща дори повече от вложените пари, като или продава роклите ви, или използва отново материалите за момичетата през следващата година. — Тя вдигна поглед от подгъва, който поправяше, за да огледа алената кадифена рокля, която носех. Тя се смъкваше леко от рамото и блестеше от мънистена украса. — Макар че господин Чарлс настоява всяко момиче да задържи една, ако иска, за сватбата си. Тази би била отлична.
	— Що за човек е господин Чарлс? — Рядко чувахме нещо за брата и партньора на Джаспър.
	— Има по-мек характер. Мисля, че господин Джаспър би се разпореждал повече с него, но господин Чарлс влезе в това начинание с много, _много_ повече пари. Покойната му съпруга беше някаква наследница.
	— А съпругата на господин Джаспър? Никой не я споменава.
	— Госпожа Торн? Последно чух, че живее в Мъртъншър. Говорят, че това е, защото там климатът е по-добър за здравето й, отколкото градският въздух. — Госпожица Гарисън снижи тон до заговорнически шепот. — Но между нас казано, мисля, че на нея и господин Джаспър просто им е по-приятно да са заедно… когато не са заедно. Предполагам, че при някои бракове така се получава по-добре.
	— Предполагам — промърморих, мислейки за собственото си бъдеще.

	* * *

	Няколко дни по-късно резултатите излязоха и Джаспър и мистрес Мастърсън ни повикаха отново в библиотеката. И двамата имаха зашеметени изражения. Дори не забелязаха, когато Седрик се вмъкна със закъснение и застана до тях.
	— Знам, че някои от вас очакват резултатите от повторното си явяване на изпитите, така че ще сте доволни, че са готови. Повечето от вас показаха подобрение — с което съм особено горда. Но нямаше нищо достатъчно значимо, за да налага промяна в класацията или мотива. — Мистрес Мастърсън направи пауза. — С едно изключение.
	Едва можех да повярвам. Никога не се съмнявах в решителността на Тамзин, но дори аз намирах за невероятно да успее да надскочи резултата си от деветдесет и девет процента.
	Мистрес Мастърсън се спогледа за миг с Джаспър, а после отново се обърна и отново ни заговори:
	— Аделейд. Подобрението, което показа, е… забележително, меко казано. Никога, абсолютно никога не съм виждала някое момиче да направи такъв скок в резултатите си. И… никога не съм виждала момиче със съвършен цялостен резултат. Рядко правим промени в мотивите въз основа на повторно явяване на изпити, макар, разбира се, да се случва. А в този случай е абсолютно наложително.
	Не схванах веднага какво се бе случило. Тамзин, зяпнала, явно бе проумяла.
	— Аделейд, скъпа, ти замени Уинифред от Дънфорд Манър като нашия диамант — каза Джаспър. Слисано преместих поглед напред-назад между най-добрите си приятелки. — Всички други, класирали се над предишния ти резултат, ще слязат една степен надолу. Всички момичета все така ще запазят определените им мотиви на скъпоценни камъни с няколко изключения.
	Мистрес Мастърсън отново пое щафетата и насочи думите си към Аделейд:
	— Както каза господин Торн, ти ще бъдеш нашият диамант. Ти и Унифред носите подобен размер и госпожица Гарисън не би трябвало да се затрудни много да те вмести в нейните дрехи. Тъй като резултатът й беше толкова висок, едва ли ще изглежда справедливо да й определяме ранг на полускъпоценен камък като аметиста. Смятаме, че тя ще се представи най-добре като сапфир и направихме няколко смени в последния момент — което означава, Тамзин, че можеш в края на краищата да бъдеш смарагд. Госпожица Гарисън очаква зеленият плат да пристигне следващата седмица и тя и помощничките й ще работят денонощно, за да се постараят да имаш подходящи тоалети.
	Тамзин не показа радост, че се е добрала до мечтания цвят.
	— Но… ако класацията се е изместила с едно място надолу, тогава това означава… че съм четвърта.
	— Да — каза мистрес Мастърсън.
	— Като смарагд ще си направо ослепителна — каза Джаспър на Тамзин. — Дори и да не те канят на _всички_ елитни празненства, знам, че ще бъдеш много търсена. Гордея се с теб. Гордея се с всичките си момичета — макар да изглежда, че синът ми успя да открие най-добрия скъпоценен камък през този сезон.
	Ако се съди по шокираното изражение на Седрик, явно не беше уведомен предварително за тази нова класация.
	Мистрес Мастърсън пусна останалите да си вървят, но задържа Аделейд. Горе единствената тема, която всички можеха да обсъждат, беше безпрецедентната промяна. Пренебрегнах всички въпроси, които се посипаха като дъжд върху мен, и отведох видимо съкрушената Тамзин насаме в нашата стая.
	Тя седна на леглото си със сключени в скута ръце. Винаги беше имала светла кожа, но бледността, която видях сега, ме накара да се разтревожа, че ще припадне.
	— Тамзин…
	— Как? — попита тя меко и вдигна към мен поглед с огромни очи. Блестяха от неизплакани сълзи. — Как изобщо е възможно? Дадох всичко, всичко от себе си. Работих упорито. Учих усърдно.
	Седнах до нея.
	— Разбира се, че се постара. Просто Аделейд учеше… Не можах да довърша, осъзнавайки колко глупаво щях да прозвуча.
	— … учеше по-усърдно от мен? — допълни Тамзин. — И двете знаем, че не е вярно. А с мечтите ми е свършено.
	— Разбира се, че не е! — Тази разтърсена, унила Тамзин ме смущаваше много повече, отколкото пламенната и темпераментна, която обикновено виждах.
	Тя си пое дълбоко дъх:
	— Мира, за някои от тези момичета попадането им тук е сбъдната мечта. Покрив над главите им. Изобилна храна. Всички онези рокли. Но нищо от това всъщност нямаше значение за мен. Искам да кажа, всичко ми харесваше, да, но за мен не беше лесно да дойда тук. В някои дни е истинска агония. Да бъда далече от града, означаваше…
	Аделейд отвори вратата и всяка следа от унилото момиче до мен се изпари. Тамзин в миг скочи на крака с изпълнено с гняв изражение.
	— Какво направи? — запита настоятелно тя. Аделейд трепна.
	— Аз, ъм, не съм сигурна какво имаш предвид.
	— По дяволите, сигурна си и още как! Всичко това някаква шега ли беше? Представяш се посредствено, а накрая връхлиташ и смазваш всички останали? — Когато Аделейд не отговори, Тамзин упорито продължи: — Как го направи? Как постигна съвършени резултати по всичко?
	Виждах как Аделейд се опитва да остане спокойна и поне донякъде да възприеме обичайното си безгрижно поведение. Но усилието беше неубедително.
	— Научих много от това, когато работех в къщата на господарката си. Постоянно бях в близост до благородници и предполагам, че съм усвоила обноските им. Знаеш това.
	Тамзин стисна юмруци отстрани до хълбоците си:
	— О, нима? Къде бяха тези обноски в последните девет месеца? Ти постоянно объркваше нещата — но невинаги едни и същи неща! Представяш се противоречиво, съвършена си в някои неща, а после се проваляш в най-елементарните. Каква игра играеш?
	— Не е игра — каза Аделейд. — Просто нервността ми вземаше връх. Нещата най-сетне си дойдоха по местата при повторното явяване на изпитите.
	— Невъзможно. Не разбирам как или защо правиш това, но знам, че нещо става. И ако си мислиш, че можеш просто да ми съсипеш живота и…
	— О, хайде сега. — Привидното самообладание на Аделейд започна да се изчерпва. — Животът ти далеч не е съсипан.
	— Не е вярно. Бях успяла. Бях в челната тройка — трите момичета, които ще са най-показвани! — а после се появи _ти_ и ми отмъкна това постижение. Знаеше колко е важно за мен, но въпреки това се зае и унищожи всичко, за което съм работила.
	Именно в този момент Аделейд най-сетне изгуби самообладание:
	— Тамзин, достатъчно! Девет месеца се примирявах с драматичните ти изпълнения, но това е прекалено. Точно какво в живота ти е съсипано? Можеш да разговаряш за настоящата политика, да присъстваш на вечеря със седем блюда и да свириш на пиано! Може би ще изпуснеш няколко празненства, но все пак ще се омъжиш за някой богат, изтъкнат мъж в Новия свят. Измина дълъг път от положението на дъщеря на обикновена перачка и ако ми беше приятелка, също щеше да се радваш колко далече съм стигнала.
	Тамзин трепна леко при думите _ако ми беше приятелка_, но не отстъпи:
	— Там е работата. Не мога да определя колко си напреднала. Живях с теб през всички тези месеци, но не зная нищо за теб. Единственото, за което съм сигурна, е, че си лъгала всички ни, и този твой „триумф“ просто го доказва!
	Прилоша ми. Цялата надежда, която радостно бях трупала, рухваше пред очите ми. _Не, не_, помислих си. _Не мога да изгубя това. Не мога да изгубя този сапунен мехур от спокойствие._ Омразно ми беше да виждам Тамзин толкова разстроена. Никак не ми беше приятно да виждам как насочва тази груба емоция към Аделейд. И не ми беше приятно как това промени Аделейд.
	— Тамзин — заговорих много предпазливо, много внимателно. Работата ми беше да посреднича, както винаги. — Не е честно. Какво нередно има в това, че иска да се справи добре? Тъкмо това искаме всички. А тя ти каза, нервността й винаги надделяваше…
	— Това е най-голямата лъжа от всички. Тя е безстрашна още от първия ден, опълчи се на Клара и излезе посред нощ да бере имел. Шегите, безгрижното излъчване… всичко е прикритие. — Тамзин премести поглед от мен обратно към Аделейд. — Твоят проблем не са нервите. Отказвам да бъда всмукана в твоята паяжина от лъжи и не искам повече никога да имам нищо общо с теб.
	Опитах се да й кажа колко крайно е това, но никакви увещания не можеха да й въздействат. Тя си тръгна разярена, като затръшна вратата толкова силно, че подът се разтресе. След това Аделейд изгуби самообладание и рухна върху леглото си: цялата й по-раншна дързост се изпари. Забързано се приближих до нея и я прегърнах, макар че самата аз бях на косъм да рухна.
	— Всичко е наред — повтарях. — Ще поправя това. Ще й мине.

	* * *

	Но на Тамзин не й мина.
	Отначало мислех, че просто й трябва време. Имахме една седмица до отплаването за Адория. Разбира се, гневът им щеше да се охлади. Предполагам, че в известен смисъл той наистина се охлади. Но това беше онзи студен, стаен гняв, който беше почти толкова смъртоносен, колкото горещият и яростен. Фактът, че всички трябваше да спим заедно в една стая, само влоши положението. Тамзин странеше от нас възможно най-много и си лягаше късно с надеждата, че Аделейд ще е заспала.
	Аделейд от своя страна няколко пъти се опита да се сдобри с нея. Тамзин отказваше. Аз също се опитах, сигурна, че дори упоритата Тамзин ще отстъпи. В края на краищата колко много пъти бях виждала тях и склонните им към крайности характери да се спречкват? Винаги, винаги се бяха сдобрявали в крайна сметка.
	Но докато времето все така минаваше, започнах да се изправям пред ужасното, кошмарно осъзнаване, че това може да е непоправимо. Всичко, което ми се беше случило преди — загуба, болка, изоставяне — ми се случваше отново. Родителите ми. Лонзо. Сирминика. Надеждата, която имах за Адория, помрачня. Имах чувството, че земята се рони под мен. И щях да падна заедно с нея.
	Вечерта, преди да отплаваме, направих едно последно усилие, като хванах Тамзин натясно в кабинета. Зарекох се да остана спокойна и силна. _Мога да поправя това._
	— Тамзин, моля те. Изслушай я. Ти така и не й даде шанс. Отплаваме утре. Двете трябва да си простите.
	Студен огън проблесна дълбоко в очите на Тамзин:
	— Постъпката й е непростима. Не знаеш колко силно ме нарани.
	— А никоя от вас не разбира колко силно наранявате _мен_! Двете ме разкъсвате наполовина! Виждала съм какво става, когато никоя от двете страни не отстъпва в битка. Никой не печели, Тамзин, а аз толкова се уморих от това. Уморих се от болката. Уморих се от загубата. Не мога да го правя повече и не мога да изгубя вас двете.
	Изражението на Тамзин стана много неподвижно и след няколко дълги мига тя стисна ръцете ми в своите:
	— Мира, никога няма да ме изгубиш. Независимо какво друго ще се случи или къде по света ще отидем, аз винаги ще съм готова да те подкрепя. — Изрече следващите думи с известно усилие: — И каквото и да се е случило между Аделейд и мен… е, знам, че тя също ще е готова да те подкрепи.
	— Няма да е същото.
	— Съжалявам, Мира. Иска ми се да не беше въвлечена в това. Ти си последният човек, когото искам да видя да страда.
	— Тогава спри с това. Моля те. — Имах един последен, отчаян довод. _Мога да поправя това._ — Не можете да изкарате два месеца, затворени на един и същ кораб, докато това е между вас.
	— Права си — каза тя и пусна ръцете ми. — Не можем.


>	6

	Потеглихме от Кълвър, пристанищен град на Западния бряг на Осфрид, в студен и бурен ден. Сива вода се плискаше на кейовете пред нас, а чайките грачеха и кръжаха в небето. Толкова приличаше на града, където бях слязла на суша в другия край на страната, че изпитах кратко усещане за дежа вю. В онзи ден пътувах с брат си. Тази сутрин стоях с двете приятелки, които чувствах като сестри — и които все още не се бяха помирили помежду си.
	— Наистина ли очакват от нас да прекараме два месеца в компанията на тези моряци? — запита Тамзин, сбърчвайки нос, когато няколко от тях минаха покрай нас с някакви товари. Демонстративно говореше на мен, макар че Аделейд стоеше точно до нас.
	Оглеждах минаващите моряци няколко минути, преди да отговоря. Някои от работниците на дневна надница, които мистрес Мастърсън често наемаше, бяха доведени да помогнат, но познатият ми от Флатландс, изглежда, не беше сред тях. Обърнах се обратно към Тамзин и се опитах да запазя непринуден тон:
	— Да не искаш да кажеш, че не си се натъквала на моряци, когато си излизала да доставяш готово пране?
	— Е, разбира се, че да. Но онова беше тогава. Това е сега. В много различно положение съм. Едва ли бих се свързвала с такива като тях в последно време.
	— Не се безпокой — казах. — Не е като да ти се налага да делиш стая с тях. А някой трябва да управлява кораба.
	— Особено след като аз нямам никакви мореплавателски познания — отбеляза Аделейд, горчиво припомняйки резкия отговор на Джаспър, когато го беше попитала за зимните бури.
	Тамзин точно се канеше да отвърне, а после си спомни, че думите бяха изречени от Аделейд. Завъртя се, обръщайки гръб на двете ни, и загледа как мъжете продължават да товарят кораба. Аделейд въздъхна.
	Щяхме да пътуваме за Адория с два кораба — _Добра надежда и Сивата чайка._ Всеки кораб щеше да превозва половината момичета, както и всевъзможни стоки, които Джаспър планираше да продаде. С нас отиваха още няколко други пасажери и товари, така че явно не бяхме единствените, готови да рискуват зимно прекосяване на океана.
	— Когато пристигнете, ще бъдете в умелите ръце на мистрес Кълпепър — каза мистрес Мастърсън, говорейки високо, за да надвика вятъра. Пристегна тъмния си шал около тесните си рамене. — Тя ръководи нещата от адорийска страна и ще се грижи за вас.
	Тя и отговорничките на другите имения стояха наблизо и всичките бързаха да ни посъветват да избягваме моряците и да не забравяме обноските си в Адория. Придружаваха ни само някои от отговорничките на къщите. Мистрес Мастърсън не беше сред тях. Вместо това за доброто ни поведение на борда на _Добра надежда_ щеше да следи отговорничката на Дънфорд госпожица Брадли, която ми се струваше доста мила.
	Щом товарът беше прибран, стана време да се качваме на борда. Изненадахме мистрес Мастърсън с прегръдки, а после зачакахме да прочетат имената ни. Джаспър извикваше първо имената от списъка за _Сивата чайка_, която щеше да превозва момичетата от Дънфорд и Суон Ридж. Когато го чух да казва името на Тамзин, си помислих, че определено съм объркала всичко.
	Но не, Тамзин се отдели от момичетата от Блу Спринг Манър, подаде на мистрес Мастърсън пачка писма, а после заслиза по кея към _Сивата чайка_. Червената й коса се развяваше на вятъра зад нея и тя не погледна назад.
	— Тамзин… — промълвих.
	Аделейд не каза нищо, но сините й очи се разшириха невярващо. Когато дойде нашият ред да се качим на _Добра надежда_, прошепнах:
	— Ще се опомни. Трябва да се опомни. Това плаване ще й даде много време за мислене.
	Но долових как се колебая, и знаех, че Аделейд не ми повярва. И аз не си вярвах. Трябваше да се насиля да местя единия крак пред другия, когато се отправихме към кея. Бях се провалила. Не бях поправила нещата. Няколко момичета от Блу Спринг хвърлиха към Аделейд съчувствени погледи.
	— Можеш ли да повярваш, че положението е толкова зле? — обърна се Клара към Каролайн с висок шепот. — Тамзин дори не сметна, че заслужава да се сбогува с нея.
	Тамзин явно смяташе, че не си струва да се сбогува и с мен.
	Опитах се да си придам изражение на безразличие, докато един моряк ни водеше към долната палуба на кораба и навътре в тесен коридор, в който се намираха каютите на нашата група. Аделейд сепнато се закова на място, когато влязохме в нашата, която беше наполовина колкото предишната ни спалня. В миниатюрната каюта имаше шест койки, вградени в стените, и в нея щяхме да се настаним ние, три други момичета от Блу Манър и Марта от Суон Ридж — момичето, с което бе разменила мястото си Тамзин. Макар че всички бяхме от скромен произход, тази промяна след условията на живот в именията беше шокираща. Дори аз се бях разглезила и строго си напомних, че когато с Лонзо бяхме отплавали от Евария, имахме правостоящи места само в товарен отсек, претъпкан с други хора.
	Аделейд още изглеждаше унила, затова я хванах под ръка и я поведох към горната палуба. Исках старите й усмивки обратно. А тя не беше единствената, която имаше нужда да се разсее.
	— Хайде. Ще потеглят.
	В сравнение с този кораб малкото речно корабче, на което бях плавала, изглеждаше направо миниатюрно. _Добра надежда_ и _Сивата чайка_ бяха огромни океански чудовища, грамадни, мощни и готови да се отправят на предстоящото плаване. Събрахме се близо до рейлинга с други любопитни пасажери, докато моряците викаха и подтичваха около нас, всеки съсредоточен върху задачата си. Могъщият кораб се поклащаше върху вълните — нагоре-надолу, напред-назад, — а после бавно се оттласна от кея, когато прибраха и последното въже. Вятърът изпълни диплещите се платна над нас и потеглихме.
	Тръпката от потеглянето завладя дори Аделейд, макар да знаех, че е зърнала Тамзин на палубата на другия кораб, докато потегляхме. Гледката на онази червена коса ми късаше сърцето. _Пусни я да си върви, Мира, сгълчах се. Хората си тръгват. Виждала си това цял живот. Съсредоточи се върху онова, което предстои. Лонзо. Адория. Новият свят. Най-сетне се случва._
	Седрик също пътуваше на нашия кораб и се приближи бавно, докато двете с Аделейд обсъждахме каютите. Носеше дълго, наситено червено палто с необичайна кройка — поне необичайна тук. Бях чула, че е много модно в адорийските колонии.
	Аделейд му отправи първата истинска усмивка, която виждах от дни насам.
	— Предполагам, че си отседнал в луксозна голяма каюта. Той се ухили в отговор:
	— Това се полага на баща ми. Аз съм в каюта като вашите, настанен заедно с други пътници.
	Проследих кимването му към група хора, застанали до отсрещните перила. След като бях прекарала почти година в къща с едни и същи лица всеки ден, копнеех за нови истории и теми. Надявах се, че госпожица Брадли няма да настоява да ни държи под ключ. Спътниците ни явно бяха от най-различен произход, но до един бяха мъже — типично предвид факта, че превъзхождаха по брой жените в колониите в съотношение три към едно. Някои пасажери имаха вид, сякаш бяха похарчили и последния си петак, за да успеят да се качат на този кораб. Други, вероятно търговци и спекуланти, демонстрираха благополучие както с облеклото, така и с обноските си.
	Не достатъчно благополучие, според Седрик. Той точно отбелязваше как никой от тях не можел да си ни позволи, когато се приближи Розамънд. Тя дойде при мен и заедно продължихме да оглеждаме преценяващо спътниците си, докато Седрик и Аделейд си бъбреха от другата ми страна.
	— Ако можехме просто да си намерим подходяща партия по време на това плаване, това със сигурност би ни спестило много неприятности — отбеляза Розамънд.
	— Не ми звучи, сякаш някой тук има достатъчно пари. Освен това предполагах, че искаш да ходиш на всички празненства.
	— Искам, но понякога се изнервям, като си помисля за цялото напрежение и тълпите. — Тя наклони замислено глава. — Погледни онзи с русата коса. Привлекателен е, не мислиш ли? А жилетката му е копринена. Сигурно е доста състоятелен.
	Въпросният мъж имаше издължени букли над ушите и носеше останалата част от косата си, прибрана назад и вързана със синя копринена панделка. Лицето му беше толкова бледо, че не можех да разбера дали му е зле, или просто е прекалил с пудрата.
	— Изглежда, сякаш не е излизал навън никога преди — казах неодобрително. — И май доста се безпокои, че вятърът ще му разроши косата.
	— И какво от това? Може би е изтънчен джентълмен, който си седи вътре и чете. През цялото време. И мисля, че косата му е много елегантна. — Розамънд огледа другите. — Добре — какво ще кажете за него? Онзи с лулата? Малко по-възрастен е, но също е облечен добре. И е много красив.
	Примижах:
	— Носи венчален пръстен. И не е _чак толкова_ красив. В изражението на Розамънд се четеше стъписване от мнението ми:
	— Е, онзи там изглежда доста добре — онзи с дългото кафяво палто. Дори ти не можеш да го отречеш.
	Отворих уста, готова да възразя, а после се поколебах.
	— Добре — признах. — Не мога да го отрека. Челото й се набразди от бръчки:
	— Но трябва да се спретне малко. Поне да се избръсне. И да се подстриже. Искам да кажа, дълга коса ли се опитва да си пусне? Или просто е мързелив?
	Лъскавата черна коса на младия мъж наистина изглеждаше разбъркана — твърде дълга, за да стои пригладена в спретнатата, военна прическа, предпочитана от по-възрастните адорийски мъже, но не достатъчно дълга, за да я прибере назад в опашка, каквито носеха почитателите на модата като Седрик.
	Отметнах собствената си развята от вятъра коса назад, за да видя по-добре:
	— Не знам. Донякъде ми харесват косата и наболата брада. Това му придава… суров вид.
	Тя завъртя очи:
	— Мислиш ли, че и онзи костюм е груб и суров на вид? Всъщност е добре ушит, но той изобщо не си е направил труда да го изглади. А и във всеки случай изглежда материално задоволен, но не и богат. Можем да се справим по-добре.
	Докато вниманието й се измести към другите пасажери, аз задържах моето върху чернокосия мъж и обхванах с поглед всички онези дребни странности. Определено човек на контрастите… и със силно, мускулесто телосложение, с което никой близо до него не можеше да се мери. Очите ми се задържаха върху него по-дълго, отколкото беше редно, проследявайки очертанията на тялото му, забелязвайки широките рамене и начина, по който панталонът обгръщаше краката му. Такава физика не се придобиваше от спокойни развлечения за благородници. Но в позата му имаше нещо бдително, почти ожесточено, което също не се постигаше просто с обикновен труд. Улових се, че мисля за скандалните си думи, отправени към Тамзин, за блясъка и съблазнителността на една кратка, чисто физическа връзка, преди да се установя със съпруг, когото може, а може и да не обичам. Беше лесно да си представя този загадъчен мъж в такава роля. Не беше толкова лесно да си представя да го направя, докато съм в здравата хватка на Бляскавия двор.
	И точно тогава забелязах, че се взира в мен.
	Не — не гледаше мен. А Аделейд. Очите му, тъмни като косата, се спряха внимателно върху нея, докато тя се смееше на някаква шега на Седрик, и беше истинско чудо, че Аделейд не можеше да почувства този пронизващ поглед. Или може би го чувстваше. Мигове по-късно тя хвърли поглед в неговата посока. Когато го забелязаха, мъжът кимна вежливо, а после се извърна привидно небрежно — но не беше небрежно. Тялото му пращеше от напрежение, изострено си даваше сметка за всичко, което го заобикаляше.
	Недопустимите ми размишления се изпариха. Мъжете постоянно гледаха Аделейд. Как можеха да не я гледат? Тя заслепяваше всички. Но не бях прочела в погледа му никакво привличане, когато я наблюдаваше. Не бях прочела _нищо_ в очите му. И това ме безпокоеше.

	* * *

	Не го видях, докато седмицата напредваше, и той постепенно престана да занимава ума ми. Завладя ни монотонност, а с нея — и морска болест. Госпожица Брадли осъзна, че е безсмислено да държи всички ни на долната палуба, и ни позволи да се движим свободно, стига да не се разхождахме сами или да не нарушавахме някакви други правила на етикета. Няколко момичета редовно пренебрегваха нареждането да се движим на групи. Аз бях една от тях.
	Движението на кораба смущаваше Аделейд съвсем малко, а мен — никак. Тя се разхождаше много с мен в тези ранни дни и си бъбрехме за онова, което предстоеше, или се отдавахме на спомени за Блу Спринг. И за Тамзин. Постоянно говорехме за Тамзин. _Сивата чайка_ винаги беше наблизо и се виждаше. Едно от любимите ми занимания на борда на нашия кораб беше да заставам точно на ръба на парапета на левия или десния борд. Обичах да гледам как водата пробягва покрай нас и да усещам полъха на бриза, но безгрижната природа на Аделейд се спираше пред това.
	— Внимавай — каза ми тя един ден. Казваше ми го вероятно за стотен път по време на пътуването ни.
	Правехме поредната си разходка по палубата по време, което започваше да се превръща в приятен следобед. Слънцето беше пробило през сутрешната мараня и не можех да стоя далече от ръба. Аделейд остана на няколко стъпки зад мен и поклати усмихнато глава, когато я повиках с жест да пристъпи напред.
	Едва се бях обърнала обратно към изпъстрената със слънчеви петна вода, когато чух един глас да я заговаря:
	— Това първото ви плаване ли е?
	Завъртях се рязко, обезпокоена, че ще трябва да отблъсквам някой моряк от нея. Вместо това се озовах очи в очи с него — изтъкания от противоречия мъж. И той гледаше Аделейд по същия смущаващ начин. Застанах бързо до нея.
	— Съжалявам — каза вежливо мъжът. — Не е редно да разговаряме, без да сме се запознали официално, нали?
	— Е, тази обстановка не е много официална. — Аделейд се усмихна непринудено, без да споделя никои от тревогите ми. — Аз съм Аделейд Бейли, а това е Мира Виана.
	Той се ръкува с нас:
	— Грант Елиът. Бих си свалил шапката, ако имах такава, но отдавна научих, че дори не си заслужава да нося шапка в този вятър.
	— Значи сте били в Адория преди? — попитах.
	Очите на Грант се стрелнаха за миг към мен, а после се насочиха пак към нея.
	— Миналата година. Имам дял в един магазин, който екипира хора за експедиции и оцеляване в пустошта. Партньорът ми го ръководеше през зимата, а сега аз се връщам.
	Представата за изследване на пустошта на Адория почти ме накара да забравя опасенията си. Едно от нещата, с които Адория привличаше интереса, бе обширната й непозната територия, земя, която дори икорите и баланкуанците не бяха заселили. Тя винаги бе интересувала Лонзо и мен. Не очаквах да видя много от тази пустош в положението си на разглезена съпруга на някой заможен бизнесмен, но приключението и романтиката все така ме зовяха.
	— Вие самият предприемали ли сте много експедиции, господин Елиът? — попитах. Може би фактът, че беше пограничен авантюрист, можеше да обясни тази леко грубовата нотка, която долавях покрай едно иначе благоприлично поведение.
	— Тук-там. Нищо, което да намерите за интересно. — Той се почеса по брадичката и отново съсредоточи вниманието си върху Аделейд. Имаше същата едва набола брада, която Розамънд бе забелязала, почти сякаш я поддържаше нарочно. Не спретнато подрязана, не и достатъчно дълга за брада. — Сега помогнете ми да разбира как са организирани нещата при вас. Класирани сте по мотиви, които се основават на скъпоценни камъни, нали? А вие сте най-ценният?
	— Диамантът — каза тя. — А Мира е гранат.
	— Значи това означава, че ще имате възможност да присъствате на всякакви…
	Беше прекъснат, когато приповдигнатият Седрик се приближи до нас:
	— Ето къде сте. Изглежда, че тримата вече сте се запознали. Господин Елиът е един от мъжете, които делят каюта с мен. — Двамата се ръкуваха за поздрав. — Аделейд, трябва да те заема за момент. Мира, ще можеш ли да се върнеш долу с тях, когато си тръгнат?
	Седрик кимна към групичка момичета от Гътшайър. Едва различих едно от тях, което описваше предимствата на кадифето пред коприната като материал за панделки за коса.
	— Разбира се — казах, тъй като нямах намерение да се присъединявам съм онази шумна група. — И навярно господин Елиът би могъл да ми разкаже повече за бизнеса си.
	Грант вече отстъпваше заднешком:
	— С удоволствие бих го сторил, но току-що си спомних, че трябва да проверя нещо.
	Той се отправи в една посока, докато Седрик и Аделейд тръгнаха в друга. Две от момичетата в групата, която обсъждаше панделките, проследиха как Грант си отива. Чух едно да казва:
	— На този му трябва жена, която да се грижи за него.
	— Няма да има значение — отбеляза друго. — Вероятно е само обикновен работник.
	— Не, чух, че е някакъв търговец — каза първото момиче. — Обаче дребен.
	Такъв търговец не би могъл да си позволи момиче от Бляскавия двор — особено не и Аделейд, нашия диамант. В такъв случай защо Грант така усърдно се бе опитал да я въвлече — нея, но не и мен — в разговор? Дали просто се опитваше да види доколко може да успее да съблазни момиче, което не му беше в категорията? Вътрешното ми чувство казваше „не“. Поведението му беше странно, но не флиртуваше.
	Докато в следващите няколко дни пътищата ни продължаваха да се пресичат, все повече и повече се убеждавах, че той ухажва Аделейд. Винаги, когато тя излезеше на горната палуба, той се материализираше, сякаш я беше дебнал. Тя от своя страна не забелязваше. Други неща занимаваха ума й, а той никога не казваше нещо, което не можеше да бъде казано пред госпожица Брадли.
	Бързо осъзнах, че той не просто ухажваше Аделейд. Активно отбягваше _мен_. Ако ме видеше да се приближавам сама, си намираше извинение да си тръгне. Отначало мислех, че просто не иска да си пилее времето с момиче, което не е Аделейд. Но когато все пак се случваше да я завари в група, той водеше вежлив разговор с всяко друго момиче. Аз ли? Аз получавах толкова незначително внимание, колкото позволяваше благоприличието. А погледите ни почти никога не се срещаха.
	После предположих, че сдържаността му сигурно се дължи на произхода ми — но Грант сякаш никога не хранеше предразсъдъци спрямо няколкото други момичета от неосфридиански произход на борда. Държеше се така само… към мен.
	Не казах на Аделейд или Седрик за подозренията си предвид факта, че те се основаваха най-вече на инстинкт. Тамзин може би щеше да ми повярва и това само ме накара да се почувствам по-зле. Тъгувайки за нея един следобед, се доближих до десния борд на кораба, където _Сивата чайка_ плаваше точно успоредно на нас. Примижах към фигурите, които се движеха по палубата й, надявайки се да зърна проблясване на червена коса.
	— Знаеш, че тя сигурно ще си е създала всевъзможни нови приятелства, докато пристигнем — обади се един предвзет глас зад гърба ми.
	Затворих очи за момент, преди да се обърна да погледна Клара в лицето.
	— Надявам се да си създаде — отвърнах с равен тон. — Пътуването е дълго.
	Клара наклони глава и се усмихна по онзи свой недружелюбен маниер.
	— Не схващаш, нали? Тя няма да има нищо общо с която и да е от двете ви, когато сме в Адория. Аделейд е твърде голяма конкуренция… а ти… ами, ти си ти.
	— Ние сме приятелки.
	— Не изглеждаше така, когато потеглихме от Кълвър. Хайде, Мира. Живяла си с нея. Знаеш колко е амбициозна. Фактът, че има приятелка сирминиканка, няма да й помогне там и тя е достатъчно умна да го знае.
	По палубата сновяха и други хора, затова се постарах да запазя любезно изражение, когато казах:
	— Нямаш ли нещо друго, с което да се занимаваш? Може би някой женен мъж, с когото можеш да се сприятелиш? Мисля, че на борда има няколко.
	Клара се вцепени. В очите й припламна ярост, но подобно на мен тя запази сърдечно изражение.
	— Винаги е толкова хубаво да си поговоря с теб, Мира. Приятен ден.
	Веднага щом тя си отиде, се обърнах отново към водата и се облегнах на перилото, като сложих ръка върху очите си.
	— Тамзин — промърморих, — защо трябваше да довеждаш нещата чак дотук?
	— На мен ли говорите?
	Този нов глас беше познат, но неочакван. Грант Елиът. Стоеше от лявата ми страна, само на няколко стъпки от мен. Изглеждаше смутен, сякаш трябваше да се насилва да говори.
	— Не — казах, без дори да ме е грижа, че най-накрая съм привлякла вниманието му. Настроението ми беше твърде мрачно за това или дори за проява на тактичност. — И имам чувството, че знаете това, господин Елиът. Струвате ми се наблюдателен човек.
	— Така ли мислиш, а? — В гласа му се долавяше развеселеност, макар че изражението му остана сериозно. Облегна се на парапета до мен и загледа _Сивата чайка_. — Ти… — Дълбоко поемане на въздух. — Добре ли си? Лицето ти, след като онова момиче…
	— Онова момиче е никоя — процедих. — Нито пък е ваша работа.
	Той се изправи:
	— Добре. Ще те оставя сама.
	— Не, чакайте. — Отърсих се от мрачното си настроение, внезапно осъзнавайки благоприятната възможност пред мен. — Държа се грубо. Съжалявам. Не си отивайте.
	Той се поколеба, дори пристъпи от крак на крак и си помислих, че съм го изгубила. След още малко колебание се облегна на парапета, но демонстративно извърна поглед от мен.
	— Няма нужда да се извинявате. Всички си имаме лоши дни.
	Умът ми препускаше и аз се опитах да го забавя. Бях го хванала. Най-сетне. Сега трябваше да го задържа.
	— Вие… развълнуван ли сте, че се връщате в Адория?
	— Не бих казал „развълнуван“. Но имам работа за вършене в Кейп Триумф. И няколко души, които бих искал да видя.
	Когато понечих да отговоря, изпитах причудливо усещане за нещо познато. Сякаш би трябвало да го познавам. Но не беше възможно.
	— Имате късмет. Да се приберете у дома при хора, които държат на вас. — Образите на Лонзо и Тамзин пробягаха през ума ми.
	— Не съм сигурен, че смятам Кейп Триумф за свой дом.
	— Винаги съм мислила, че хората са това, което превръща едно място в дом.
	— Хората усложняват нещата. Могат да бъдат опасни, ако се привържеш към тях.
	Той все още отказваше да ме погледне, но осъзнах, че бе зарязал обичайното си твърде благоприлично държание. Сега беше почти изцяло откровен, разкривайки лека промяна в начина си на говорене. Пред хора винаги си служех с най-добрия си осфридиански, но когато се отпуснех сред приятели, естественият ми акцент отново се връщаше. Струваше ми се, че това ставаше с него сега, но просто не можех да определя какво дочувах в гласа му. Беше влудяващо. Като човек, изучаващ лингвистика, трябваше да го разгадая. А като най-добра приятелка на Аделейд трябваше да разгадая самия човек.
	— Подобно мислене би довело до… доста самотен живот.
	Той само сви рамене. Бях на косъм да разгадая акцента в говора му.
	— Добре ли върви плаването ви?
	— Всяко плаване, при което още се носиш по повърхността, върви добре.
	Отново мълчание. Бях го разгадала. Почти. Бях чула достатъчно колониални акценти на борда, за да ги разпозная сега, дори грижливо прикрити под подобаващото осфридианско произношение, което той успяваше да докара толкова добре. Но нещо у неговия все още ме смущаваше.
	— Господин Елиът… в коя част от Адория сте роден? Цялата му поза се промени и стана вдървена. Предпазлива.
	— Какво те кара да мислиш, че изобщо съм роден там?
	— Долавя се в гласа ви, в акцента ви. Искам да кажа, трудно е да се определи — но е там. Мисля, че в начина, по който слагате ударението на гласните.
	Най-накрая той ме погледна в очите и погледът му бе изпълнен с подозрение.
	— А откъде, за бога, бихте… — Млъкна и отново отмести поглед. — Обикалял съм доста. Вероятно съм прихванал някои от местните звуци.
	— Излизали ли сте от централните колонии? Не съм чувала много адорийци от покрайнините, но сигурно има регионални различия.
	— Да не би в свободното си време да сте професор по лингвистика, госпожице Виана?
	— Не, но работех с един в Осфрид. — Забелязах как беше заобиколил въпроса ми. — Опитвам се да се отърва от сирминиканския си акцент.
	— Защо?
	Помислих си, че сигурно се шегува, но той изглеждаше истински озадачен.
	— Повечето хора мислят, че ще се омъжа по-сполучливо, ако акцентът ми не се забелязва толкова.
	Очите му обходиха тялото ми, изучавайки ме от глава до пети.
	— Освен ако не се омъжвате за слепец, никой съпруг няма да се интересува от акцента ви.
	В лицето ми нахлу топлина. Нямах причина да се чувствам оскърбена предвид факта, че аз го бях огледала точно толкова преценяващо през онзи първи ден.
	— Е, много се надявам да се интересува от нещо повече, не само от външността ми — изстрелях в отговор.
	— Да съм казал нещо за външността ви? — Той отново гледаше вълните, но забелязах, че по устните му играе иронична усмивка.
	— Не беше нужно.
	— Не исках да ви обидя и мисля, че го знаете — защото вие също ми се струвате доста наблюдателна. — Благовъзпитаният Грант се завърна, когато той ми се поклони леко и се насочи към вратата, която водеше надолу. — Благодаря ви за отделеното време, госпожице Виана.
	Той се отдалечи и именно тогава зърнах нещо, което не бях забелязвала никога преди — вероятно защото вятърът винаги развяваше косата му.
	Нащърбена резка от вътрешната страна на лявото му ухо.
	Челюстта ми увисна. Бях виждала тази нащърбена резка преди два пъти — на ухото на работника, който беше дошъл в Блу Спринг. Понечих да си кажа, че е съвпадение. Само това можеше да е. Човекът от Флатландс беше по-възрастен, с белези и приведен. Да не говорим, че често кашляше. Грант, макар и малко неспретнат понякога, беше зашеметяващ мъж и не много по-възрастен от мен. Беше образован. Разговаряше непринудено с пасажерите от средната и висшата класа на борда. Двамата нямаха нищо общо с изключение на онова ухо.
	И гласовете си, осъзнах. Работникът имаше тежък акцент на жител на Флатландс, подобен на този на Ингрид, но в неговия винаги беше имало леко носово звучене, което се различаваше от нейното. Нещо, което не можех да определя тогава, точно както не можех да го определя в гласа на Грант сега.
	Как беше възможно? Как можеше един човек да се представя като двама напълно различни души? Предположих, че една промяна в акцента беше първият начин. Аз можех да имитирам голям брой от тях — защо не и Грант? И толкова трудно ли беше да имитира гърбица и пристъпи на кашлица? Така и не бях успяла да огледам цялото му лице в Блу Спринг. През повечето време бях виждала само очите му — тъмни, цинични очи. Очи, които не пропускаха нищо.
	Вкопчих се здраво в парапета. Добре. Двамата можеше да са един и същ човек. Но с каква цел? Защо е бил в Блу Спринг и защо сега беше на нашия кораб?
	И най-важното: защо така се беше фокусирал върху Аделейд?
	Нямах представа какво ще иска от приятелката ми, но едва ли беше нещо добро, щом включваше дегизировки и фалшиви самоличности. Почувствах стягане в гърдите, когато затичах надолу да проверя как е Аделейд. Щях да я предпазя. Щях да науча какво правеше Грант и да го спра.
	Просто трябваше да измисля как.


>	7

	Шансът ми дойде няколко дни по-късно по време на разходка с Аделейд и Седрик. Друг пасажер мина покрай нас и покани Седрик за игра на карти същата вечер. Той прие. След като другият мъж си тръгна, с Аделейд поискахме да узнаем нещо повече.
	— Това е нещо, което мъжете тук правят два пъти седмично — обясни Седрик. — Пасажерите — не моряците. Баща ми не е особено добър в това, но все се връща, убеден, че изведнъж ще му проработи късметът.
	— И съм сигурна, че ги обираш до шушка всеки път — каза Аделейд.
	— По-лош съм от някои, по-добър от повечето.
	— Всички мъже, с които делиш каюта, ли играят? — попитах.
	— Да, всички от моята каюта ходят. Някои не би трябвало да го правят — каза той със смях. — Джеб Карсън? Старият човек с белите мустаци? По-лош играч и от баща ми. Но онзи, който обира всички, е Грант Елиът. Цар е на блъфирането.
	— Не съм изненадана — промърморих.
	Когато тази вечер дойде време за играта на карти, аз се измъкнах тайно от крилото, където бяхме настанени, успявайки да избегна както Аделейд, така и госпожица Брадли. Открих Агостино, сирминиканския моряк, и го убедих да ме отведе до каютата на Седрик и Грант.
	— Не искам да загазя, ако те хванат да крадеш — каза той. Харесваше му да има някого, с когото да си говори на сирминикански, но не бяхме точно най-добри приятели. — А и за какво ти е да крадеш във всеки случай, ако ще ставаш съпруга на някой богаташ?
	— Няма да крада. И няма да кажа и думичка за теб, ако ме хванат.
	Той колебливо ми подаде един фенер и затвори вратата зад мен. Огледах се из празната каюта, без да съм сигурна откъде да започна. Лесно беше да забележа леглото и вещите на Седрик. Другите не бяха толкова очевидни. Имаше два куфара, които не бяха заключени, и един бърз оглед ми позволи да определя, че са на Грант. После забелязах на една койка да лежи познато палто. Беше дълго, изрязано по адорийската мода, ушито от тъмнокафява камгарена вълна, и бях виждала Грант да го носи много пъти. Под койката имаше протрит черен кожен куфар. Измъкнах го и не се изненадах да открия, че е заключен.
	Извадих комплекта с шперцовете си от един джоб на роклята си. Иронията във факта, че използвах подаръка на Грант, за да проникна с взлом във вещите му, не ми убягна. Куфарът имаше ключалка, каквато никога не бях виждала, но след известно експериментиране най-сетне я отворих с щракване.
	Съдържанието се оказа разочароващо. Най-вече дрехи, и при това — обикновени. Две книги — „висока“ осфридианска литература. Четка. Бръснач, който той явно използваше рядко. Седнах на пети, разочарована. Бях сигурна, че ще открия тук нещо голямо, нещо, което щеше да обясни мистерията зад Грант Елиът, и…
	Самият куфар. Нещо не беше както трябва с него. Огледах го от мястото си на пода, а после се наведох напред да погледна вътре. Вътрешните и външните размери не си пасваха. Измъкнах всичко и го натрупах на купчина зад мен. Щом куфарът се изпразни, можех да определя със сигурност, че виждам фалшиво дъно. В куфара имаше още нещо: то просто беше прикрито.
	Прокарах пръсти по ръбовете на дървеното дъно, търсейки резе или езиче. Най-накрая открих метално късче, което се повдигаше и се подпираше, за да може да се използва за издърпване на онази дървена част. Но в нея имаше ключалка и фалшивото дъно все така не поддаваше. Отново извадих шперцовете и избрах най-миниатюрния.
	Отне ми дори повече време да разбера как да работя с такъв деликатен инструмент, отколкото при първия ми опит. В дъното на ума си постоянно се безпокоях, че някой ще влезе през вратата. Колко време продължаваха игрите на карти? Най-после чух изпукване и когато дръпнах металния лост, фалшивото дъно се повдигна и разкри остатъка от вътрешността на куфара.
	Първото нещо, което видях, беше пистолет.
	Това беше лошо начало. Предпазливо го бутнах настрана. До него имаше комплект шперцове и си спомних как Грант изтъкваше, че имал още три комплекта. Какво беше направил с останалите? Беше ги дал на други отмъстителни момичета? Имаше и кесия с пари — тежка — но не преброих парите. Под нея имаше купчина сплъстена коса и се запитах дали не е прибрал някое умряло животно там вътре. Но когато я повдигнах, я разпознах като фалшива брада — същата брада, която бе носил моят „приятел“ в Блу Спринг. Брадата бе придружена от още няколко перуки и фалшиви мустаци. Имаше и козметичен комплект. Някои от кремовете и пигментиращите помади бяха подобни на онези, които бяхме обучени да използваме в Блу Спринг. Други вещества бяха по-загадъчни и имаха странна консистенция. Такава, която с лекота можеше да наподобява белези, когато се нанесеше върху кожата — осъзнах.
	— Добре — промърморих. — Знам как го прави. Обаче защо?
	Подвързан с кожа дневник намекваше за евентуални отговори. Отворих го нетърпеливо само за да открия празни страници. Когато понечих да затворя книгата, във въздуха полъхна слабо цитрусово ухание. Отново проверих за евентуален писмен текст, който можеше да съм пропуснала, но забелязах единствено, че в началото имаше много откъснати листове.
	В паметта ми възкръсна стар спомен: как баща ми изпращаше и получаваше съобщения от тайни източници в своята мрежа от информатори. Вдигнах капака на фенера и поднесох първия лист нагоре към пламъка толкова близо, колкото можех, без да обгоря хартията.
	Бавно се появиха думи.
	Бяха написани с така нареченото невидимо мастило, което се правеше с лимонов сок или друга киселинна субстанция. Показваше се едва при нагряване. Тържествуваща, обърнах листа и поставих втория до огъня. По него и по трети лист се появиха думи, но повече нямаше. Сега разполагах с писмо и списък с имена.
C>
	Господин Сайлъс Гарет
	Шивашки услуги „Пърсивал & Синове“
	Кейп Триулф
	Колония Денъм

	Драги Сайлъс,
	За лен беше удоволствие да получа писмото ти. По-прям си от всякога — отличителна черта, която виждал, че си предал и на протежето си. Беше ли приятно да го приела като свой гост през тази зила и вярвам, ще откриеш, че е по-изтънчен. Колкото и да ми е мъчително да признавам, когато си прав, съгласен съм, че той се прояви отлично в усвояването на шпионажа. С лекота научи всички стари трикове — и някои нови.
	Шпионите ни от тази страна на водата продължиха да разследват конспирацията, са която разговаряхме с теб миналата есен. Доказателствата предполагат, че между някои жители на колониите все още се заражда раздор. Това, което ги прави по-опасни, е фактът, че сега те получават помощ от лорандийците под формата на запаси, както внесени контрабандно от континента, така и отмъкнати на местно ниво. Огнестрелните оръжия и дажбите могат да превърнат мърморковците и недоволните в сериозна армия. Лорандия винаги е оглеждала територията ни: не можем да допуснел тази ситуация да им даде опорна точка.
	Спирането на ресурсите на бунтовниците сега е главната ни цел. Това ще възпрепятства всякакви други предателски планове и тогава можем да заловим и онези. Приложеният списък съдържа имената на хора, които заемат позиции, даващи им възможност да подпомогнат конспирацията, мъже с власт или важни служби. Освен това смятаме, че в колониите работи лорандийски аристократ, който директно дава съществено количество злато на изменниците. Проследяването на тези пари ще помогне за откриването на изменниците.
	Твоето протеже може да те осведоми за останалите подробности от мисията, както и за една неповторима възможност. Освен това разполага с годишната стипендия на адорийския клон на агенция „Макгру“. Този въпрос е толкова неотложен, че Негово величество предлага допълнително възнаграждение от петстотин златни монети, ако заговорът може да бъде потушен до есента. Можеш да разпределиш този бонус, както искаш, или сред агентите си, или навярно за да изместиш службата си от шивашкото ателие, където се помещава сега.

@	Искрено твой,
@	Сър Роналд Аспън
C$
	Наложи се да успокоя треперещите си ръце, докато четях отново писмото. _Агенция „Макгру“!_ Беше почти като нещо, излязло от героичните истории, които обичах да чета. Всички знаеха за агенция „Макгру“ в Осфро, но малко хора познаваха някого в агенцията. Нейните служители работеха в сферата на прилагането на закона, но не така, както войниците или хората от градската стража. Те се занимаваха с по-големи случаи. Елитът на Осфрид ги наемаше да разследват частни въпроси. А короната ги наемаше за въпроси, свързани с националната сигурност. Някои агенти работеха открито, докато провеждаха разследвания и събираха сведения. Други обаче действаха тайно, без никой да е наясно със самоличността им. Веднъж бях чула да ги наричат _Сенчести хора_. Оттам идваше загадъчността им — от това и от предполагаеми истории за смъртно опасни героични подвизи.
	Разтърсване на дръжката на вратата на каютата ме сепна от унеса ми и ме накара да се изправя на крака. Отправих молитва към произволен брой ангели — шестте или дванайсетте — през вратата да влезе Седрик. Не влезе.
	Грант се движеше по-бързо, отколкото можех да си представя. Затръшна вратата и скъси разстоянието между нас за броени мигове. С едно бързо движение ме сграбчи и ме бутна към стената.
	— Какво правиш тук вътре? — запита настойчиво той. — Кой те изпрати?
	Ръцете му стискаха здраво китките ми, а лицето му беше на сантиметри от моето. Но дори след цяла година на неупотреба всички стари уроци по самозащита отново се върнаха в ума ми.
	_Избягвай схватките, ако можеш_, казваше баща ми. _А ако не можеш, тогава вложи в схватката всичките си сили и умения._ А после Лонзо: _Не допускай едрият им ръст да те заблуди. Колкото по-едри са, толкова по-лесна мишена са._
	Ударих Грант с коляно в крака — недостатъчно, за да го съборя, но ударът го изненада толкова много, че той отслаби хватката си. Издърпах ръцете си, замахнах към лицето му с нокти, а после, когато той отстъпи назад, му нанесох удар от долу нагоре във врата. _Главите са трудни за улучване, сестричке. Цели се в стомаха. Цели се във врата._
	Грант издаде сепнат, сподавен звук, а аз отскочих, отправяйки се към вратата. Прекосих наполовина каютата, когато той ме нападна в гръб. Приземих се по корем: падането ми изкара въздуха. Той се хвърли върху гърба ми и ме прикова на място с по-голямата си тежест.
	— Пуснете ме! — изкрещях, опитвайки се да проточа врат и да погледна нагоре към него.
	— Тихо, не искам да те нараня!
	— Блъснахте ме в стената!
	— _Обуздах те_, за да мога да разбера защо ме ограбваш! Кой те изпрати?
	— Никой не ме е изпратил? Опитвах се да открия защо преследвате най-добрата ми приятелка.
	Това го смути, но той не ме пусна.
	— Да я преследвам ли?
	— Не си мислете, че не съм забелязала. Нова пауза.
	— Трябва да поговорим. Ако те пусна, ще избягаш ли? Или ще издереш с нокти каквото е останало от лицето ми?
	— Какви са другите варианти? Да се насладя на приятната ви компания?
	— Искам да обясниш постъпката си. Ако не си дошла да ме ограбиш, тогава защо си тук?
	— Аз ли трябва да се обяснявам? — Борех се, надявайки се, че може да успея отново да го мушна с лакът. Нямах такъв късмет.
	— Добре. И двамата ще обясним. И говоря сериозно: не искам да те нараня. _Няма_ да те нараня. Ще се закълна в това в името на любимия ти ангел.
	Кръвта заблъска във вените ми, бойната ярост стъпка страха ми.
	— Ще остана, ако мога да стоя до вратата.
	— Така е честно.
	Той се изправи, а аз отидох тромаво до вратата и сложих едната си ръка върху топката на бравата й. Той вдигна длани и отстъпи заднешком към другата страна на каютата. Наистина му бях изподраскала лицето. Грубоватата му привлекателност сега беше _много_ грубовата.
	Любезната, приятна фасада, която показваше пред хора, вече я нямаше. Дори язвителното поведение от палубата беше изчезнало. Сега пред мен стоеше рязък и смъртно опасен човек.
	— Така. Да поговорим. Защо сме… — Той се сепна, сега внезапно забелязал, че фалшивото дъно на куфара беше извадено. — Как отвори това?
	Вдигнах комплекта шперцове, който извадих от един джоб на полата си.
	— С ваша помощ. Стъписването му се усили:
	— Бях истински идиот, че ти дадох това! Следващия път, когато се опитам да помогна на някое момиче, не трябва да забравям първо да я попитам дали не е шпионка.
	— Не съм шпионка. — Пъхнах шперцовете обратно в джоба, където държах ножа си, и обвих ръка около ръкохватката.
	Грант посочи към отворения дневник, в който думите се виждаха ясно:
	— Тогава откъде знаеше как да направиш това?
	— Баща ми ме научи. Той беше…
	— Не ми казвай. Шпионин?
	— Не! Точно сега не е важно какъв е бил. — Ръката ми беше потна и се наложи да хвана по-здраво ножа. — Дойдох тук да се погрижа да не нараните приятелката ми.
	— Да я нараня ли? Защо, в името на ада на Озиел, бих направил това?
	— Вие ми кажете! Вие сте този, който я преследва. Трябваше просто да отида направо при Седрик или Джаспър и да им кажа, че има един измамник, обсебен от мисълта да се добере до…
	— Спри на момента. Да изясним някои неща. — Той вдигна пръст: — Първо, трябва да престанеш да казваш „обсебен“. Така звучи, сякаш съм нестабилен. — Още един пръст. — Второ, нямам намерение да „се добирам“ до нея. Дори няма да знам откъде да започна с всички онези пластове дрехи. — Вдигна трети пръст. — И накрая… измамник?
	— Как другояче бихте описали човек, който слухти предрешен из нечия къща, а после го следва на борда на кораб под поредната фалшива самоличност?
	— Това е истинската ми самоличност — процеди той. — В основни линии. И ако наистина си прочела онова писмо, щеше да имаш отговора.
	В гласа му имаше въпросителна нотка, опитваше се да определи колко знам.
	— Да, прочетох всичко. Знам за Агенция „Макгру“. За мисията ви. Мислите ли, че сме предатели? Че Аделейд е изменница?
	Последвалото му мълчание бе породено от несигурност, не от гняв. Тогава осъзнах, че се страхуваше да каже нещо или да издаде още от заговора, в който беше оплетен.
	— Вече знам много — изтъкнах. — Със същия успех можете да ми доверите останалото.
	— Не мога да се доверя на никого. Особено на жена, влязла с взлом в стаята ми.
	— Казах ви, беше, за да защитя Аделейд! Вие какво бихте направили, ако някой дебнеше най-добрия ви приятел?
	— Нямаше да ми се налага да правя нищо. — Щом забележи някой тип да дебне наоколо, щеше да го смаже от бой.
	Обмислих това за момент, запленена от идеята, че някой, който смяташе, че е опасно да държиш на някого, наистина имаше най-добър приятел — при това, жена, която явно можеше да „смаже някого от бой“.
	— Просто ми кажете. — Надявах се, че ако се опитах да се държа вежливо, той можеше да направи същото. — Моля ви. Вече прочетох всичко. Какво друго има да се прави?
	— Бих могъл да те предам на властите за държавна измяна. Може би можеш да си намериш съпруг в затвора.
	Дотук с вежливостта.
	— Не съм направила нищо изменническо! Просто се опитвам да спася приятелката си.
	Той прокара грубо ръка през косата си и започна да кръстосва из помещението.
	— Прочете писмото. Видя частта, в която се казва, че водачите на този заговор най-вероятно са мъже с власт и влияние — мъже, до които един скромен собственик на магазин като мен не би могъл да получи лесен достъп.
	— Наистина ли _сте_ скромен собственик на магазин? Или сте служител на агенция „Макгру“? Или сте работник с болен гръб?
	— Аз съм всичко това. Само дето гърбът ми си е съвсем добре. — Той направи пауза. — Как ме познахте?
	— Ухото ви — казах. — А после това ме подсети за други неща. Като онази интонация, която все долавям в гласа ви. И как белезите ви бяха на различни места, когато ви видях в Блу Спринг. Не много. Но достатъчно.
	Не долових следващите думи, които Грант промърмори. Езикът не ми беше познат. Но очевидно бях издържала някакъв тест.
	— Пътищата ми няма да се пресекат с тези на много от влиятелните мъже — каза той. — Но вашите, тези на момичетата, ще се пресекат. И ако онова, което всички казват, е вярно, пътят на приятелката ти ще се пресече с тези на много от тях.
	— Искате… искате Аделейд да бъде шпионка?
	— Правилният термин е „сътрудник“ — каза той. — Някой, който събира сведения, за да ги предаде на шпионин. Може ли да говориш с нея от мое име?
	— Не. Не искам Аделейд да бъде въвличана в нищо опасно.
	— Всичко, което трябва да прави, е да наблюдава и да слуша на всички онези изискани балове и вечери.
	— Не.
	Той изпусна страдалческа въздишка:
	— Добре, тогава защо просто не забравим за това и да си тръгнем по пътя. Сигурен съм, че всеки от нас има да върши важни неща — някои от нас повече, отколкото други. — Не вярвах, че се е отказал от нея толкова лесно, но преди да успея да го предизвикам, той попита: — А колко пари ще са нужни, за да си мълчиш?
	Замръзнах.
	— Пари ли? Колко… колко предлагате?
	— Сега вече стигаме донякъде. Две златни монети.
	В дъното на ума ми започна да се оформя луда идея.
	— Нужни са ми двеста.
	— Двеста? Едва имам пет на свое име. А ако имах двеста, нямаше да ги дам на теб.
	Посочих към дневника:
	— Но ще получите онази огромна награда за разрешаването на случая.
	— Няма да я получа. Сайлъс контролира нещата. Освен това ще има други разноски за компенсиране. Но малко мълчание не струва двеста златни монети. Нито пък един сътрудник.
	— Щяхте ли да платите на Аделейд? Колко?
	— Предстои да бъде определено — каза той безизразно.
	— Вижте, прав сте за това, че тя е най-добрата в Бляскавия двор. Тя спечели титлата на диаманта. Но това — това дебнене? Хитрини, събиране на информация и всичко това? Не й е в природата. _Аз съм_ тази, която ви трябва.
	Напрегнах се в очакване на някоя от хапливите му реплики, но когато проговори, в тона му имаше… е, не точно уважение. Но малко по-малко сарказъм.
	— Ще призная, че те бива в хитрините. И си находчива. Със сигурност ме научи да не използвам мастила, чувствителни на нагряване. — Докосна една от драскотините по лицето си и трепна. — И да приемам заплахите ти сериозно. Не мога да си представя, ако имаше нож. Измъкнах острието:
	— Наистина имам.
	Той пристъпи напред да го огледа по-отблизо:
	— Може ли изобщо да среже нещо?
	— Елате по-близо да разберете.
	Това извика върху лицето му усмивка. Не доверчива, в никакъв случай. Но беше одобрителна.
	— Благодарение на резултатите си тя ще отиде на места, където ти не можеш да отидеш.
	— Не ми трябват добри резултати, за да вляза на разни места — казах и се огледах многозначително из каютата. — Имам умения, каквито никое друго момиче тук няма.
	— А освен това имаш сирминиканско име. Никоя от другите не принадлежи към група, която повечето осфридианци възприемат като сбирщина от лъжливи, тъмнокожи еретици, които пълнят улиците на столицата и задигат всичко, до което могат да се докопат с мръсните си ръце.
	Дъхът сякаш излезе от тялото ми и пристъпих заплашително напред:
	— Не знаете нищо за нас!
	— Не ме удряй отново — каза той и аз осъзнах, че бях понечила да вдигна ръка. — Не казах, че аз смятам така. Но ти казвам как ще го видят другите. И не се преструвай, че не си го изпитала вече.
	Малко от гнева ми се стопи:
	— Да.
	— Ще го видиш отново. Много от тях са такива — особено всеки в Кейп Триумф, който е роден в Осфрид. Повярвай ми, познавам усещането от личен опит. — Той се вгледа в мен още по-внимателно. — Но наистина _си_ разностранна. И може би можеш да постигнеш напредък с някои от отдавнашните жители на колониите. Невинаги са толкова дребнави, не и след като са оцелели там толкова дълго.
	Сега аз го изучавах и се опитвах да разгадая намеренията му.
	— Това означава ли… давате ли ми работата на информатор?
	— _Обмислям_ го. А причината е главно че съм уморен, а ти ме изтощи. — Неохотно добави: — И… може да е от полза, ако успееш да отвориш няколко ключалки на онези празненства, на които ще присъстваш.
	Усетих прилив на вълнение — и не само заради парите. Имаше нещо бляскаво в това да бъда част от прочутата агенция „Макгру“. Не част от нея — предположих. По-скоро… нает сътрудник. Но все пак. Щях да върша нещо по-важно, отколкото да се издокарвам за празненства. Щях да продължа семейния завет за борба с несправедливостта — но щеше да е при моите собствени условия, а не при тези на баща ми.
	А Лонзо… ако можех сама да спечеля малко злато, нямаше да се налага да се тревожа, че съпругът ми ще плати откупуването му от служба. А ако успеех да спечеля _много_ злато, можех да изплатя собствения си договор. Изобщо нямаше да ми трябва съпруг. При тази мисъл ме обзе радостно замайване.
	Но това бяха сериозни „ако“. И още нямах никакво злато.
	— Мога да правя нещо повече, не само да шпионирам — казах. — Справям се добре с всички акценти. Можете да ме научите да се дегизирам и сте виждали как се бия. Използвала съм сабя и…
	— Кротко, кротко. — Той вдигна длани. — Давай по-бавно, разбойничке. Не е нужно да те уча на нищо от това. _Аз_ правя това. Е, не и онази част със сабята. Нужно ми е да наблюдаваш. Нужно ми е да разсейваш мъжете, за да казват глупави неща и да се поддават, за да получиш, каквото искаш. Можеш ли да го правиш?
	Част от въодушевлението ми помръкна и внезапно се почувствах, сякаш отново работя за баща си. Да се боря срещу несправедливостта, като съм просто едно красиво лице. Като отвличам вниманието. Като се предлагам.
	Но Лонзо…
	— Ако това искате? Да. Но говоря сериозно — не подценявайте останалото, което мога да правя. Влязох тук, като научих навиците ви. А после пробих защитата на писмото ви. Звучи до голяма степен като онова, което ви е нужно да прави един сътрудник.
	— Защита? Едва ли. Лимоновият сок е трик за начинаещи. Но Аспън не е знаел какви реагенти използва Сайлъс напоследък.
	Не знаех какво е „реагент“, така че изтъкнах онова, което все пак знаех.
	— Баща ми използваше шифри и кодове, и маски, и…
	— Да, да, схващам. Онова, което не схващам, е защо е правел всичко това, ако не е бил шпионин.
	Грант ме погледна очаквателно и осъзнах, че това беше последната пречка между мен и работата. Никой в този мой нов живот освен Седрик не знаеше за миналото на баща ми. Как щеше Грант да приеме това знание? Да ме отхвърли? Да го сподели с други? Може и да не бях аланзанка, но никой нямаше да повярва. От друга страна, интуицията ми подсказваше, че ако излъжех Грант, той щеше да разбере.
	— Баща ми беше нещо като кръстоносец. Беше известен с това, че измъкваше тайно аланзанци от Сирминика. Преди войната… ами, кралят и църквата им причиняваха ужасни неща. Баща ми не можеше да стои настрана и да позволи това да се случва, макар и да не споделяхме вярата им. Използваше всички ресурси, с които разполагаше, за да им помага — в това число и семейството си.
	— Къде е сега?
	— Мъртъв.
	Изражението на Грант не се промени.
	— Добре, Мирабел — каза той най-накрая. — Ще се включа в този план, какъвто съм глупак. Какво има за губене? Ако не се броят всички колониални владения в Осфрид. И бъдещето ми. Но не се измъчвай по този повод.
	— Знаете ли, с това ваше поведение е малко трудно хората да ви харесват.
	— Не е нужно да ме харесваш, Мирабел. Просто трябва да работиш с мен.
	— Повечето хора ме наричат Мира.
	— А аз ще те наричам Мирабел. Сега изчезвай оттук, преди някой да те открие. Имам си достатъчно тревоги и без двамата Торн да ме погнат. — Започна да връща на мястото му съдържанието на куфара.
	— Все още не. Не сме говорили за пари. Казахте, че на информаторите се плаща.
	— Няма да получиш двеста. Ще ти дам… двайсет.
	— Петдесет.
	— Трийсет.
	— Петдесет.
	Той вдигна раздразнено длани:
	— Не се преговаря така. Предполага се да отстъпиш на четирийсет, а после ще се споразумеем за трийсет и пет.
	— Петдесет — повторих.
	— Малко не ти достига от цената на договора ти, знаеш. Оставих го да си мисли, че основната ми цел е да изплатя цената на договора си с Бляскавия двор.
	— Ще измисля как да се сдобия с другите сто и четирийсет.
	— Ще ти се наложи да се тревожиш за сто и шейсет. Защото не мога да кача над четирийсет. Вече пилея пари, които не са мои, за да ги раздавам.
	Преглътнах един протест и вместо това попитах:
	— Бихте ли могли да използвате ресурсите си — ресурсите на агенцията — за да откриете един слуга, който е дошъл в Кейп Триумф миналата година?
	Той скръсти ръце и се облегна на койката:
	— Ах. Имаш предвид някой друг евентуален съпруг?
	— Нищо подобно. Той е… семеен приятел. — Дори от другата страна на морето не можех да разкрия самоличността на Лонзо. — Знам с коя компания е подписал, но не знам кой е купил правото върху него или къде са отишли. Само знам, че е някъде във външните колонии.
	— Не.
	— Не го обмисляхте много дълго.
	— Не ми се налага. Дори и да убедя Сайлъс да се съгласи да използва връзките ни, почти невъзможно е да проследим слуга, чието наемане е слабо документирано. А имам твърде много други дела за вършене, за да си пилея времето с това.
	— Но…
	— Не, Мирабел.
	Не позволих на разочарованието да се изпише върху лицето ми.
	— Щом не можете да помогнете с това, няма да отстъпя от искането за петдесет.
	— Хайде, стига де!
	— Петдесет — иначе няма сделка. Ще съжалявате, ако ме изгубите.
	— Имам предчувствие, че независимо от всичко ще съжалявам за това. — Грант ми подаде ръка. — Петдесет: разбрахме се.


>	8

	Вече никога не гледах на Грант по същия начин.
	Или поне вече никога не възприемах публичния му образ по същия начин. Докато пътуването ни продължаваше, постоянно се чувствах, сякаш бях на театър. Винаги, когато се натъкнех на него в компанията на други хора, той се държеше като образец на благоприличието. Не можех да приема това поведение сериозно, не и когато бях видяла истинската му природа: рязка, саркастична и пряма. Изглеждаше същият, но все едно беше надянал поредната маскировка.
	— Умеете да бъдете мил — казах му един ден, докато стояхме до парапета на горната палуба, няколко седмици след началото на плаването. — Умеете да се държите благовъзпитано. Защо просто не го правите през цялото време? Ще си създадете повече приятелства.
	— Какво те кара да мислиш, че вече нямам цели пълчища приятели? И просто защото умея да го правя, не означава, че го смятам за естествено. Умея да нося костюм, а това също не ми харесва. — Подръпна яката си.
	— Има обикновено носене и _носене_, при което той стои като втора кожа. А вашият не ви е по мярка. С малко прекрояване могат да се направят истински чудеса. В онова писмо не пишеше ли, че службата на вашия ментор се намира в шивашко ателие? Може би можете да получите отстъпка в цената, когато пристигнем. Грант поклати раздразнено глава.
	— Поздравления за удивителната ти памет. Сега ми кажи как си послужи с нея да научиш нещо.
	Това се беше превърнало в наша игра. Всеки ден се опитвах да открия нещо ново за някого от пасажерите или чрез директно подслушване, или като ги въвличах в разговор. Невинаги беше лесно. Можех да намеря повод да говоря с момичетата от другото имение, но се смяташе за неблагоприлично да подхвана разговор с някой моряк или дори непознат пасажер от мъжки пол. Бях започнала да се наслаждавам на тези тестове. Аделейд вече рядко искаше да излиза на горната палуба, а общуването с Грант — вбесяващ или не — беше приятно развлечение.
	— Днес говорих с господин Кент и господин Робъртсън. Господин Кент е търговец на хартия. В Адория е от доста време. — Опитах се да се придържам към фактите и да изключа всякаква лична преценка, която не се основаваше на убедителни доказателства. — Господин Робъртсън никога не е бил там. Отнася се твърде пренебрежително към всеки, който не е от осфридиански произход. Икори и лорандийци. Баланкуанци. И към мен, като стана въпрос.
	Грант мълчеше, загледан в хоризонта.
	— Господин Робъртсън още няма установен бизнес в Адория, но е сигурен, че ще натрупа състояние там — продължих. — Господин Кент се справя добре, но някои от керваните му били нападнати от пирати, затова търси да наеме допълнителна охрана. Подхванах разговор с тях, като „случайно“ изпуснах гривната си наблизо и обявих, че закопчалката е счупена. Казах им, че е била на баба ми и че сме били дребни аристократи, преди революцията да ни прогони. Господин Кент ми я върна и ми даде името на един бижутер в Кейп Триумф. О. И освен това ми предложи отстъпка за хартията.
	Когато млъкнах, Грант се обърна обратно към мен:
	— Това ли е всичко?
	— Това е много.
	— Хартия с отстъпка и някакъв бижутер? Кажи ми как може това да е от полза. — Познавах тона в гласа му. Това също беше тест.
	— Един бижутер сигурно има връзки със заможни граждани. Да влезеш някъде с препоръка, буди по-малко подозрения, отколкото да дойдеш от улицата и да тършуваш за информация. А ако някога се наложи отново да говоря с господин Кент, има лесни начини да започна разговора. Мога да кажа, че съм забравила името на бижутера. Или пък мога да дойда да купя хартията.
	— Това може и да е вярно. — Изречено от Грант, това беше висша похвала. — Но ако беше наистина чаровна, щеше да получиш хартията безплатно. Не си флиртувала.
	— Откъде знаете?
	— Защото никога не флиртуваш. Умееш ли?
	— Вие също никога не флиртувате.
	— Не ми се налага.
	— Може би щяхте да вербувате Аделейд, ако бяхте флиртували с нея, вместо да влагате цялата си скована вежливост.
	Той изсумтя развеселено:
	— Съмнявам се. Твърде много се е съсредоточила върху по-голям трофей, та да ме остави аз да й завъртя главата.
	— Може би просто не ви бива в това? — Той ме обсипваше с толкова критики, че беше приятно да го жегна в отговор.
	— Лъжата ти, че принадлежиш към дребната аристокрация, си я бива. Повечето осфридианци възприемат сирминиканците като бедните бежанци, които виждат по улиците. Но Сирминика има забележително минало — по-забележително от това на Осфрид всъщност. Вие сте потомци на Рува, цивилизацията, донесла мир и култура на Евария. Напомняй за това на хората, които си набелязала, за да извлечеш от тях информация. И на истинските си кандидати.
	— Избягвате въпроса ми.
	— Защото не задаваш правилния. Защо Кент наема охрана? Важно е.
	Шикалкавенето му ме дразнеше, но след миг разбрах накъде бие:
	— Защото _пиратите_ нападат керваните му… това е странно, нали? Керваните му пътуват по суша… така че защо би споменавал пирати?
	— Точно. Трябва да разбереш как стоят тези неща в Кейп Триумф. Пиратите са били един от ранните проблеми във всички адорийски колонии. Повечето военни, изпратени там, са използвани за кампании по суша срещу икорите. Океанът е бил оставен открит. А щом търговията между колониите и Осфрид наистина започнала да процъфтява, всички тези кораби, претъпкани със съкровища, просто чакали някой предприемчив човек да ги отмъкне. А такива мъже _винаги_ има.
	— Казахте, че това е бил ранен проблем. Не се ли случва все още?
	— Разбира се. Но сега кралският флот има по-голямо присъствие. Патрулират по крайбрежията. Много търговски кораби се въоръжават или наемат ескорти. Плячката за пиратите намаля, затова някои от тях се прехвърлиха да действат по суша.
	— Няма ли тогава да ги наричат разбойници? — попитах. — Крадци? Бандити?
	— Човек би си помислил така. Но те все още обявяват пиратството за част от самоличността си. А има и още нещо. Някои от тях са се превърнали в местни знаменитости. Носят маски и възприемат цветиста външност. Всички знаят имената им и разказват истории за храбростта и находчивостта им.
	— Кражбата е храбро и находчиво действие? Той завъртя очи:
	— Такова е по времето, когато тези истории се разпространяват. Извършват повечето си набези срещу коренни жители на Осфрид — охранените и богатите. Един обикновен работещ жител на колониите няма да се разстрои особено от това. Жителите на колониите всъщност не гледат на подобни хора като на „истински“ хора, а на всички им се нрави по някое и друго оспорване на властта от време на време. От там нататък всичко, което е нужно, е тези така наречени пирати да подхвърлят няколко монети на някого — на някой болен старец, на някое гладно хлапе — и изведнъж се превръщат в герои. Никой няма да ги предаде.
	— Но техните жертви _са_ истински хора. Само погледнете господин Кент — казах възмутено. — Той е съвсем реален.
	Грант отново се загледа към морето:
	— Не и за тях. За тях той е просто поредната лесна печалба. Там прилагането на закона е оскъдно. Гражданското опълчение е поело някаква част от него, но за много хора тези пирати са най-близкото подобие на правосъдие. И освен това сър Роналд е сигурен, че изменниците купуват крадени стоки от тях, което прави дирята по-трудна за проследяване. — Грант пак се загледа в морето. — Сигурен съм, че Сайлъс е готов на убийство, за да има „очи“ и „уши“, скрити в този кръг.
	— Някакъв шанс пиратите да дойдат на празненствата на Бляскавия двор?
	— Ще ми се. Сигурен съм, че биха се впечатлили от ножа ти.
	Няколко други момичета от Бляскавия двор бяха излезли да се разходят по палубата и аз отстъпих няколко крачки назад:
	— Време е да вървя. Знаете ли, всички ви мислят за кавгаджия, след като видяха какво съм ви направила на лицето. — Отдавна бе заздравяло, но смятах, че той заслужаваше напомняне от време на време. Дори изподраскано, лицето му беше запазило онази грубовата привлекателност, която намирах за толкова примамлива, когато потеглихме. Но колкото повече си имах работа с тежкия му характер, толкова по-трудно беше да си го представя като герой на страстна и шеметна любовна афера.
	— Чакай, Мирабел. Преди да тръгнеш… — Грант не се обърна и долових нетипична напрегната нотка в гласа му. — Права си. Донякъде. Мога да говоря с жени, без да ги оскърбя. Понякога мога да ги накарам да ме харесват. Дали съм най-добрият във флиртовете? Не, но на мен не ми се налага да флиртувам. На теб — да.
	— Това звучи малко лицемерно.
	— Защото е много лицемерно.
	— Честен сте, това ще ви го призная. Той се обърна и ме погледна в очите:
	— Трябва да лъжа заради поминъка си, за да върша делата си — и за да остана жив. Но ако ще работим заедно и си близо до мен — _истинския_ мен — тогава винаги ще ти казвам истината. Не обичам да си пилея думите. Ако няма нищо за казване, обикновено няма да го кажа. Ако има нещо за казване, тогава ще ти казвам каквото мисля. Често пъти — съвсем направо. Но ще бъде истината.
	— Добре — отвърнах, малко смутена от настоятелността му.
	— И ти казвам, че за този случай ще има моменти, когато ще трябва да правиш нещо повече, не да разчиташ само на външността си. Не искам от теб да си лягаш с никого. Но се увери, че знаеш как да използваш външността си. Тези изменници, с които си имаме работа, може и да са ловки, но дори човек с блестящ ум оглупява при вида на красиво момиче. А почти всички ще те подценяват. Ако ги оставиш да обърнат няколко питиета, повдигнеш самочувствието им, усмихваш се по подходящия начин… е, увеличаваш шансовете да започнат да си мислят повече как искат да преспят с теб, отколкото за информацията, която не бива да издават. Това е целта на флиртуването. — Когато не отвърнах, той попита: — Схващаш ли какво казвам?
	— Разбира се.
	— Разбира се?
	Не можех да изпитам удоволствие от изненадата му. Бях потънала в миналото, вглъбена в спомени за разговори, на които рядко позволявах да изплуват на повърхността. Разговори, много подобни на този.
	Първо: _Това е просто малко кожа, Мира. Само колкото да го разсееш, за да можем да научим плановете им._
	По-късно: _Той ще обвие ръка около теб, може би ще те целуне, но не мисли за това. Изключи чувствата си. Помни, че това е за висшето благо._
	А после: _Мъжете могат да кажат по невнимание разни неща, когато са в леглото. Знам, че е твърде много да искам това, но мисли за него като за използване на инструмент. Дори на оръжие. Може да е неудобно, но няма да си в никаква опасност. Хората отдават живота си за тази кауза. Не можеш ли ти да отдадеш тялото си — само за кратко?_
	Най-накрая: _Ти си страхливка, Мира. Трябва да се научиш да правиш тежки избори._ Умът ми с усилие се върна към настоящето. Към задачата да намеря брат си. Погледнах Грант право в очите:
	— Не съм глупава. Говорим за ключалки и кодове, но знам, че не ме наехте за това.
	— Никога, дори за секунда, не съм помислял, че си глупава.
	— Ако ви е необходимо да флиртувам, мога да флиртувам. Умея да изкопчвам услуги от мъжете. Правила съм го преди.
	Не можех да разтълкувам паузата, която последва. Дали се съмняваше в мен?
	— Тогава опресни уменията си, Мирабел. Накарай някой мъж на този кораб да положи всички усилия, за да направи нещо за теб. Нещо, което може да му причини неудобства. Нещо повече от това да ти продаде хартия с отстъпка.
	— Лесна работа — казах му. — Но в замяна искам нещо от вас.
	— Нещо повече от петдесет златни монети? Искаш и моя дял от наградата?
	Със сигурност беше изкушаващо, но вече знаех докъде мога да стигна.
	— Ако успея да изкопча голяма услуга, тогава искам да ми кажете откъде сте. Какво е това звучене в гласа ви, което не мога да разпозная.
	Не виждах лицето му, но знаех, че се усмихва:
	— По-добре да е някаква много, много хубава услуга.

	* * *

	Грант никога повече не отвори дума за флиртуване. Не ме притискаше за краен срок. Когато провеждахме тайните си срещи през онази седмица, говорехме за други неща. Той се впускаше в задълбочени обяснения за политическия климат в Денъм. Аз работех по запаметяването на списъка с имена на заподозрени и историята на всеки от споменатите. Той постоянно казваше, че не е необходимо да знам някакви други хитрости на шпионския занаят, но въпреки това ме учеше на тях.
	Не отстъпвах от твърдението си, че мога да омайвам мъжете, но когато го правех за каузите на баща ми, то обикновено беше с мъже, които поемаха инициативата. Аз просто трябваше да се появя и да им играя по свирката. С група кандидати за женитба от Адория можеше и да е същото, но тук, на кораб, където всички мъже знаеха, че трябва да са предпазливи с нас, можеше да се окаже по-трудно.
	— Как флиртуваш?
	Аделейд вдигна поглед от роклята, която закопчаваше. Другите момичета от каютата ги нямаше и аз реших да получа мнение от страничен човек.
	— Специално мен ли имаш предвид? — попита тя. — Или просто някакъв начин на флиртуване като цяло?
	— Което и да е от двете. — Облегнах се на стената, усещайки лекото поклащане на кораба. — И предполагам, че въпросът не е само във флиртуването. Ти можеш да накараш всеки да говори с теб. Всички те харесват.
	— О, Мира. Много хора те харесват.
	— Това не е каквото… виж, знам, че е странно. Просто искам да знам как го правиш. Как ги караш да се открият пред теб.
	Тя отново се зае с роклята си.
	— Не знам как го правя. Всъщност дори не мисля, че флиртувам толкова много. Но искам да кажа, че общата основа е добра за начало. Да откриеш връзка в нещо, което допада и на двама ви. Да се заинтересуваш. Да ги накараш да се почувстват специални.
	— Това ли е? Само тези неща?
	— Тайната е по-скоро в това как ги правиш. Не можеш да му мислиш много. — Тя се изправи и приглади полите си. — О, и увереност. Искам да кажа, понякога трябва да бъдеш сдържана. Но ако някога попаднеш в ситуация, която изисква безумно решение, просто бъди уверена. Ако се държиш, сякаш си напълно уверена в нещо, хората ще го приемат.
	Кимнах, прехвърляйки мислено списък от пасажери и евентуалните ни общи интереси.
	— Леле, изглеждаш страхотно — възкликнах, внезапно забелязвайки какво беше облякла. Беше една от по-хубавите й адорийски рокли, със сигурност не бална рокля, но с няколко степени по-официална от дневните рокли, които носехме на кораба.
	— Довечера ни предстои онази вечеря, нали се сещаш — с пасажерите?
	Изпъшках. Госпожица Брадли беше решила, че не трябва да забравяме уроците си, затова бе уредила да доведе някои от „по-порядъчните“ пътници да вечерят с нас в общото ни помещение. Беше ни инструктирала да пуснем в ход най-официалните си обноски и да си облечем елегантни дрехи. Голямата част от гардероба ни, особено истински великолепните дрехи, беше на склад. Прегледах онова, което имах в куфара си, и извадих бургундско червена, релефна рокля от кадифе, предназначена за носене над шемизета с волани. Релефното кадифе скриваше бръчиците, получили се от това, че бе стояло сгънато толкова дълго.
	— Внимавай с това рамо — подхвърли закачливо Аделейд, докато търсех фиби за коса. — Госпожица Брадли ще припадне от подобна непристойност.
	Вдигнах поглед от фибите и осъзнах какво имаше предвид. Широкото, изрязано около врата деколте — ниско изрязано, в адорийски стил — се беше смъкнало от лявото ми рамо. Това едва ли можеше да се нарече „непристойно“, но госпожица Брадли наистина _щеше_ да ме упрекне, че съм неспретната. Дръпнах го обратно нагоре.
	— Не помня да е било толкова хлабаво.
	— Това е от храната тук. Всички сваляме килограми. Когато стигнем там, ще трябва да наваксаш изгубените килограми с адорийски сладкиши или да ти преправят дрехите.
	— Ъх, не споменавай сладкишите. Питам се дали госпожица Брадли ще „издокара“ и храната тази вечер?
	Аделейд се ухили:
	— Естествено. Може би един хубав маслено-винен сос, с който да полеем сухарите?

	* * *

	Пристигнахме в общата стая по-рано и открихме няколко от гостите вече насядали, включително и моя познат господин Кент. Точно се чудех дали да използвам тази вечер като големия си шанс за флиртуване, когато госпожица Брадли каза неспокойно:
	— Мира? Ще отидеш ли да събереш другите? Би трябвало вече да са тук. — Имахме половин час до вечеря, но тя се отнасяше към това като към кралски банкет.
	Почуках на вратите на няколко каюти и предадох съобщението й. Все още не знаех къде са Силвия и Розамънд, което означаваше, че вероятно са изгубили представа за времето и са се заплеснали на горната палуба. Отправих се към края на нашия коридор и когато завих към стъпалата, които водеха нагоре, едва не се блъснах в Грант, който идваше от своята част на кораба. Замръзнах за миг, изненадана изобщо да го видя тук, _и при това_ — издокаран. Носеше елегантните дрехи, с които беше облечен при потеглянето ни, с ленената риза и велурената жилетка, но те бяха допълнително разкрасени с дълга официална вечерна дреха и широка черна вратовръзка.
	— _Вие ли сте_ един от по-порядъчните пасажери? — изтърсих.
	— Какво? — Той изглеждаше също толкова нервен.
	— Госпожица Брадли каза, че тази вечер канела само, ъъ, елитните пасажери. Не очаквах да ви видя.
	Върху лицето му се появи типичното му иронично изражение, когато се облегна на стълбата:
	— Сигурно е била отчаяна и е запълнила тези места с каквито там непрокопсаници е успяла да намери.
	Скръстих ръце на гърдите си и веднага почувствах как роклята се смъква отново. Позата на Грант не се промени, но очите му проследиха движението на плата, което разголи горната част на рамото ми. Не се изненадах, че го забеляза: той забелязваше всичко. Но ми се стори, че го оглеждаше по-внимателно, отколкото се налагаше. И със сигурност не беше нужно да оглежда останалата част от украсеното с дантела деколте на роклята, обточваща гърдите ми — но въпреки това го направи. Оставих непокорния ръкав, където си беше, и пристъпих по-близо.
	_Дори мъж с блестящ ум оглупява при вида на красиво момиче._
	— Наистина ще ви помислят за непрокопсаник, ако не се спретнете — сгълчах го. Той почти подскочи, когато повдигнах яката му и започнах да връзвам отново вратовръзката. Ако не се броеше схватката ни в каютата, не се бяхме докосвали никога преди. — Целият смисъл на отиването в Осфро не беше ли, за да се „поизлъскате“? Би трябвало да знаете как да правите това.
	— Наистина умея да го правя. Просто не обичам да хабя време с подробностите.
	— Отделили сте време за маскировката си като жител на Флатландс.
	— Онова е различно. Задачата беше по-рискована. Но заможен собственик на магазин? Няколко гънки няма да възбудят ничие подозрение.
	Свърших с вратовръзката и я пъхнах под жилетката, като се постарах пръстите ми леко да одраскат и кожата на врата му.
	— Няколко? — Оставих ръцете си да се спуснат бавно надолу по гърдите му, докато приглаждах мекия плат. — По-добре да шлифовате умението си да броите, преди да пристигнем. Струва ми се необходимо умение за шпионин, който уж трябва да събира информация.
	— Аз… — Той се загледа в ръцете ми за няколко секунди, а после прочисти гърло: — Чудесно умея да броя.
	Спрях да оправям гънките, но оставих ръцете си притиснати към него, сякаш някаква неочаквана мисъл внезапно ме беше разсеяла и ме бе накарала да забравя, че са там.
	— Вижте… сериозно, сигурна съм, че наистина ще сте зает с всевъзможни неща, щом пристигнем в Кейп Триумф, и знам какво казахте, но…
	Той наклони глава:
	— Но какво?
	Въздъхнах, подръпвайки връхната му дреха за последен път, за да я оправя, а после сключих ръце пред тялото си. Когато го направих, се приведох напред съвсем леко, излагайки на показ съвсем още малко от онова, което се намираше под горната част на роклята. Можех да си представя как госпожица Гарисън кима одобрително. _Работата ми е да покажа възможно най-добре даденостите на всички. По-късно ще ми благодариш._
	— Сигурен ли сте, че няма да имате време да проверите къде е заминал приятелят ми, взет като слуга? — попитах.
	— О. — Не ми отказа веднага, така че това бе обещаващо. — Е, наистина мислех онова, което казах. Не е толкова лесно, колкото звучи.
	— Знам, но… — Вдигнах поглед и се престорих на шокирана. — Нямате ли си гребен?
	— Как…
	Повдигнах се на пръсти, за да се доближа, и се опитах да пригладя разлетелите се кичури от немирната му коса. Беше по-мека и по-копринена на допир, отколкото очаквах.
	— Косата ви всъщност подлежи на контрол, когато не е навън на вятъра. Нямате извинение.
	Прокарах лениво пръсти през кичурите на косата му: лицето ми беше само на сантиметри от неговото и… по-бързо ли дишаше? Да. Да, наистина дишаше по-бързо. Противно на всички шансове бях отклонила от целта му прозорливия, сериозен Грант Елиът с помощта на женски хитрини. Може би дори го бях смутила?
	Не знаех предварително дали импулсивната ми идея да го превърна в обект на предизвикателството с флиртуването, щеше да сработи. Не беше от типа хора, които лесно се поддаваха на разсейване. Живееше и дишаше с мисията си. Сигурно беше забелязал веднага преструвката ми, особено след като толкова го биваше да забелязва измамата.
	Само дето не беше измама. Не точно. Може би невинаги го бях харесвала, но точно тогава вбесяващият му характер не ми се струваше чак такава пречка, не и когато из тялото ми бавно се разстилаше и разнасяше неочаквана тръпка. Исках да застана по-близо. Исках да докосна не само косата му. Исках да отвърне на докосването ми.
	А Грант също може би невинаги ме харесваше, но усещах — поне в този момент — че и на него му беше приятно да е близо до мен. Харесваше му да ме гледа. Харесваше му да го докосвам. Оказваше се, че все пак имаме общи интереси.
	— Сега — казах, заставяйки се да се върна към хладната пресметливост — за моя приятел.
	— Твоят…? Вярно. Да открия къде е. — На Грант му беше трудно да реши къде да съсредоточи вниманието си. Изглежда, се смущаваше да ме гледа в очите. Затова бе оставил погледа си да се отклони към корсажа ми и да се задържи там, докато си спомни, че не е редно. — В пристанището сигурно се пази декларация за товара на кораба, а може би и документ, удостоверяващ с кого приятелят ти е подписал договор за служба. Но ако са потеглили от Денъм към някоя неизвестна колония, положението става много по-сложно.
	— Но не е невъзможно.
	— Не. Просто означава разпращане на агенти на множество различни места.
	— Нямате ли приятели навсякъде?
	— Сайлъс има.
	Приключих с „усмиряването“ на косата му — наистина изглеждаше по-добре: не че имах нещо против да я гледам разрошена — и отпуснах ръце отстрани до тялото си. Но останах на мястото си и вдигнах към него поглед с широко разтворени очи и умолително изражение, което не беше престорено.
	— Моля те, Грант? Не може ли просто да направиш няколко запитвания?
	Между нас увисна мълчание. И нещо повече. Пространството помежду ни тлееше. Той издиша шумно.
	— Аз… Има един-двама души, до които мога да се допитам.
	— Само един-двама? След като хвърлих толкова труд, за да ти придам приличен вид?
	На лицето му се появи частица от предишната му язвителна усмивка, но очите му все още издаваха, че умът му е зает от други мисли. Посегна към смъкналия се ръкав и го бутна нагоре. И само при този лек допир на връхчетата на пръстите му до кожата ми рязко си поех дъх и напълно забравих за кроежите си.
	— Нямаш основание да ме упрекваш — каза той. — Ти си в също толкова небрежен…
	Вратата към горната палуба внезапно се отвори и ние отскочихме един от друг, когато Силвия и Розамънд се зададоха с подтичване, с трескави изражения на лицата.
	— Закъсняхме ли? — възкликна Силвия. — Без малко да забравим за вечерята.
	Преглътнах. Увеличаването на пространството между Грант и мен ме накара да осъзная колко малко е било то само преди мигове.
	— Не, навреме сте. Но не е зле да вървим на вечеря. Грант посочи към коридора:
	— След вас, дами.
	Силвия се усмихна, докато минаваше покрай него:
	— Изглеждате много добре тази вечер, господин Елиът. Има ли нещо различно в косата ви?

	* * *

	На вечеря Грант и аз седнахме в срещуположни краища на масата. Той почти не поглеждаше в моята посока и водеше типичния си безупречен разговор с онези, които седяха близо до него. Това разстояние избистри ума ми. Отпуснах се. Онзи копнеж да докосвам и да бъда докосвана, отслабна и се почувствах по-уверена и възторжена. Планът ми бе проработил.
	Сега трябваше да почакам и да видя колко време ще му отнеме да забележи.
	На другата сутрин, докато стоях на кърмата и гледах изгрева на слънцето, чух зад гърба си стъпки. После:
	— Това, което чуваш и което явно никой друг не чува, не е регионален акцент от някоя колония. Това, което чуваш, се дължи на факта, че започнах да говоря осфридиански едва на осем години.
	Обърнах се и открих Грант да стои със скръстени ръце.
	— Разбира се! — възкликнах. — Това не е първият ви език. Мислех за това, но знам как звучат повечето еварианци, когато учат осфридиански.
	— В детството си не съм говорил никой език от Евария. Объркана, се взрях в него за няколко мига. После не успях да възпра усмивката, която бавно се разля по лицето ми:
	— Вие сте баланкуанец.
	— _Наполовина_ баланкуанец.
	— Не изглеждате… искам да кажа, всъщност не съм срещала някого от тях. Но никога не бих се досетила, че не сте… — Насмалко не казах _един от нас_, а после се почувствах глупаво. Често се бях оплаквала заради враждебното разделение „ние“ и „те“ между осфридианци и сирминиканци и въпреки това ето че го правех спрямо друга група хора.
	— За баланкуанците е по-очевидно какъв съм, отколкото за осфридианците.
	— Знаят ли? Тук или в Кейп Триумф? Той поклати глава:
	— Повечето не знаят. Така е по-просто.
	— Значи имате възможност да се слеете с тях.
	— Ти това ли искаш да направиш? Наложи се да обмислям дълго този въпрос.
	— Винаги ще възприемам себе си като сирминиканка — и се гордея с това. Но се опитвам да оцелея в осфридиански свят. Опитвам се да си спечеля уважението му. Не знам дали това звучи смислено.
	— Звучи напълно смислено. — За миг погледът му стана вглъбен. — Когато другите те пренебрегват с такава лекота, искаш — не, имаш нужда — да им докажеш, че грешат. Да изискаш това уважение.
	Наклоних глава така, че да ме вижда по-добре.
	— Все още ли говорим за мен?
	Той примигна и съсредоточи вниманието си отново върху мен.
	— Чувстваш се много умна днес, нали?
	— Е, вие не сте единственият, който е добър в „разчитането“ на хората.
	— Очевидно не толкова добър — каза той с насмешливо сумтене. — Даже и аз се заблуждавам понякога.
	Ето го. Признание за постижението ми.
	— Казахте ми да се упражнявам. Не уточнихте върху кого.
	— Хей, не те укорявам. Справи се добре. — Той направи пауза, мислите му отново се отклониха от мен. Или към мен? Към миналата вечер? — Направи каквото трябваше. Но защо да се изненадвам? Ако не виждаш варианти, си ги създаваш сам. Поне така съм чувал.
	Тъмните му очи отново се бяха приковали върху лицето ми, жадно очакващи да доловят всяка частица от реакцията ми. Усмивката ми се стопи. Защо тези думи ми звучаха познато? Защо изглеждаше толкова самодоволен?
	— _Добри братко, оценявам загрижеността ви. И сте прав — отчаяните момичета, които нямат други варианти, наистина прибягват към отчаяни средства. Но аз не съм едно от онези момичета._
	— _Не си отчаяна? — попита той с тон, изненадващо ироничен като за свят човек._
	— _Не съм лишена от възможности за избор. Ако не виждам такива, тогава си ги създавам сама._
	Ахнах:
	— Това… сте били вие! Почти преди година. Монахът на стъпалата на църквата заедно със Седрик.
	Никога не бях виждала толкова широка усмивка върху лицето на Грант.
	— Откъде мислиш, че ми хрумна идеята да разуча имението ви? В онзи ден сър Роналд ме караше да се упражнявам с различни маскировки, а после съдбата ми предостави идеалния начин да шпионирам в Адория. Бях чувал за Бляскавия двор преди, но дотогава не бях проумял пълния му потенциал.
	— Невероятно. — Поклатих глава. — Обзалагам се, че просто сте изчаквали идеалния момент да ми кажете това. Тогава _си знаех_, че става нещо странно. Монасите винаги държат очите си сведени, но вие гледахте право в мен.
	— Трудно е да не гледам. Просто се опитвах да подслушам богомолците, а после излязохте вие двамата — сладкодумен и убедителен студент и това безстрашно момиче, което…
	— Което какво? — настоях.
	Усмивката изчезна. Той натика ръцете си в джобовете и ми обърна гръб:
	— Което е по-добре никога повече да не ме използва, за да се упражнява върху мен. До утре, Мирабел.


>	9

	Пътувахме все по-нататък и по-нататък: всеки ден ни доближаваше до Адория. Сега дните ми се струваха къси и Грант започваше да става неспокоен — дори нервен. Беше по-тих, често вглъбен в мислите си. Когато все пак говореше с мен, обикновено в крайна сметка повтаряше минали уроци за Адория. Сарказмът му също бе намалял.
	— Всичко е важно — каза ми той в един мрачен следобед. Навън нямаше много хора, макар че капитанът очакваше да зърнем суша по някое време тази седмица. — Обръщай внимание с кого другиго говорят тези мъже. Отбелязвай си всякакви любими техни кръчми или магазини, които споменават. Никой няма открито да се разобличи като предател, но може да ти кажат нещо полезно, без да се усетят. Просто трябва да си сигурна, че _ти_ си се усетила.
	— Зная. И съм готова. Научих кодовете ви. Запаметих всички имена, цялата история. Мога да се справя с това.
	Той се облегна на перилата на кораба и ме погледна в лицето, подпрял лакът върху дървото. Беше един от онези редки дни, когато вятърът беше утихнал и оставяше черната му коса да се спуска спокойно около лицето. Не се случваше често да успея да го видя толкова ясно.
	— Знам, че можеш. Просто не искам да пропусна нищо.
	Подобна откровеност от негова страна беше рядко явление и аз се озовах в също толкова неочаквана роля, в която трябваше да му вдъхвам увереност.
	— Няма. Ще се справите с това. Ще откриете тези изменници и ще прекъснете притока им на ресурси. Ще станете герой.
	На повърхността се появи искрица от сухия му хумор:
	— Имаш голяма вяра в мен. Откъде знаеш, че всъщност не съм ужасен шпионин? Познаваш ме от няма и два месеца.
	— Познавам ви от почти година — поправих го. — Всеки, който може успешно да се преструва на монах, на жител на Флатландс и на… какъвто там сте сега, няма да срещне никакви затруднения да спипа шепа недоволни мъже.
	— Надявам се да си права. Шепа недоволни мъже могат да нанесат голяма вреда, особено мъже, които са свикнали с властта и привилегиите.
	— Знам. Защото те не са тези, които всъщност трябва да се справят с последствията. — Някъде под лъжичката ми се загнезди студенина, докато из ума ми се завъртяха образи от миналото. — А невинните, хората, които дори не искат да бъдат въвличани.
	— Адория няма да се превърне в Сирминика, Мирабел. Мекотата на тона му ме удиви толкова много, колкото и ако беше изкрещял.
	— Как разбрахте, че си мислех точно това?
	— Защото внимавам. Защото мога да се досетя, че не просто бягаш на ново място — а бягаш от старо. Носиш призраците си.
	Потръпнах:
	— Какво трябва да значи това?
	— Така казват баланкуанците, когато държиш духовете на любимите си хора наблизо. Че притеглянето ти е твърде силно, за да ги пуснеш да продължат към следващия свят. — Той ми отправи многозначителен поглед. — А понякога _тяхното_ притегляне е твърде силно. Като това на баща ти върху теб.
	Просто се взирах в него.
	Грант сви рамене и отбеляза:
	— Казах ти, гледам и слушам внимателно.
	— Баща ми беше герой. Спаси безброй животи. — Ядосах се, виждайки самодоволното изражение на Грант. — Не съм длъжна да ви разказвам историята на живота си! А и не виждам вие да преливате от истории за баща си.
	— Искаш да научиш за него?
	— Сякаш пък наистина бихте ми разказали.
	Грант, който се бе облегнал на парапета, промени позата си: надвеси се през него и скръсти ръце, така че сега виждах само профила му. Остана мълчалив толкова дълго, та си мислех, че е изоставил темата, докато не каза:
	— Беше осфридианец. Майка ми го срещнала, когато дошла в Кейп Триумф с една търговска група. Така и не се оженили и тя не го видяла никога повече, след като заминала. Баланкуанците вярват, че е редно бащите да отговарят за обучението на синовете. Ако бащата не може, с това се наема друг роднина от мъжки пол. С мен се зае чичо ми, но мразеше това. Мразеше мен. А когато бях на десет, най-накрая заяви, че не било редно да ми отказва „истинското“ ми наследство. Изпрати ме обратно в Кейп Триумф да намеря баща си, но него го нямаше там. Не беше се връщал от години.
	— Какво направихте? — Изпитвах неохота да говоря, опасявайки се, че ще млъкне, ако наистина забележеше, че става откровен като никога.
	— Една семейна двойка ме съжали и ме прибра — обличаха ме, хранеха ме. Нямаха собствени деца. Бяха добри хора, но не ми бяха родители и изпитвах гняв от това. С течение на годините ставах все по-гневен и по-гневен. Исках само баща си. После един ден… той се върна. И не беше добър човек. Искаш ли да влезем вътре?
	Резкият въпрос ме стресна и разбрах, че беше забелязал как се опитвам да се загърна по-плътно с наметката си, за да се предпазя от мразовития въздух.
	— Добре съм. Продължавайте. Защо не беше добър човек?
	Грант се поколеба и си помислих, че със сигурност съм изпуснала момента.
	— Защото беше в известна степен престъпник — не че по онова време бях наясно с това. Всъщност не знаех нищо за него, но когато предложи да ме вземе със себе си, не се поколебах. Бях на четиринайсет. Заминахме на юг — в земите, които сирминиканците изоставиха, когато избухна войната. И водех живот, и правех нещо през онзи живот, което ще ме преследват до края на този. Мислех, че го искам. Мислех, че е правилно да вървя по пътя на баща си. Но след почти три години една сутрин се събудих и осъзнах, че не искам да вървя по този път. Трябваше да се махна от онзи живот, преди да се превърна в непоправим човек — в какъвто вече се беше превърнал баща ми. И затова си тръгнах. Освободих се от него.
	Потръпнах, макар това да нямаше нищо общо със студа. Миналото на Грант имаше много общи черти с моето, но ми беше непоносимо да го призная.
	— Разказах ти своя живот. Сега ти ще ми разкажеш ли твоя?
	— Защо толкова ви е грижа?
	Той смени позата си, намести се на парапета.
	— Защото… защото бих искал да разбера защо ти си ти.
	— Баща ми беше герой — повторих. — Да се бориш, за да защитиш другите, е благородно дело.
	— Не отричам нищо от това. — Тонът му всъщност бе мек, но имаше в очите си онова изражение — онзи поглед, който можеше да проникне право в душата на човек. — И виждам този плам в теб. Готова си да се опълчиш на света в името на справедливостта. Но виждам също и този поглед, който се появява, когато стане дума за баща ти. Нещо у него те смущава.
	Внезапно се почувствах задушавана и хваната в капан въпреки широката и открита палуба.
	— Смущава ме разпитът ви!
	— Опитвам се да бъда мил.
	— Е, не ви бива много в това. В очите му припламна гняв.
	— Не мога да повярвам, че веднъж обвини _мен_, че съм труден за харесване.
	— Не сте длъжен да ме харесвате — напомних му. — Просто трябва да работим заедно.
	В отговор той свали дългата си връхна дреха и ми я подхвърли:
	— Облечи това.
	— Защо?
	— Защото тук е смразяващо студено. И наистина те харесвам. — Звучеше, сякаш изпитваше раздразнение да го признае.
	Притиснах връхната дреха към гърдите си: тежката кафява вълна още пазеше телесната му топлина. Гневът ми се изпари и погледнах надолу.
	— Просто не искам да говоря за баща си, това е всичко.
	— Да, схванах. Сега облечи проклетото палто. О, не — забрави. Хайде просто да влезем вътре. Никой друг не е толкова глупав, че да стои навън в този вятър.
	Бавно повдигнах глава и се огледах наоколо. В морето се надигаха гневни вълни, толкова тъмни, че почти изглеждаха черни. Бях се крепила и приспособявала към все по-силното люлеене на кораба, без дори да го осъзнавам.
	— Как стана толкова ветровито толкова бързо? — попитах. — Беше спокойно, когато излязохме. Не можех да повярвам как косата ви не помръдва.
	— Оглеждала си косата ми?
	— Вие ми казвате да изучавам всичко.
	Но не се чувствах и наполовина толкова безгрижна, колкото звучах. По кожата ми полазиха тръпки. Промяната във времето наистина беше настъпила твърде внезапно. Над нас блесна разклонена мълния, а огромна вълна удари кораба с такава сила, че ние — и няколко моряци наблизо — трябваше да се помъчим да намерим опора. Грант ме улови, като ме обгърна с ръка и я задържа там, докато палубата престана да се люлее.
	Агостино дотича при нас и каза на сирминикански:
	— Капитанът иска всички пасажери да се върнат в каютите си.
	— Но това е просто поредната буря, нали? — попитах. Заваля дъжд. — Постоянно си имате работа с тях.
	— Просто се върни в каютата си. — Той забърза към другия край на кораба.
	— Не е нужно да знам сирминикански, за да разбера това — каза Грант. — Да вървим.
	Вече валеше като из ведро, а вятърът беше толкова яростен, че Грант трябваше с усилие да отвори вратата, която щеше да ни позволи да слезем долу. Тя се затръшна в мига, щом той я пусна отвътре, но все още чувах воя от другата страна на плътното дърво.
	— Ще се опитам да разбера точно колко лошо е положението — каза Грант. — Но на твое място бих се приготвил за дълга нощ.
	— Чакайте — повиках го, когато понечи да се отправи към коридора, водещ към неговата каюта. — Грант, аз… — Той спря и хвърли поглед назад. Вече не изглеждаше ядосан. Не можех да определя какво изпитваше. И дори не знаех какво искам да кажа. Просто му подадох връхната дреха.
	— Пази се, Мирабел. — Той изчезна зад един ъгъл. Обратно в моето крило, където намерих каютата си празна и открих, че повечето момичета се бяха събрали в общото ни помещение.
	— Хайде, хайде, това е само малко разбушувана вода — тъкмо им казваше госпожица Брадли. Корабът вече се накланяше силно ту на една, ту на друга страна и поне по едно момиче ахваше или изпищяваше всеки път, щом се разлюлеехме. — Скоро ще се успокои.
	— Къде е Аделейд? — запитах настоятелно. Каролайн хвърли поглед наоколо:
	— Може би е в каютата ви.
	— Не, точно бях там.
	— Просто почакай. Сигурна съм, че ще се върне скоро — каза госпожица Брадли.
	Но аз се измъкнах през вратата веднага щом ми обърна гръб, просто в случай че с Аделейд несъзнателно сме се разминали. Нямах късмет. Моята каюта още беше празна. Отново тръгнах към горната палуба, напредвайки бавно, докато корабът се накланяше. Макар да знаех какво да очаквам навън, все пак бях шокирана, когато в мига, щом се измъкнах с усилие през вратата, ураганният вятър ме блъсна назад. Бурята се беше усилила далеч повече, отколкото очаквах, и сега дъждът шибаше лицето му. Избърсах водата, за да не влиза в очите ми, навлязох с треперещи крака в пороя и започнах да се промъквам по палубата.
	Никой не би предположил, че е едва късен следобед. Тъмни, заплашителни облаци се събираха гневно отгоре и беше трудно да се определи къде свършваха те и къде започваше морето. Дъждът замъгляваше видимостта още повече и виждах ясно единствено мълниите, последвани почти мигновено от гръмотевици.
	Огледах се с присвити очи наоколо, опитвайки се да открия Аделейд. Светлолилавата рокля, с която беше облечена тази сутрин, при нормални обстоятелства щеше да я кара да се откроява. Но дрехите на всички бяха подгизнали и прилепнали към телата им, което правеше цвета невъзможен за различаване. И всички на палубата се движеха. Доколкото можех да определя, до един бяха хора от екипажа и трескаво вършеха работата си, бързаха да подсигурят кораба, докато капитанът и първият помощник-капитан се мъчеха да надвикат шума.
	Движех се сред тях почти незабелязана от обзетите от паника моряци и продължавах да търся Аделейд. Обувките ми се хлъзгаха по мокрото дърво, а вятърът затрудняваше още повече придвижването, докато завършвах една мъчителна обиколка по палубата. Нито следа от Аделейд. Нито следа от каквито и да е пасажери. Само аз бях толкова лекомислена, че да се изправя пред природните стихии, и беше време да спра да се пречкам на всички.
	Докато се насочвах към една от вратите, които водеха надолу, чух вик някъде от лявата си страна. Един моряк — почти момче, по-млад от мен — току-що беше изпуснал едно въже, свързващо се с едно от платната. Вятърът грабна въжето и то започна да пърха буйно, докато платното над нас се разви. Той се напрегна да стигне до мятащото се въже, но не беше достатъчно висок. Забързано отидох до него и си опитах късмета. Бях с подходящия ръст, но тъй като въжето се мяташе бурно, беше трудно да го хвана. Изплъзна се през пръстите ми няколко пъти, преди най-сетне да успея да уловя края му.
	Мачтата над нас беше една от по-малките, но виждах как се огъна, когато вятърът изпълни платната й. Моряците свиваха други платна и ако това не бъдеше прибрано скоро, мачтата щеше да се прекърши от силата на бурята. Подадох въжето на момчето, което започна безрезултатно да го дърпа. Чух пукане отгоре, но мачтата си остана на мястото. Улових въжето и се опитах да добавя тежестта си, но мокрите влакна постоянно се изплъзваха през пръстите ми.
	— Не се пречкай — излая един глас. Едър, снажен моряк се беше приближил с големи крачки към нас и дръпна въжето. То се хлъзгаше и в неговите ръце, но хватката му беше по-сигурна, мускулите му — по-силни. Докато прибираше платното, напрежението в мачтата отслабна. След като го нави достатъчно, върза здраво въжето и забърза към следващата си задача, без да ни каже нито дума.
	Младият моряк ми кимна бързо за благодарност и понечи да последва другия мъж, когато и двамата отново чухме пукането. Една рейка се откъсна от мачтата и започна да пада. Изблъсках младия си спътник, но не бях достатъчно бърза. Подхлъзнах се и паднах назад на палубата, близо до ръба й. Гредата се свлече върху ходилото ми и единствено поради някакъв невероятен късмет частта, която падна върху мен, беше леко издълбана — с вдлъбнатина, достатъчно голяма, за да спаси ходилото и глезена ми, за да не бъдат премазани от пълната тежест на гредата, но не достатъчно голяма, за да позволи на крака ми да се измъкне. Бях в капан.
	Морякът скочи долу до мен и се опита да избута гредата, но не успя дори да я помръдне.
	— Ще доведа помощ — изкрещя. Изчезна в пелената на дъжда и ако се съдеше от трескавата суетня на всички наоколо, се съмнявах скоро да дойде помощ. Никой моряк нямаше да прекъсне работа, която можеше да спаси този кораб, за да избави някаква си невнимателна пътничка.
	Отново се опитах да издърпам крака си, но рейката го притискаше здраво. Беше толкова тежка, че не се търкаляше като много други свободно стоящи предмети на люлеещия се кораб, така че и това беше нещо. Прикована на място, бях в състояние да се съсредоточа по-добре върху ставащото. Повечето платна бяха подсигурени. Когато се наклоняхме твърде много, в палубата на кораба се разбиваха вълни и си мислех, че със сигурност ще се преобърнем. Всеки път се изправяхме, но част от мен постоянно си мислеше, че е само въпрос на време късметът ни да се изчерпи.
	През вятъра чух раздразнен глас да крещи на някого:
	— Какво правиш, момиче? Слизай долу! А един познат глас отговори:
	— Доведете помощ! Трябва да махнете това от нея! Удивена, вдигнах поглед, когато Аделейд се зададе към мен с изписан на бледото й лице страх. Покрай нея забързано вървеше стар моряк.
	— Ти го махни от нея. Ние трябва да опазим този кораб от потъване.
	Аделейд коленичи до мен и се опита да издърпа гредата. Обзе ме нова паника не за мен, а за приятелката ми. Вятърът и вълните бяха твърде мощни, а бяхме опасно близо до ръба.
	— Прекалено тежка е! Остави ме и се връщай долу. Лицето на Аделейд придоби решително изражение, когато се опита отново да отмести гредата:
	— Никога.
	Виждах какво усилие й костваше, болката, която понасяше. Докато отново се опитвах да я убедя да се махне, до нея внезапно приклекна Грант. Непокорната му коса сега беше пригладена по главата.
	— Дърпайте с мен — нареди той на Аделейд. Когато усилията им се оказаха безплодни, той я стрелна с гневен поглед: — Мътните го взели. Опитваш ли се изобщо, момиче?
	Ако беше шокирана от разликата между истинския Грант и държанието му пред хора, Аделейд не го показа. Беше твърде обезпокоена за мен, твърде изплашена и раздразнена.
	— Разбира се, че да!
	Не можех да понеса мисълта за риска, който поемаха.
	— И двамата трябва да вървите…
	— Тихо — каза ми Грант. Хвърли поглед обратно към Аделейд. — Ще го направим, след като преброим до три. Вложи в това цялата си сила, а после измъкни отнякъде и такава, която дори не си подозирала, че притежаваш. Едно — две — три!
	Работеха заедно, напрягайки мускулите си до крайна степен. Отначало изглеждаше, сякаш този опит също щеше да се провали, а после усетих как натискът върху глезена ми отслабна съвсем леко. Не беше много, но гредата се отмести точно колкото да измъкна ходилото си, преди да отпуснат товара си. Грант изтича до мен и обви ръка около кръста ми, за да ми помогне да се изправя. Олюлях се леко, но успях да се изправя и да стъпя.
	— Можеш ли да ходиш? — попита той.
	Кимнах, но с всяка стъпка усещах стрелкаща болка в глезена. Аделейд бързо ме подкрепи от другата страна и тримата прекосихме с куцукане палубата, като си проправяхме с усилие път през шибащия вятър и дъжда. Проблясък на мълния ме накара да обърна поглед към морето и се стъписах при гледката, която видях. Нататък в далечината, през мътната светлина и пелената на дъжда, забелязах как _Сивата чайка_ води собствена битка в океана. Вятърът и вълните я подмятаха насам-натам без никакво усилие. Знаех, че корабът е тежък и обемист като нашия, но в този миг ми се струваше невероятно крехък.
	— Аделейд — казах и посочих.
	Тя спря и погледна натам, накъдето сочех. Очите й се разшириха и разбрах, че мислеше за Тамзин. Грант смушка и двете ни:
	— Стига сте зяпали! Тръгвайте! Побързайте! Успяхме да влезем вътре и да стигнем обратно долу до нашия коридор.
	— Къде отивате? — попитах, когато Грант веднага тръгна обратно в посоката, от която бяхме дошли.
	— Да видя дали и други глупачки имат нужда от помощ.
	— Все на мъжете се полага да правят всичко — промърморих недоволно след него.
	— Искаш да се върнеш там навън ли? — попита Аделейд и отметна заплетен мокър кичур с капеща от него вода от лицето си.
	— Предпочитам да върша нещо полезно, вместо да седя безучастно и да се тревожа, че ще ми се намокри роклята.
	— Момичета! — Госпожица Брадли се провикна от общото помещение. — Влизайте тук! Слава на Урос, че сте невредими.
	Останалите от нашата група бяха още вътре: много от тях плачеха и се вкопчваха една в друга за утеха. Не мислех, че съм си счупила някакви кости, но беше приятно да седна и да подпра стъпалото и глезена си. Вероятно щяха да ме болят няколко дни, но не очаквах да правя някакви особено атлетични движения в близко бъдеще. Виждах широко разтворени очи и бледи лица из цялата стая. Всички бяхме уплашени. Сигурно всички на борда на _Сивата чайка_ също бяха уплашени. Но поне Аделейд и аз можехме да се утешаваме взаимно. Кой щеше да утешава Тамзин?
	Нощта се проточи безкрайно. Толкова свикнах с постоянното люлеене, че дори когато за малко попадахме в затишие, помещението сякаш все още се въртеше. А затишията ни вдъхваха въображаема надежда, която скоро отстъпи място на още по-силно поклащане и люлеене от онези, които бяхме изпитали преди. Ако не беше Аделейд, вероятно щях да се кача отново на палубата. Не можех да кажа какво щях да правя. Вероятно само да създам още тревоги на някого. Но ми беше трудно да мисля как моряците полагаха усилия да спасят живота ни, докато ние си седяхме на сигурно място тук долу и не правехме нищо.
	Грант също беше горе. Беше ни говорил грубо и рязко, но бях видяла безпокойството в очите му, когато ме огледа. А макар че можеше да възприема такова арогантно излъчване и да говори как не се привързва към други хора, той се бе отправил обратно в бурята без колебание.
	Едва в края на нощта се осмелих да повярвам, че най-лошото е отминало. Водите се успокоиха, а корабът стана стабилен. Момичетата потънаха в ободрителен сън, а Аделейд и аз се спогледахме с почуда: никоя от двете не се престрашаваше да изрече гласно онова, на което и двете се надявахме. Седрик най-сетне се отби до помещението само колкото да ни съобщи последните новини.
	— Баща ми разговаря с капитана и сме се измъкнали — каза той. Аделейд въздъхна щастливо, облегната на мен, докато той продължи: — Удивително, никой не е загинал, а корабът не е пострадал. Не е ясно в какво състояние е товарът, но ще разберем това по-късно. Все още е нощ и веднага щом облаците се разсеят, капитанът може да прецени къде се намираме. Междувременно починете си колкото можете.
	— Дотук бях с плаванията по море — каза Аделейд, когато той си отиде. — Ако съпругът ми иска да ходи на гости на семейството си в Осфрид, ще трябва да пътува сам.
	— Постарай се да заявиш това категорично, когато започнат да пристигат кандидатите.
	Тя се засмя и ми се стори, че от години не съм чувала този звук. Ухилих се в отговор, чувствайки се хилядократно по-лека. Бяхме успели. Някак въпреки всичко бяхме оцелели. До края на нощта Аделейд ту се унасяше в неспокоен сън, ту се будеше отново, но аз можех само да броя минутите до сутринта. Трябваше да изляза и да се уверя с очите си, че бурята наистина е приключила. Когато се уверих, че моментът е подходящ, помолих госпожица Брадли за разрешение да отида.
	Последваха ме и други, несигурни какво ни очаква. Посрещна ни бледа, мъглива утрин. Слънцето грееше слабо, сякаш и то си беше изпатило от бурята. Палубата беше осеяна с късчета боклуци и с отломки, а целият кораб беше подгизнал. Моряците и няколко пасажери, като Аделейд и мен, явно също се бяха измокрили до кости. Аз бях изсъхнала почти напълно през нощта, макар че след съприкосновението с водата роклята ми бе втвърдена и набръчкана.
	Всички се взирахме, изпълнени със страхопочитание, и беше трудно да се каже кое беше по-удивително. Че бяхме оцелели? Че сега водите можеха да са толкова спокойни след яростната минала нощ?
	Почувствах до себе си познато присъствие и едва не залитнах от облекчение. Грант.
	— Вижте — каза той. Проследих посоката на показалеца му — нататък към западния хоризонт. Обикновено можехме да очакваме да видим небето и морето, сливащи се в бледа сива ивица. Днес бяха разделени от линия от тъмнозелено и кафяво.
	Земя.
	— Можех да се закълна, че тази буря ни е отвяла чак в деветия кръг на ада — но ако е така, очевидно ни е довяла обратно. Това е Кейп Триумф.
	Отправих слисан поглед към Грант и си спечелих усмивка в отговор. Насочих жадния си поглед отново на запад. Бях очаквала да видя дъното на морето, а ето че вместо това бяхме изправени очи в очи с бъдещето си.
	— Адория — прошепна Аделейд: радост изпълни лицето й. — Адория!
	Сред някои от пасажерите се разнесе възбудено шушукане, но не всички споделяха въодушевлението ни. Седрик и Джаспър стояха заедно с еднакви, мрачни изражения. Никога не си бяха приличали повече.
	Аделейд също ги забеляза.
	— Какво има? — попита тя.
	Видях моряка, преди тя да успее. Беше се приближил до Седрик и държеше парче разцепено дърво, издялано във форма на женско лице. Чух как Грант изруга тихо на баланкуански. Или може би изрече молитва. Аделейд се наведе към моряка и пребледня като платно, когато разпозна онова, което аз вече бяха различила. Фигурата от носа на _Сивата чайка_. Бях я видяла отблизо, когато се качвахме на корабите в Осфрид, и отдалече по време на цялото ни пътуване, едва различима от нашия кораб.
	Но _Сивата чайка_ вече не беше до нас — поне не такава, каквато я познавахме. Всичко, което виждах от нея сега, бяха отломки, носещи се във водата.


>	10

	Лицето, което отвърна на погледа ми в огледалото, не можеше да е моето. И причината не беше в грижливо положения грим или елегантния шиньон. Не беше в проблясващите накити с гранат на шията и ушите ми. Нито в червената сатенена рокля със златиста бродерия.
	А в изражението на лицето ми — изражението на човек, който не чувства нищо. Това не можеше да съм аз. Не беше възможно току-що да съм изгубила една от най-добрите си приятелки, а сега да се готвя да мина като на парад през Кейп Триумф, сякаш нямах дори една-едничка грижа на света. Това не можеше да съм аз.
	Завиждах на Аделейд. Когато Джаспър ни беше казал, че въпреки всичко ще продължим с тържественото влизане на Бляскавия двор в Кейп Триумф, тя не беше прикрила емоциите си. Беше му се нахвърлила гневно, а после беше побягнала с леещи се от очите й сълзи. Насмалко щях да тръгна след нея, но Седрик беше по-бърз.
	— Аз ще се погрижа за това — беше казал, втурвайки се покрай мен.
	Аделейд не се страхуваше да даде израз на скръбта си. Аз — да. Знаех, че ако пусна дори миниатюрна частица от нея да излезе на бял свят, нямаше да мога да спра останалото. Или всичко, или нищо. И не можех да позволя на другите да видят това. Не можех да допусна да видят, че жилавата, уравновесена Мира рухва вътрешно. Че се разпадам.
	_Мира, никога няма да ме изгубиш. Независимо какво друго ще се случи или къде ще отидем в този свят, винаги ще бъда до теб да те подкрепя._
	Така беше казала Тамзин. Но нея вече я нямаше на този свят.
	А за кратко се тревожех, че може да изгубя и Аделейд. Когато си бе тръгнала разгневена, тя беше заплашила да се върне в Осфрид и да изпълни условията на договора си в някоя фабрика. Забави се толкова много, докато се върне в каютата ни, та започнах да се чудя дали все пак не е била искрена. Най-сетне тя се промъкна през вратата и аз бързо я притеглих в прегръдка.
	— Не искам да се връщам — увери ме тя с пресеклив глас. — Но просто… не знам как се предполага да… не можем да… не знам. Нима нямаш проблем с правенето на това?
	Имах купища проблеми с правенето на това. Искаше ми се да се свия на кълбо и да плача, докато остана без сълзи. Не исках да отбелязвам смъртта на Тамзин, като се издокарвам. Не исках да се усмихвам и да пърхам с клепки пред почитателите ни. Но точно това бяхме длъжни да правим и сега трябваше да се погрижа за Аделейд.
	— Разбира се, че имам — казах, опитвайки се да звуча оживено и прагматично. — Но няма да постигна нищо, като ме върнат в Осфрид Имам нужда да продължа, да стигна до следващия етап. И ти също.
	— Знам. И искам да кажа… наистина разбирам за какво съм се договорила. _Искам_ да го направя. Но Тамзин…
	Знаех какво не можеше да каже. Чувстваше се виновна. Мислеше, че носи отговорност за факта, че Тамзин беше на другия кораб. Но аз бях провалила и двете. Трябваше да се нагърбя с ролята на помирител.
	— Знам — казах й. — Аз се чувствам по същия начин. Но вината не е твоя.
	Госпожица Брадли викаше всички ни да се съберем и аз бързо помогнах на Аделейд да се преоблече в сребристосивата си рокля. Очертах кръвясалите й очи с аркансил и подредих буклите така, че да обрамчват съвършено лицето й. Когато свършихме, тя изглеждаше толкова безупречна, колкото и аз — само дето лицето й беше изпълнено със скръб.
	— Можем да се справим с това, Аделейд.
	— Толкова си силна — каза тя.
	Тогава защо тъкмо аз бях тази, която твърде много се страхуваше да покаже как се чувства?
	Събрахме се на палубата с другите пасажери и госпожица Брадли ни припомни накратко какво да очакваме. Когато наближихме Кейп Триумф, капитанът вече беше вдигнал знаме, което жителите щяха да разпознаят като флага на Бляскавия двор. Всяка година потенциални кандидати и любопитни зяпачи се събираха на кейовете да гледат как слизаме. Джаспър, който винаги обичаше да предоставя зрелище на публиката, превърна слизането в голяма процесия, трупайки драматизъм и блясък, за да се постарае да се превърнем в сензация буквално в мига, щом кракът ни стъпи в Адория. Мразех го, задето ни караше да го правим, и въпреки това някаква малка, безстрастна част от мен разбираше основанията му. Той беше дошъл да върши бизнес дела. Спътничките ми и аз бяхме дошли да намерим изгодни бракове. Да слезем унило от кораба, облечени в черно, с ниско сведени глави, наистина не беше обещаващо начало на това начинание.
	Брегът се доближаваше все повече и повече. Кейп Триумф беше разположен точно във връхчето на земен участък, който обгръщаше залива на Денъм. Вътрешното му разположение предоставяше на пристанищния град известна защита от бурите, но все пак го правеше леснодостъпен за корабите, влизащи откъм другата страна на морето или по крайбрежието. Беше едно от най-старите и най-важните пристанища в осфридианските колонии, но сборът от къщи, църкви и търговски постройки, показващи се пред погледа ни, имаше вид, сякаш те едва бяха оставили знак в това диво крайбрежие. Наоколо имаше огромни гори — както извисяващи се вечнозелени дървета, така и широколистни, все още голи от зимата. Напомни ми за планинските вериги в северна Сирминика — безбройни километри природа в най-чистата, най-суровата си форма. Тази пустош изглеждаше непобедима, сякаш никакви човешки ръце не можеха да я опитомят. Но предположих, Осфрид някога също беше изглеждал така.
	Не се изненадах, когато Грант се материализира до мен по обичайния си начин. Понеже всички в тълпата бяха толкова омаяни от Адория, никой не забеляза как той ме дръпна настрана.
	— Мирабел…
	— Знам, знам — казах тихо, без да откъсвам очи от крайбрежието. — И не се тревожете. Това не променя нищо. Пак ще правя каквото ви е нужно.
	Той остана мълчалив толкова дълго, че трябваше да хвърля поглед към него и да се уверя, че не си беше тръгнал.
	— Не съм тук за това. Просто исках да кажа… че съжалявам. И да те предупредя да внимаваш, за да не носиш поредния призрак.
	— Мислите, че е най-добре да забравя приятелката си?
	— Не. Мисля, че не бива да забравяш, че _ти_ си още жива.
	Той се сля с другите пасажери, а аз почувствах кратко пробождане на завист. _Хората усложняват нещата. Могат да бъдат опасни, ако се привържеш към тях._ Беше ми казал това в първия ни истински разговор, а аз го бях пренебрегнала. Сега разбирах какво имаше предвид. Загубата на Лонзо и Тамзин нямаше да е толкова болезнена, ако не ги обичах. Но без тази обич животът ми щеше да е много по-празен.
	Госпожица Брадли се приближи с едри решителни крачки и плесна с ръце, за да подчертае думите си:
	— Момичета, момичета. Да се приготвим. Ще слезем първи, щом завържат кораба с въжетата.
	_Добра надежда_ се плъзна близо до кея. Тази страна на Денъмския залив можеше да се похвали с гладки, спокойни води за акостиране на корабите, което отново допълваше идеалното разположение на Кейп Триумф. Далечната страна на залива обгръщаше други колониални територии и съвсем не беше толкова гостоприемна. Плитката й вода и каменистото дъно позволяваха влизането на по-малки плавателни съдове, но не и на нещо като нашия кораб.
	Улових се, че отново стискам ръката на Аделейд, докато моряците внимателно насочваха кораба и започнаха да хвърлят въжета на кея. Прекарах толкова много от изминалите няколко години в опити да се слея с обстановката, че видът на всички тези хора, които ни наблюдаваха и чакаха на брега, беше по-стряскащ, отколкото неопитомения град и пустошта зад тях. Щом корабът беше здраво завързан, трябваше да изчакаме пристанищните служители да се качат на борда и да говорят с капитана. След тях дойдоха митническите служители, за да започнат енергичното преглеждане и описване на товара, и преди да се усетя, ни отведоха на брега и ни строиха.
	След толкова много време по море твърдата земя ми се струваше почти толкова дезориентираща, колкото някога преди това люлеещата се палуба. Госпожица Брадли ни подреди според мястото ни в класацията и Аделейд застана начело, храбро заемайки това очебийно място. След нея идваше Амелия — едно момиче от другото имение. А после госпожица Брадли повика мен.
	— Защо поставяте мен трета? — попитах. Изражението й беше мрачно.
	— Защото сега си трета. Почти всички, които бяха над теб в класацията, бяха на _Сивата чайка_.
	Челната тройка. Най-големият копнеж на Тамзин. Срещнах очите на Аделейд и трябваше да извърна поглед от мъката, която видях в тях. Защото, ако я гледах твърде дълго, щях да бъда принудена да призная собствената си болка. А сторех ли го, не знаех колко дълго можех да запазя престорено твърдата си фасада.
	— Аделейд, вече трябва да тръгваш — каза госпожица Брадли мило.
	Аделейд изопна рамене назад и вдигна високо глава, когато пристъпи напред. Трансформацията беше забележителна. Човек никога не би предположил, че сърцето й е разбито или че я излагат на показ като някакво първокласно животно на пазара. Тя вървеше — не, плъзгаше се — с царствена осанка, сякаш олицетворяваше новата аристокрация, за която постоянно говореха двамата Торн. Държеше се, сякаш подобна демонстрация бе нещо незначително за нея, сякаш беше правила това цял живот.
	Вдъхновена от примера на Аделейд, застанах зад Амелия в редицата. Беше трудно постоянно да гледам право напред — не толкова от страх, колкото от любопитство. Исках да изуча този нов свят и хората му. Случайните гледки, които успях да зърна, показваха разнообразие, далеч надминаващо всичко, което бях очаквала. Достолепни граждани в кадифе и коприна. Безредна тълпа от обикновени хора с износени жакети и шапки от боброва кожа. Мъже, жени, деца. Бях виждала обесвания в Осфро, които привличаха по-малко внимание, отколкото ние — а те бяха много популярни зрелища.
	Доста хора в тази група — поне онези с по-груби обноски — не се колебаеха да споделят какво мислят за нас. Похотливи усмивки, вулгарни подмятания. Предложения. Някои коментари бяха насочени към групата ни като цяло. Една жена ни нарече „Бляскавите блудници“. Други зяпачи ни набелязваха. Амелия пред мен беше лесно забележима с кестенявата си коса и я видях как трепна при едно особено похотливо подмятане за „онази рижавелка“. Аз, разбира се, също биех на очи като „сирминиканското момиче“ — макар че „момиче“ невинаги беше думата, която използваха.
	Като цяло грубияните бяха малцинство. По-голямата част от тълпата просто ни приемаше като някаква новост. Децата ни гледаха с благоговение. А някои мъже, очевидният елит, ни оглеждаха с по-професионален поглед и вероятно щяха да отправят запитвания по-късно.
	Процесията свършваше с няколко карети, наети от Джаспър, заобиколени от снажни телохранители, също работещи за него. „Само глупак оставя съкровище без охрана“, чух го да казва, докато упътваха Аделейд и мен към една карета. Очите му оглеждаха тълпата.
	— Отлично, отлично. Вече виждам потенциалните купувачи. Предполагам, фактът, че водим само половината група, може да вдигне цените.
	Прехапах устна толкова силно, че едва не я разкървавих. Гняв и скръб горяха в гърдите ми и направих усилие да запазя спокойствие, докато минавах покрай него и се качвах в каретата. Тя потегли рязко и за пръв път зърнахме истинския Кейп Триумф. Отпуснах се назад на седалката и разтрих глезена си, който ме наболяваше от приключенията ми в бурята. Да вървя с него по време на процесията, всъщност беше по-мъчително, отколкото да се справя с тълпата.
	Грант ми беше обяснил достатъчно от географията на града, за да разбера, че доковете са от южната му страна. Придвижвахме се в покрайнините, без изобщо да минем през оживеното му, търговско сърце. Запитах се колко ли време този делови район щеше да остане изолиран. Кейп Триумф се разрастваше бързо и минахме покрай много строящи се или едва наскоро завършени сгради. На този етап всичките бяха груби и по-скоро функционални, отколкото красиви. Не бяха преживели вековете на „излъскване“ и преобразяване като градовете от другата страна на морето. Бях виждала села от такъв тип по време на пътуванията си, но забелязах, че грубите постройки бяха чужди на Аделейд, която беше прекарала по-голямата част от живота си във внушителните, исторически райони на Осфро.
	Кален път ни изведе през обширните селски земи, заобикалящи града, които бяха сурови и заплашителни. Пролетните пъпки вече си пробиваха път, но зимата още не беше отпуснала хватката си.
	Новият ни дом Уистерия Холоу беше красива бяла къща с черни капаци на прозорците. Макар и по-малка от Блу Спринг, тя беше далеч по-хубава от всичко, покрай което бяхме минали по време на краткото си пътуване из периферията на Кейп Триумф. Наетите мъже ни помогнаха да слезем от каретите, а после се заловиха да разтоварват багажа. Вътре ни посрещнаха Чарлс Торн и строгата на вид отговорничка на къщата, мистрес Кълпепър. Веднага долових, че Чарлс имаше по-мил характер от брат си, и изрази искрена скръб, когато чу за загубата на _Сивата чайка_. Бързо се съгласи с предложението на Седрик да отложим началото на светския си сезон.
	— Да, да, разбира се. Бедните ми скъпоценни камъни — разбира се, че трябва да се съвземете. Но после толкова ще се забавлявате, щом започне сезонът! С тържественото си преминаване само вкусихте предстоящите наслади. — Чарлс бутна нагоре очилата си и се усмихна на всички ни.
	„Тържествено преминаване“ едва ли бе думата, която бих избрала да опиша по-ранното ни шествие, но той ми се стори искрено добронамерен.
	Мистрес Кълпепър ни прие по-хладно. В сравнение с нея мистрес Мастърсън ни се струваше снизходителна.
	— Несъмнено много от вас мислят, че Новият свят е място с по-разпуснати нрави, където ще ви бъде позволено да своеволничите. Не и докато аз отговарям за тази къща обаче. Ще спазвате всички правила, които налагам, и ще се придържате към тях до най-малката подробност. Под моя покрив няма да има неуместно или грубо поведение. — Очите й се спряха върху мен.

	* * *

	С Аделейд разполагахме с цяла стая само за себе си, но това беше сладко-горчив лукс. Имаше две допълнителни легла, предназначени да подслонят още момичета — момичета, които нямаше да се присъединят към нас. Загледах се в едно от празните легла, изтикано до прозореца, и почувствах буца в гърлото си, когато си спомних първия ден, когато се бях запознала с Тамзин. Тя беше отказала леглото до прозореца в нашата стая, изнасяйки ни цяла лекция за слънчевата светлина и луничките.
	Щом се настанихме и разбрахме правилата на новия си дом, ни оставиха да скърбим насаме, както ни обещаха. Изглежда, между тримата Торн имаше някакъв спор по въпроса колко дни щеше да продължи този траур, но засега нямахме какво да правим, освен да си почиваме и да се приспособяваме. След цялото оживление на последния ден и нещо тази тишина и спокойствие ни дойде като шок.
	Аделейд просто искаше да си легне и да си „открадне“ един миг покой и аз не оспорих това или молбата й да не се безпокоя за нея. Трябваше да „смели“ случилото се. Никакви мои думи не можеха да променят това, че тя се чувстваше отговорна за Тамзин, и можех само да се надявам, че приятелката ми нямаше да допусне да се обременява с незаслужена вина.
	Отчаяно копнееща за нещо, с което да се разсея, овладявах скръбта си, като изследвах къщата. Уистерия Холоу имаше два главни етажа с изба долу и малко таванско помещение отгоре. Макар че къщата бе разположена на обширна площ, суровата околност не беше поддържана или предназначена за отморяващи разходки. Излизането навън се обезсърчаваше и бе позволено само на предната веранда, под бдителните погледи на наетите пазачи.
	Освен това Уистерия Холоу не разполагаше с изобилието от стаи на Блу Спринг. Никаква бална зала, никаква стая за музика, никакъв салон. Почти всяко пространство тук имаше практично предназначение: изключението беше една натруфена гостна. Беше ми дадено да разбера, че дори тя щеше да е заета и оживена, щом започнеха да се отбиват кандидатите ни. От една площадка с перила на втория етаж се разкриваше гледка надолу към гостната и на това място човек можеше да намери скъпоценно уединение. След като бях проучила всичко друго, се настаних в това кътче и се свих на кълбо до стената, за да се смаля възможно най-много.
	_Тамзин е мъртва._
	Очаквах да избухна в ридания или да изкрещя гнева си към света. Но пламъкът на емоциите в гърдите ми беше изстинал. Сега се чувствах куха, това пространство бе запълнено само от тъпата болка на загубата. Грант беше казал, че нося призраци, но грешеше. Самата аз се чувствах като призрак. Безплътна. Изгубена.
	Подът изскърца и някой седна до мен. Доволна, че не се бях разплакала, вдигнах поглед да видя коя от съквартирантките ми в къщата беше открила това местенце.
	Но не беше никой от Бляскавия двор. Жената до мен носеше панталон с широки крачоли и свободна, извадена над панталона й блуза с наситено синя бродерия на яката и на клошираните ръкави. На врата й висеше дълга огърлица от перли и сложно изработени златни листа. Дългата й черна коса почиваше на рамото й, сплетена в хлабава плитка, която ме накара да й завидя за по-спокойните дни. А кожата й… беше със същия цвят като моята. За миг си помислих, че съм открила още една сирминиканка. Но не.
	— Вие сте баланкуанка — възкликнах. Развеселено изражение изпълни красивите й черти, които се отличаваха с живи тъмни очи и високи скули, за които половината момичета в къщата биха извършили убийство.
	— А ти си Мирабел.
	— Съжалявам. — Почувствах как се изчервявам. — Беше грубо от моя страна да го кажа.
	— В сравнение с начина, по който ме посрещат някои хора? Едва ли.
	Интонацията на гласа й ме пленяваше. Акцентът беше по-тежък, по-чист вариант на онова, което се долавяше в думите на Грант. Беше много различен от звученето на който и да е еварийски език, и ми се прииска да можех да разбера динамиката на езика.
	— Можете да ме наричате Мира — казах й. — И ми е много приятно да се запозная с вас…?
	— Айана. — Тя протегна ръка и аз я стиснах. Сребърни пръстени красяха почти всичките й пръсти. — Знам, че скърбиш за приятелките си. Няма да те притеснявам дълго.
	— Най-вече само за една приятелка. — Отместих поглед: новостта на срещата с Айана внезапно бе заместена от пробождаща болка в сърцето ми. — И не знам как ще се справя без нея.
	— Твоят народ не вярва ли, че ангелите отвеждат мъртвите в рая? Че покойниците отплават по море от светлина?
	— Не знам какво вярвам. — Разтрих основата на носа си и се опитах да откъсна ума си от Тамзин. — Вие сте свръзката на Грант, нали? Тази, която ще му носи съобщенията ми. Как ще го правите?
	— Работя тук — каза тя и се усмихна отново. — За тримата Торн. Все още не се предполага да сме се срещнали, но исках да знаеш коя съм.
	— Каква работа вършите за тримата Торн? Айана разпери длани:
	— Всичко. Понякога наглеждам празненствата. Понякога работя като телохранител. Между сезоните наглеждам женените момичета, за да разбера дали са щастливи и дали съпрузите им се отнасят добре с тях. Всъщност уверявам се, че всичко върви добре.
	— А какво става, ако не всичко върви добре?
	— Тогава се справям с него — каза тя след няколко мига. — Обикновено чрез разумни средства. Някои бракове са разтрогнати, но това се случва рядко.
	— А ако… ако нещата не могат да бъдат решени чрез разумни средства?
	— Тогава се справям с положението — повтори тя. Беше с петнайсет сантиметра по-висока от мен и дори в свободно падащите дрехи видях стройно, мускулесто тяло. Нещо в тона й ми подсказа няколко предположения как точно можеше да се справи с такива проблеми.
	— Грант остави в мен впечатлението, че повечето баланкуанци странят от нас — хората от Евария и Осфрид. — Това беше поредното дръзко изказване от моя страна, но у нея имаше някаква непринуденост, благодарение на която не се притеснявах да говоря направо. — Че… те… вие ни смятате за примитивни.
	Тя се засмя:
	— Не примитивни. По-скоро… груби. Повечето баланкуанци смятат, че вашият народ не може да предложи много и че амбицията ви е опасна.
	— А вие не мислите така?
	— Мисля, че имате нещо, което да предложите. — Не си даваше сметка колко опасно е това потвърждение. — У всички вас има нещо пленяващо. Грубо, да. Но никога скучно. Не планирах да остана тук — но пък всъщност нямах никакви планове, когато пристигнах. Преди да се усетя, се бях свързала с тримата Торн и открих, че съм доволна. А и така мога да държа под око Итси.
	— Кой е И-т-си? — Изрекох със запъване думата.
	— Ти кой мислиш?
	— Грант?
	— Да. — По-ранното й развеселено държание помръкна. — Не ми харесва, че те използва, но той не ме е слушал никога преди. Защо да започва сега?
	— Трудно ли ви е тук? След като сте баланкуанка? — Сблъсквах се с доста предразсъдъци, а имах много повече общи неща с местните, отколкото тя.
	— В някои отношения. Не в други. Не пазя в тайна коя съм, а това е по-лесно, отколкото да се опитвам да се обличам или да се държа като една от вас. Ако го правех, винаги щях да съм неубедителна. По-добре е да бъда вярна на себе си и да не крия, че съм баланкуанка. Хората не поставят под въпрос самоличността ми. А колкото до личното им мнение за баланкуанците, то винаги е изненада.
	— Грант каза, че нещата са по-прости, когато показва предимно осфридианската си страна.
	— По-просто за другите, може би. А за него? Е, при него нищо не е просто. Но да, говори като местен и показва достатъчно от онова, което е наследил от баща си, та никой да не се усъмни в него. Дори не мисля, че ползите от това да изглежда напълно като осфридианец, са толкова важни, колкото това просто да докаже, че може да се преобрази в когото пожелае. Стига да може да го прави, не е нужно да проумява кой е. — Погледът й стана вглъбен за момент, докато размишляваше над собствените си думи. Няколко мига по-късно се отърси от замисленото настроение и стана строга. — Така. Не позволявай на стремежите му да попречат на твоите, Мира. Не си дошла тук да преследваш конспирации, и в мига, щом се освободиш от това, ми кажи.
	Нещо в думите й предизвика един въпрос, който ме глождеше отдавна:
	— Вие ми казвахте само Мира. Той винаги ме нарича Мирабел. Има ли някаква причина за това? Или си е просто негова странност?
	Онази усмивка се върна:
	— Имената имат значение. Власт. Мирабел е рожденото ти име, нали? Това, което твоите родители са ти дали? То те определя. Съкращаването му или превръщането му в прякор намалява тази важност. Затова даваме други имена, ако е нужно. Онези, които приемат нов статут — военен предводител например, — могат да изберат друго име за тази роля. Човек, който е бил отбягван, също може да избере нещо различно. А в отношенията с хора, към които изпитваме нежни чувства — приятел, семейство, съпруг, съпруга — в крайна сметка започваме да наричаме по различен начин и тях. Име, прието само между двама души. То обозначава силна връзка. Би могло да е нещо толкова просто като „братко“ или „сестро“. Би могло да е нещо описателно. Най-добрият превод за това е… „близко име“.
	— Но не спазвате този обичай, ако ме наричате Мира.
	— Спазвам го сред народа си. С теб, смятам, е по-важно да се придържам към твоите обичаи.
	Обмислих всичко това:
	— И-ии-итси рожденото име на Грант ли е?
	— Иуитси — поправи ме тя. — Така го наричам. Никога не ми е казвал баланкуанското си рождено име.
	— Означава ли нещо?
	— Иуитси е един от нашите богове. Измамник. Маскираният бог. Богът с много лица. — Очите й отново заискриха. — Той го мрази, но мисля, че му подхожда идеално.
	Премисляйки онова, което знаех за Грант, казах:
	— Не бих могла да съм по-съгласна.


>	11

	Щом започна истинската дейност на Бляскавия двор, бях обзета от смесени чувства. От една страна, посрещах на драго сърце откъсването от апатията, в която бяхме изпаднали. Но това означаваше също и че трябваше да се изправя лице в лице с бъдещето, което се опитвах да избегна. Вече не можех да позволя Тамзин да бъде центърът на мислите ми.
	Технически все още бяхме в траур, когато започнаха да се появяват потенциалните кандидати. Джаспър и Чарлс бяха дали ясно да се разбере от всички, че ще бъдем официално „на пазара“ едва след встъпителния ни бал, но и не отпращаха мъже, които твърдяха, че само искат да отправят вежливи запитвания. Някои от тези мъже наистина се отбиваха от най-общо любопитство — искаха да разберат цените, какви качества да очакват от нас и т.н. Други мъже обаче бяха присъствали на пристигането ни и вече си бяха набелязали определени момичета, към които проявяваха интерес.
	Скривалището ми на площадката вече не ми вършеше работа, когато съквартирантките ми от къщата осъзнаха, че оттам имаше гледка към салона, където тримата Торн приемаха посетителите си. Неспособни да устоим, всички се скупчвахме развълнувано на групичка, за да подслушваме разговорите долу. Всяко момиче се надяваше да чуе да споменават името му, а освен това искаше да разбере какви са изгледите на всички останали. С престорен гукащ тон споделяха помежду си кой изглеждал най-красивият, най-романтичният. Аз ли? Аз преценявах кандидатите много по-хладнокръвно, като се опитвах да определя кой може да ми създава най-малко неприятности и да ми даде най-голяма свобода.
	Освен това бях запленена, виждайки тримата Торн по време на работа. Продажбите и хваленето на „стоката“ им бяха в кръвта — дори на благодушния Чарлс. Тримата се редуваха да ръководят тези срещи, макар че понякога повече от един представител на тримата Торн посрещаше някой мъж. Обичах най-много тези срещи, защото кандидатите никога нямаха шанс.
	Един мъж, който беше имал лошия късмет да се изправи едновременно пред Седрик и Джаспър, специално привлече вниманието ми — защото беше в списъка на Грант.
	Казваше се Теодор Крафт. Беше натрупал състояние, като ръководеше многобройни дестилерии в Денъм и съседните колонии. Менторът на Грант, Сайлъс Гарет, беше започнал да го проучва точно преди Грант да замине. Очевидно Крафт правеше странни по време — и будещи подозрение — пътувания, за да навести владенията си: пътувания, които човек с неговите средства вероятно дори не трябваше да предприема лично.
	Наведох се напред, докато Седрик настойчиво го канеше да седне. Теодор беше як и набит мъж, оплешивяващ на слепоочията и облечен така, че да впечатлява хората. Интересуваше се от Беатрис, едно момиче от Гътшайър, и не се опитваше да скрие защо я иска.
	— Харесвам блондинки — заяви той. Тъй като никой не знаеше нищо за нас освен как изглеждаме, привлекателността беше до голяма степен единствената причина, поради която един мъж можеше да прояви предпочитание към някоя от нас. Много от тях се опитваха да измислят по-задълбочени причини, казвайки неща от рода на: „Изглежда, сякаш работи усърдно“. Но ние знаехме истината.
	— Е, имаме доста от тях — каза Седрик, весел както винаги. — Всичките — талантливи и прекрасни.
	— Хареса ми как изглежда тази. — Беатрис засия, когато чу това, докато Теодор добави: — Но съм отворен за други предложения, ако има достатъчно голяма разлика в цената. Крайно време е да си взема съпруга, разбирате ли, и възнамерявам да се уверя, че избирам такава, която е достойна за общественото ми положение. Правя най-хубавия ром и най-доброто уиски в колониите, знаете.
	— О, да — каза Джаспър. — Съвсем наясно съм. Всички познават изключителния ви бизнес.
	Вярвах на Джаспър. Всъщност вярвах, че вероятно има добра представа колко печели Теодор — до последната стотинка. Отделяше много време да проучва заможните граждани на Кейп Триумф.
	— Един порядъчен бизнесмен има нужда от порядъчна съпруга — добави Седрик. Беше реплика, която използваше постоянно. — И е добре, че дойдохте да говорите с нас толкова рано. Искам да кажа, още не уговаряме сделки, но имахме много, _много_ запитвания.
	Джаспър кимна в знак на съгласие със сина си:
	— Очаквам да говорят с нас за повечето от тези момичета дори още преди да приключи балът за откриването на сезона. Тази година имаме по-малко, знаете. Така че, за нещастие, някои мъже ще бъдат разочаровани.
	Лека намръщена гримаса беше единственият знак за неудоволствието на Седрик при деликатното споменаване на _Сивата чайка_, но въпреки това той побърза да подеме подадената от баща му реплика:
	— Точно затова вземането на по-ранно решение ще е от толкова критична важност. Онези, които се бавят, ще си пропуснат шанса. Та ние чухме дори за мъже, които вече местят авоари и вземат заеми, за да платят брачните им цени — не е ли вярно, татко?
	— Абсолютно. Разбира се, момичетата разполагат с цял сезон да избират, но ако получат ранно, почтено предложение още на дебютната ни галавечер? Особено с включени пари за таксата? — Джаспър красноречиво сви рамене. — Е, съмнявам се, че тези скъпоценни камъни ще си седят и ще чакат.
	Тримата Торн често се опитваха да убедят кандидатите да купят някое по-скъпо момиче, но поредица от деликатни въпроси скоро разкри, че Беатрис е точно на върха на ценовия обхват, който Теодор можеше да си позволи. Така че Джаспър и Седрик се заловиха за работа, като я рекламираха усърдно и възхваляваха добродетелите и разбира се, красотата й.
	— Кога е балът ви за откриването на сезона? — попита той нервно. — Сутринта имам да направя важно пътуване до Бейкърстън. И не мога да го отменя за друг път. Ще бъда там два дни.
	— Още не сме го обявили официално, но мога да кажа, че ще имате точно достатъчно време — каза му Джаспър заговорнически. — Но не проточвайте пътуването си.
	Теодор грейна:
	— Няма, няма. А днес ще започна да преглеждам сметките си.
	Пътуване до Бейкърстън. Което не можеше да отложи за друг ден.
	Сърцето ми започна да бие по-бързо. Това беше точно типът информация, каквато Грант искаше: придвижване от страна на подозрителен човек, дължащо се на загадъчни пътувания.
	При положение че всички в къщата толкова се бяха прехласнали да гледат кандидатите ни, беше лесно да се измъкна по-късно и да се прокрадна навън до верандата.
	— Хей — казах, като повиках с жест един от наетите пазачи. — Знаете ли къде е Айана? — Не знаех как иначе да я открия, особено след като се предполагаше, че още не сме се запознали.
	Мъжът се поколеба, понеже знаеше, че според правилата не е редно да говори с нас:
	— Не. Днес е свободният й ден. Сега влизай обратно вътре.
	Сърцето ми се сви. Не можех да очаквам Айана да е постоянно на мое разположение, но това затрудняваше използването й като посредник с Грант. Колко важна беше информацията за Теодор Крафт? Твърде важна, щом той заминаваше сутринта.
	Преди да успея да обмисля истински какво да правя с този проблем, в къщата настъпи истинска драма, когато пристигна Уорън Дойл, синът на губернатора на Денъм. Всички момичета в къщата се скупчиха близо до парапета, опитвайки се да видят по-добре срещата в салона долу. Разбирах оживлението. Уорън беше красив, любезен и побърза да уведоми тримата Торн, че всъщност самият той току-що е назначен за губернатор на нова колония — Хадисън. Няколко момичета близо до мен сключиха развълнувано ръце. Едно отправи молитва.
	Но беше напразно, защото Уорън вече се беше спрял на едно и само на едно момиче: Аделейд. Видимо нетърпеливият и развълнуван Джаспър отне инициативата на Седрик, вместо да се впусне в обичайния им залп от хвалебствия.
	— Тя безспорно е несравнима — каза Джаспър. Уорън не само й се беше възхищавал на палубите: освен това бързо беше научил, че се е представила отлично по всички предмети. Джаспър отново намекна, че балът наближава и че на Уорън няма да му се наложи да чака дълго, преди да се срещне с нея. Реакцията на Уорън беше малко различна от тази на Теодор.
	— Всъщност не е нужно да се срещам с нея — каза Уорън. — Сигурен съм, че е изключителна. И бих искал да подпечатам брачен договор сега.
	Седрик, който не беше казал много по време на този разговор, трепна:
	— Това не е… не става така. По време на светския ни сезон момичетата се срещат с всички потенциални кандидати. После избират.
	— Не искам да рискувам да я загубя от някого, който може да я подмами с много блясък без вътрешно съдържание — каза му Уорън. — Ще предложа цена, която да покрие загубата ви от това, че сте я отстранили по-рано — цена, която може и да не съм готов да предложа, ако трябва да чакам. Хиляда златни монети, ако сключите сделката още сега.
	Това беше нечувана цена. Чух как няколко момичета около мен ахнаха. Аделейд остана безмълвна, но това бе, защото беше затаила дъх. Или може би просто изобщо не можеше да диша. Мисля, че съществуваше съвсем реална възможност Джаспър да промени правилата на Бляскавия двор още там и в този миг, ако Седрик не беше толкова непреклонен.
	— Това би било нарушение на обичайната ни политика — призна Джаспър. — Но съм сигурен, предвид обстоятелствата, че не би навредило тя поне да се срещне с него сега и…
	— Полага й се да види вариантите си и да избере — каза Седрик. — Пише го в договора й. Никакви предварителни сделки.
	Двамата продължиха да спорят, въпреки че комисионната от подобен брак щеше да отиде при Седрик. Не бях изненадана от това почтено отношение. Той беше дал ясно да се разбере по време на първата ни среща и посещенията си в имението, че иска да бъдем нещо повече от стока. Накрая надделя, макар всички да знаехме, че баща и син щяха разгорещено да обсъждат събитията по-късно. Уорън неохотно си тръгна — победен засега.

	* * *

	През въпросната вечер цялата къща говореше за предложението му. Мнозина мислеха, че Седрик е постъпил глупаво, отказвайки го. А мнозина смятаха, че Аделейд е трябвало да изтича на долния етаж и лично да приеме предложението.
	От своя страна Аделейд беше раздвоена. Тя също се питаше дали е трябвало мигновено да приеме подобно предложение от такъв влиятелен мъж. В същото време уважаваше настояването на Седрик да се срещне с всички избрани. Крачеше напред-назад из стаята ни, като размишляваше и претегляше всяка страна. Не можех да предложа много, освен да я изслушам внимателно.
	— Тамзин щеше да приеме сделката — заяви Аделейд най-накрая.
	Не успях да сдържа една лека усмивка:
	— Тамзин щеше да повика свещеник и да предложи да се омъжи за него още там, на място.
	Аделейд не отвърна на усмивката ми. Лицето й остана мрачно:
	— Тамзин трябваше да получи това предложение. Тя трябваше да е диамантът.
	Пристъпих припряно напред и я обгърнах с ръце:
	— Недей да мислиш така.
	— Просто не смятам, че заслужавам това.
	— Тамзин те обичаше. Ти си спечели мястото тук. — Думите на Грант, изречени на кораба, се върнаха като ехо при мен, внезапно по-изпълнени със значение. — И не забравяй, че ти си все още жива.
	Предложението на Уорън продължаваше да я смущава, но поне смущението вече не беше примесено с вина. Колкото до мен, аз имах собствена дилема, с която да се справя онази вечер. Как да постъпя с Теодор Крафт? Тази мисъл ми тежеше през цялото време, докато траеше вечерята и докато се приготвях за лягане. Аделейд заспа рано, което беше облекчение. Разсеяна или не, в крайна сметка щеше да забележи вътрешния ми конфликт.
	Докато се връщах от банята, внезапно се предостави една рискована възможност. Камериерка, натоварена с кутии, мина покрай мен, докато вървеше към таванската врата в края на моя коридор. Спрях и я загледах как изчезва нагоре по малко стълбище. Бях проучила това място в първите си няколко дни и не открих нещо повече от килери и складове. Веднага щом тя се върна и се отправи обратно към главния етаж, аз се стрелнах напред и сама се изкатерих до таванското помещение. И наистина — бях запомнила правилно. От голям, квадратен прозорец се откриваше гледка към оскъдния заден двор на къщата. Пазачите рядко обхождаха тази страна на сградата, тъй като на първия етаж нямаше прозорци. Стояха близо до предната част и стените, непосредствено до вратите. А тъй като този прозорец беше на третия етаж, му обръщаха още по-малко внимание, защото нямаше начин да…
	Приближих се и примижах към тъмнината навън. На стената на къщата беше подпряна дървена решетка за пълзящи растения — крехка, но вероятно можеше лесно да издържи тежестта на едно момиче. Загледах се в нея: умът ми се въртеше като вихър. Разумният — безопасният — вариант беше да изчакам, докато видя отново Айана. Но доколкото знаех, тя имаше свободен ден и утре. И на другия ден. Кога изобщо щях да съобщя тази новина на Грант? Никой не ми беше казал какво да правя в тази ситуация.
	Взела решение, се промъкнах обратно до стаята си. Тършувайки опипом в тъмното, се вмъкнах в лека вълнена рокля и прибрах косата си с фиби, за да не пада върху лицето ми. На излизане от стаята се загърнах в една роба, в случай че в коридора се сблъскам с някого, който искаше да узнае защо съм облечена и още будна. Но нямаше нужда. Всички на този етаж спяха или скоро щяха да заспят.
	Отворих беззвучно вратата на таванското помещение. Отгоре блесна лунна светлина, осветявайки стълбите като вълшебна пътека. Качих се и отворих със сила резето на прозореца, за да видя по-добре решетката. Стара, но определено достатъчно здрава, за да мога да се спусна по нея. Никакви пазачи в задния двор. Това беше шансът ми. Свалих халата и вдигнах крак върху перваза на прозореца, готова да направя скока. Студен вятър ме накара да потръпна, напомняйки ми, че пролетта още не е дошла. В бързината не си бях взела връхна дреха.
	За късмет, зад гърба ми имаше безбройни камари от допълнително облекло и аксесоари. Спомних си как мистрес Кълпепър нареди да приберат на склад някои от дрехите, които бяхме носили по време на плаването. Тук ли се бяха озовали в крайна сметка онези тежки наметки? Отворих всички кутии една по една и намерих гребени, обувки и гривни, но не и наметки. Бях почти накрая, когато се натъкнах на кутия с перуки. Понечих да затворя и нея, а после се улових да мисля за Грант, маскиран като прегърбен и посивял работник.
	Какви рискове поемах, като се измъквах тайно? Очевидно да бъда заловена. Или от хората на Бляскавия двор, или от някой разбойник по пътя към Кейп Триумф. Дори да успеех, без да ме задържат, пак можеха да ме разпознаят. Щеше да ми се наложи да давам много обяснения и можеше да рискувам да изгубя положението си.
	Погледнах надолу и видях само фантастични аксесоари. Пурпурни перуки. Оранжеви перуки. Розови перуки. Съвсем не такива, каквито биха ми трябвали, за да не бия на очи. Но после сред ярките перуки зърнах една дълга и руса, много реалистична и много различна от собствената ми коса. Грабнах я и продължих към другите кутии.
	Най-накрая открих онази, в която имаше наметки и други връхни дрехи. За нас те можеше и да са всекидневни, но вероятно бяха по-пищни и скъпи от дрехите, които повечето жители на Кейп Триумф притежаваха. Хубавите дрехи можеха да изложат на прицел един човек, сам по пътя, но трябваше да се надявам, че обточената с кожа черна вълнена наметка, която грабнах, ще е по-подходяща от коприната. Кожени ръкавици и черна кадифена маска за студено време допълваха комплекта. Тези маски покриваха горната половина на лицето и бяха често срещани от двете страни на океана. Някои хора ги приемаха като моден аксесоар. Мистрес Кълпепър не ги харесваше, защото можеха да размажат очния грим, но освен това казваше, че понякога са необходимо зло срещу ледените ветрове, от които кожата на младите момичета можеше да изпръхне.
	Докато се спусна по решетката за пълзящи растения и застана в двора долу, вече не бях Мира Виана. Бях маскирана руса жена, загърната в черна наметка, готова да се устреми напред в нощта.


>	12

	Движех се бавно през двора, като се придържах към сенките и търпеливо изчаквах моментите, когато мъжете от градската стража не гледаха в моята посока. Макар че работата им беше да оглеждат всичко, най-важната им задача беше да попречат на някой буен мъж да нахълта през вратата и да се възползва от крехките жени вътре.
	Черният път към Кейп Триумф лежеше точно пред къщата и беше лесно да го последвам към града. За всички беше лесно да го последват — това беше проблемът. Маскирана или не, бях сама през нощта и въоръжена само с очукания си нож. И макар този път да бе предпочитан от онези, които пътуваха от отдалечени части на Денъм, той всъщност не водеше право към Кейп Триумф. Беше обаче толкова директен, колкото позволеше изобретателността на човек. Бях чувала наетите пазачи да мърморят недоволно за него. Навсякъде около нас в тази част на Денъм земята се простираше като завивка от съшити разноцветни парчета плат. Някои участъци бяха разчистени за бъдещи насаждения. Бяха заобиколени от по-големи гористи пространства, състоящи се от всевъзможна растителност. Един такъв горист район се намираше между Уистерия Холоу и покрайнините на Кейп Триумф. Мъжете казваха, че минаването право през него съкращава около една трета от времето за пътуване. Но земята беше обрасла с бурени и по-лошо, някои части бяха мочурливи. Дори и ако някой успееше да разчисти част от нея, щеше да е твърде рисковано оттук да се прекарват каруци и карети.
	Но човек, който ходи пеша, можеше да успее да се придвижва чудесно. А ако въпросният човек случайно се натъкнеше на друг пътник, щеше да е по-лесно да се скрие сред дърветата, отколкото по открития път.
	Шмугнах се в гората и наметката и полата ми веднага се заплетоха в къпинака. През зимата увивните растения бяха изсъхнали, но бодлите им си бяха останали остри. Не толкова ме нараняваха, колкото ме забавяха — същото важеше и за прескачането на повалени клони и други горски наслоявания. Заради тях безшумното прокрадване бе невъзможно.
	Когато стигнах намиращия се близо до тресавището участък, открих калта замръзнала и втвърдена. Предположих, че това бе една от ползите от студа, но въпреки това теренът беше груб и неравен. Една едва очертана пътека накрая облекчи донякъде ходенето, макар да беше толкова тясна, че не можех да поставям краката си един до друг по нея.
	Около половин час, след като бе започнал преходът ми, излязох на друг път: дрехите ми бяха изпокъсани и мръсни, глезенът ме наболяваше. На север, на по-малко от миля разстояние, светлините на града излъчваха слабо сияние и из тялото ми се разля подновена енергия. Отъпкана пръст и коловози потвърждаваха, че този път е оживен, а двама мъже на коне преминаха с гръмък тропот покрай мен, без да ме удостоят с втори поглед. Последвах ги нетърпеливо почти толкова развълнувана, че отивам в града, колкото и от желанието да съобщя новините си. Подмина ме и една каруца и пътят ми скоро се вля в друг, по-широк, по който имаше още по-голямо движение. Внушителното укрепление на Кейп Триумф вече се извисяваше над нас и осъзнах, че съм дошла до главния вход на града. Само двама войници стояха на пост при казармите. Единият имаше вид, сякаш беше зает да си чисти оръжието. Или може би дялкаше.
	Щом пристъпих през портите, трябваше да си наложа да продължа да се движа. Искаше ми се да си стоя там и да запечатам в паметта си всяка подробност наоколо. Бях ходила в градове преди — стари градове като Санта Лус и Осфро. Градове, пропити с история, в които дори самите камъни имаха родословие и в чиито квартали съществуваше стриктно разделение между богати и бедни. Тук границите бяха по-замъглени. Познавах историята на градския план на Кейп Триумф и виждах всичко, докато вървях по улиците, и се надявах, че не приличам твърде много на външен човек. Най-старите участъци от града носеха признаците на ранната колонизация, където заселниците бяха издигали каквито сгради за живеене и магазини са могли да защитят, без особен замисъл за някакъв еднороден план. По-нататък улиците бяха изградени с повече мисъл и обособени в жилищни и търговски райони. Но дори сред тях старите правила бяха нарушени. Бижутериен магазин до кожарска работилница. Елегантен магазин за шапки до пивница.
	Подозирах, че в града ще съществуват по-отчетливи разделения между богати и бедни, но тук, в сърцето на търговията, всичко беше прелестна бъркотия. Сред жителите му също личеше онова многообразие от класова принадлежност и облекло, каквото бях наблюдавала на доковете. В този час повечето бяха излезли да се развличат, и по-голямата част бяха мъже. Постарах се да вървя целеустремено, тъй като отдавна бях открила, че това привлича най-малко внимание.
	Минах покрай една по-възрастна двойка, която затваряше работеща до късно вечер сергия за сладкиши, и ги попитах дали знаят къде е магазинът на Грант. Използвах белсиански акцент. Прикриваше сирминиканския, но беше лесноразбираем от осфридианците.
	— Напоследък има много такива магазини — каза ми старата жена. — Всеки иска да замине в пустошта и да забогатее с един удар.
	— Един от собствениците е Елиът — казах. Съпругът й се почеса по главата.
	— О. Уинслоу и Елиът. Оттатък на Броуд Стрийт. Още ли са живи?
	— Е, магазинът им още е отворен — отвърна жената.
	— Не съм виждал някой Уинслоу или Елиът там от години — възрази той. — Не мисля, че някога изобщо е имало Елиът.
	— Има един Елиът там сега — казах. — Току-що завърнал се от Осфро. — Грант ми беше разказал малко от използваната за параван история. Бизнесът беше законен, а Уинслоу, първоначалният основател, се беше оттеглил и го ръководеше от разстояние чрез посредници. Като верен поданик и приятел на агенция „Макгру“ се беше договорил със Сайлъс да посочи Грант като фиктивен съсобственик.
	— Е, това е — каза съпругата. — Сега просто хвани по Сентрал, върви две пресечки по Броуд и завий надясно. Не можеш да го пропуснеш.
	— Вероятно е затворено — изтъкна съпругът й. Потиснах един стон. Имаше голяма вероятност да е прав, а ако беше така, как щях да открия Грант? Спомних си писмото на Сайлъс Гарет:
	— А ателието за облекла „Пърсивал и син“? Знаете ли къде се намира?
	Лицето на мъжа се разведри:
	— Имате предвид шивача Пърси? О, разбира се. Упътиха ме как да стигна и дотам, но се отбих първо до магазина на Грант просто в случай че работеше до късно. Изготвеният по шаблон надпис „Уинслоу & Елиът“ се открояваше ясно — както и друг, който гласеше „затворено“. Чувствайки се малко по-неуверена, тръгнах по улицата към ателието на шивача и изпитах надежда, че там ще извадя по-голям късмет.
	Но то също беше затворено. Въздъхнах. Или Сайлъс всъщност не живееше там, или беше излязъл из града. Когато вдигнах поглед, видях, че всички магазини имаха втори етаж. Имаше няколко тъмни прозореца, но повечето бяха осветени. Като онзи над шивашкото ателие. Обикновено ателие, отворено до толкова късно? Не — осъзнах, забелязвайки тясно стълбище, което водеше нагоре към пасаж, обикалящ втория етаж. Долният етаж беше предназначен за търговия, горният — за живеене. Качих се по стълбите до горния етаж и почуках на вратата точно над шивашкото ателие.
	Отвори я по-възрастен мъж с прошарена в сиво коса и с кожа, загрубяла от слънцето. Когато ме видя, повдигна едната си рунтава вежда и внезапно се запитах какво щях да правя, ако предположението ми се бе оказало грешно. Висок вик зад мъжа обаче ми даде да разбера, че бях намерила правилното място.
	— Сигурно ме будалкаш. Вкарай я вътре, преди да я види някой.
	По-възрастният мъж изсумтя и отстъпи встрани с бдителен и проницателен поглед. Грант закрачи към мен с изражение, което познавах добре. В работен панталон и едва прибрана вътре риза той беше много по-небрежна версия на порядъчния пасажер на борда на _Добра надежда_. Косата му си беше приблизително същата.
	— Твърде късно — казах, когато вратата се затвори зад мен. — Видяха ме много хора. Но никой не ме разпозна.
	— Познах те за две секунди. Свали това. Ужасна блондинка си.
	Другият мъж се приближи бавно с ръце, напъхани в джобовете.
	— Винаги си толкова вежлив, Грант. Радвам се да видя, че Осфро не те е променил. Няма ли да ме представиш на приятелката си?
	Грант махна смътно в моята посока:
	— Да, да. Мирабел Виана, Сайлъс Гарет. Сайлъс, Мирабел.
	Едно малко огледало на стената ми показа, че не съм ужасна блондинка. Можех да мина за осфридианка — или белсианка — по-убедително, отколкото очаквах.
	Свалих перуката и маската и се ръкувах със Сайлъс:
	— Приятно ми е да се запознаем. И можете да ми казвате Мира.
	Изражението на Сайлъс не се промени много, но онази вежда се повдигна отново, докато изучаваше лицето ми. С мек тон отбеляза:
	— Поне веднъж момчето има право. Онази перука скрива красотата ви.
	— Какво искаш да кажеш с това „поне веднъж“?
	— Какво прави тя тук? — попита Сайлъс на свой ред.
	— Добър въпрос. — Погледът на Грант се извъртя обратно към мен. — Знаеш уговорката за информаторите. Не бива да идваш при мен.
	— Информатор? — Другата вежда на Сайлъс се повдигна. — Откога _ти_ се занимаваш с информаторите?
	Стрелнах го с нервен поглед, преди да отговоря на Грант:
	— Айана не беше наблизо.
	— Ти да не би да си някое от онези момичета от Бляскавия двор? — Стъписването на Сайлъс нарасна, докато постоянно местеше поглед между Грант и мен. — Нима си замесил _и двете_ с Айана в това? Да не си се побъркал?
	За пръв път виждах Грант да изглежда дори леко смутен.
	— Тя ще се натъкне на повечето от нашите заподозрени. Тя получава информацията, Айана ни я носи. Идеално е.
	— Нищо в това не е идеално — каза Сайлъс.
	— И нямаше да е тук, ако не съществуваше основателна причина — добави Грант многозначително. Почти с надежда.
	Преглътнах, малко неприятно изненадана, когато двамата насочиха вниманието си към мен. Сайлъс притежаваше по-различен тип убедителност от тази на Грант. Голяма част от тази на Грант идваше от собствената му самоувереност и незачитане към светските любезности. Сайлъс излъчваше авторитет въпреки измамно безобидната си фасада. Присъствието му изпълваше стаята. Разбирах как ръководеше агенция „Макгру“ в колониите.
	Придадох си твърдост, когато срещнах погледа му:
	— Теодор Крафт беше в нашата къща днес и спомена, че отива в Бейкърстън утре. Че е важно и не може да бъде отложено за друг ден.
	Възцари се мълчание. Никой от двамата не каза или направи нещо и започнах да се чувствам глупава. Думите, които току-що бях изрекла, ми се сториха толкова банални. Толкова незначителни. Току-що бях съобщила безсмислен обикновен факт.
	Най-после Сайлъс вдигна ръце и бавно се отдалечи от нас:
	— Мътните да го вземат!
	Погледнах неловко към Грант, който… сияеше.
	— Не се тревожи — каза той. — Сайлъс е ядосан просто защото _бях_ прав.
	Сайлъс се обърна рязко:
	— Изобщо не съм казал това.
	— Мислиш си го. — Хуморът изчезна от изражението на Грант, заместен от нещо по-сериозно. Напрегнато. — Но и ти беше прав. Мислеше, че Крафт измъква контрабандата. И чух, че два търговски кораба са пристигнали вчера.
	— Тогава изглежда, сякаш съм била права да ви съобщя това — казах.
	Грант ме изгледа с изражение, стряскащо подобно на гордост.
	— Да, беше.
	Сайлъс започна да кръстосва стаята.
	— Трябва да съобщим на Креншоу. Незабавно. Той може да разбере кой ще се срещне с Крафт.
	— Мога да тръгна още сега — каза Грант. Посегна към тежко кожено палто, преметнато на един стол.
	— Не, аз ще отида — отвърна Сайлъс. — Мога да замина тази вечер. Ставите ми не са каквито бяха, но все още съм по-бърз ездач от теб. Креншоу ме познава по-добре и не искам прикритието ти да бъде поставено под въпрос. Трябва да се установиш тук. Виж дали можеш да научиш каква е официалната причина на Крафт да замине. И разбери дали Ейбрахам Милър е бил дежурният митнически инспектор. Наистина трябва да претърсим дома му тези дни, ако ни се отвори благоприятна възможност.
	— А аз какво да правя? — попитах.
	— Заеми се пак със задачата да си намериш съпруг. — Сайлъс спря на място и се обърна към Грант. — А ти ще трябва да се погрижиш тя да се прибере тази вечер. Но първо — една дума насаме. Моля, седнете и се настанете удобно, госпожице Виана.
	Сайлъс рязко посочи с глава към нещо, което май беше спалня. Грант направи гримаса и покорно го последва. Сайлъс затвори вратата.
	Настаних се на стола, на който висеше палтото на Грант, и се огледах наоколо, докато вдигах нависоко крака си. От едната страна се намираше спретната кухня, а основното пространство на мансардата изглеждаше като съчетание от дневна и кабинет. От спалнята едва дочувах приглушени гласове — гневни гласове. Взирах се жадно във вратата, питайки се дали шпионската ми кариера е приключила. Захвърляйки етиката на вятъра, скочих и притиснах ухо към дъбовата врата.
	— … знаеш нещо за Бляскавия двор? — точно казваше Сайлъс. — Те смятат онези момичета за ценна стока! Тримата Торн наемат истински горили да ги пазят. Нещата няма да се развият добре за теб, ако те хванат да я мъкнеш наоколо нощем!
	— Положението й…
	— По дяволите положението й. Няма да стане магия само защото тя е красива и с добро положение. От всички пъти, в които… ахх, не мога да повярвам. — Чух как подът изскърца и се зачудих дали Сайлъс отново крачеше напред-назад.
	— Тя не е някакво злочесто момиче. — Грант звучеше забележително спокоен. — Вече познаваше много от методите ни и усвои всичко друго, което знаех, само за седмици.
	— Изненадан съм, че е отнело толкова дълго — промърмори Сайлъс.
	— _И_ дори запамети целия шифър.
	— Показа й шифъра? Да. Да, разбира се, че си й го показал.
	— Как иначе щеше безопасно да предава писмени бележки?
	— Е, очевидно като си сложи маска и се измъкне тайно посред нощ! Имаш късмет, че е жива, при положение че е сама и беззащитна.
	— Не е беззащитна. Носи нож. Умее да се бие.
	Едва можех да повярвам на онова, което чувах. На кораба Грант винаги беше извънредно пестелив с похвалите си.
	— Идването й тук не влизаше в плана — продължи Грант, — но предвид обстоятелствата с Айана…
	— Айана също не би трябвало да бъде въвличана в това. Хората вече се отнасят с недоверие към баланкуанците. Ще си навлече много неприятности, ако я хванат да се промъква наоколо.
	— Айана може да се грижи за себе си. Не се тревожи за нея.
	— Тя не е най-големият проблем. А ти. Не знаеш как да ръководиш шпиони, така че не започвай сега. _Ако_ правеше това по правилния начин, шпионите в твоя обръч нямаше да говорят помежду си. Нямаше да се познават. Нямаше да знаят как да стигнат дотук! Твоето момиче чудо би трябвало да използва уменията си да си служи с шифър, за да остави съобщение за Айана на предварително уговорено тайно място в имението на тримата Торн, което след това да ти бъде предадено в друга явка.
	— Мирабел е знаела, че новината е важна и трябва да ми я предаде — възрази Грант. — Това беше доста находчиво.
	— Така се създават — и загиват — шпионите. Тя няма да направи това отново. Вън от играта е. Трябва да се върне при празненствата и роклите си.
	Затворих очи. _Не, не._ Нуждаех се от това. Нуждаех се от парите, за да помогна на Лонзо. Нуждаех се от тях и заради себе си, за да докажа, че съм способна и находчива.
	— Сайлъс, ще пропилееш огромен шанс. Остави я да направи това. Тя е умна. Има подходящите връзки. Може да разсейва мъжете.
	— Да, забелязвам.
	— Какво трябва да значи това?
	— Знаеш какво означава. Спиш ли с това момиче? Миг тишина. Отворих очи.
	— Разбира се, че не.
	— А искаш ли? — продължи да упорства Сайлъс. Ново колебание.
	— Пилееш време. Това няма връзка с темата и е нелепо.
	— Връзката е, че ти се държиш нелепо. — Когато проговори отново, Сайлъс беше по-спокоен. По-уморен. — Виж, това е най-големият случай, който сме имали някога. Не засяга само нас. Колониите са в опасност. Както и бъдещето ти. Размисли ли? Нима забрави какво си заложил на карта?
	— Не съм забравил.
	— Тогава я отстрани, Грант.
	Когато никой от двамата не каза нищо повече, осъзнах, че вероятно се готвеха да излязат. Върнах се забързано на стола си и се престорих, че съм се съсредоточила върху глезена си, когато вратата се отвори.
	— Благодаря за съдействието тази вечер — каза ми Сайлъс с далеч по-сърдечен тон, отколкото преди минута. Взе едно палто и една торба. — Грант ще те отведе обратно. Аз потеглям за Бейкърстън.
	Тръгна си, без да каже нито дума повече. Вдигнах очаквателно поглед към Грант, готова да го чуя как казва, че работата ми с агенция „Макгру“ е приключила. Вместо това той попита:
	— Какво ти е на крака?
	— Хмм? О. Глезенът ме боли от бурята насам. А сега ме боли и прасецът.
	— Така ли? — Той коленичи пред мен и посегна към крака ми, после спря и очаквателно вдигна поглед. Осъзнах, че чакаше разрешение.
	— Давайте — казах, все така озадачена, че още не беше казал нито дума за нарежданията на Сайлъс.
	Грант предпазливо запретна полата ми нагоре до коляното.
	— Дръж я така. — После свали калната ми обувка и внимателно започна да опипва около глезена и стъпалото ми, следейки реакцията ми. След това се премести нагоре към бедрото ми. Когато го натисна от вътрешната страна, рязко си поех дъх навътре и трепнах.
	— Глезенът ти е наред — каза той. — Но вървиш странно на него — отпускаш тежестта върху прасеца и бедрото? Вероятно се опитваш да щадиш глезена за сметка на останалото. Това напряга мускулите и вероятно е предизвикало силен спазъм. Мога да помогна. — Когато отново побутна глезена, изписках и пернах ръката му настрана.
	— На това помощ ли му казвате?
	— Част от процеса. Ще те отпусне, да, но ще стане по-зле, преди да се подобри. Ти си решаваш. Не съм аз този, който трябва да танцува, обут в малки обувки с каишки през следващите няколко седмици.
	— Добре. Направете каквото трябва… оу!
	Не се шегуваше, като каза, че ще стане по-лошо. Знаех, че всички мускули в тази част от крака са възпалени, но не си бях давала сметка какъв твърд възел имам в прасеца си, докато той не започна да впива пръсти в него.
	— Отпусни го — нареди той, като изпъна крака ми. — Не — само го напрегна повече. _Отпусни._ Остави го да се смъкне. Не се опитвай да правиш нищо с него. Дори не го повдигай.
	Отпуснах крака си колкото можех, и се опитах да не викам от болка, докато ожесточеният масаж продължаваше. Стиснах зъби:
	— Какво стана със Сайлъс?
	— Приблизително каквото очаквах. — Грант не вдигна поглед. — Прекали с мърморенето.
	— Той… не ми се стори много доволен, че съм тук. Предположих, че ще прекрати сделката. Че ще ми каже да си вървя и ще откаже да ми плати.
	— Никой не смята да се отърве от теб. Не и след като донесе такава полезна информация. Той ме запозна с положението, когато дойдох в града. Все още няма много пристигащи кораби, но пътуванията на Крафт винаги съвпадат с пристигането на поредния от тях. Това е първият път, в който Сайлъс получава предупреждение преди заминаването му. И всичко е благодарение на теб и блестящия ти ум.
	— Престанете. Никога не сте се държали толкова мило с мен. Смущаващо е. — Това, а и все още не можех да повярвам, че ме лъже. Или пък… дали действително лъжеше? Нищо, което бе казал, не беше невярно. Просто не ми казваше цялата истина.
	Почувствах се още по-неспокойна, когато той вдигна поглед и ми се усмихна. Наистина се усмихна. Усмивката дори стигна до очите му и накара нещо в гърдите ми да се стегне. Никога не бях виждала Грант толкова… щастлив. Като нормален, сговорчив човек — не някакъв постоянно изпълнен с напрежение циник, който вечно беше свръхсъсредоточен върху работата си.
	— Ти, Мирабел, току-що доказа, че заслужаваш петдесет златни монети. Но не мисли, че ще получиш дори едно медно петаче повече.
	— Не бих си и мечтала — промърморих, гледайки как се върна към работата си. — Та, значи, какво да правя сега? Да продължа с живота в Бляскавия двор? Да се приготвя да очаровам и да танцувам с всички мъже, с които успея?
	Той направи пауза, ръцете му се отпуснаха от двете страни на прасеца ми. От този ъгъл не виждах много добре лицето му, но усмивката като че ли беше помръкнала леко.
	— Предполагам. Затова си тук. Как е кракът сега? Предпазливо натиснах прасеца си отстрани. Възелът не се беше отпуснал напълно, но беше по-малък и по-мек. Целият мускул се беше отпуснал. Освободена от най-силната болка, внезапно осъзнах в какво скандално положение се намирам. Мъж в краката ми. Полата ми — запретната нагоре. Ръцете му — върху крака ми.
	Но не бях скандализирана. По силата на някакво негласно споразумение двамата никога не бяхме споменавали онзи път, когато с хитрост бях измъкнала услугата от него. Бяхме се държали толкова благоприлично, колкото подобава на мъж и жена, които се познават, и си позволявахме свойско поведение едва когато уроците ни прераснеха в размяна на заядливи реплики или единият от нас вбесеше другия. Понякога все още изучавах онези изваяни черти, мислите ми все още се връщаха към онзи път, когато бях прокарала ръце по косата и гърдите му. Но беше лесно да пренебрегна всяко все още останало желание, когато бях съсредоточена върху по-важните си цели в Адория. Беше много лесно, когато вече не го виждах всеки ден.
	Но ето че сега беше пред мен, държейки крака ми в ръцете си. Допирът на кожата му до моята беше топъл и всяко място по тялото ми, където бяха преминали пръстите му, бе оживяло. А местата, които не бяха докоснати, се надяваха, че ще бъдат.
	_Вземи се в ръце_, казах си. _Изключи това точно както правеше преди. Имаш да се тревожиш за по-важни неща. Помниш ли, когато говори с Тамзин? Когато накара отиването в леглото с мъж да звучи като нещо, което с лекота можеш да приемеш или отхвърлиш? Отхвърли това._
	Но когато така лекомислено бях казала това на Тамзин, не бях изправена лице в лице с мъж, който беше така вбесяващо привлекателен — и просто вбесяващ като цяло. Мъж, който ме гледаше така, сякаш той също внезапно бе осъзнал естеството на сегашното ни положение.
	Припряно пуснах полата. То смъкна ръце почти толкова бързо.
	— По-добре е — казах. — Още ме наболява, но просто като от по-активно движение.
	— Хубаво.
	За миг ни завладя неловко чувство и ми се прииска да знаех какво си мисли. Отново бе навлякъл непроницаемата си маска.
	— Как… откъде знаехте какво да правите? — попитах най-накрая.
	— Защото някога, в един друг живот, чиракувах при лечител.
	— Наистина ли? Кога?
	— При чичо ми. Но както казах, това беше друг живот. — Грант се изправи на крака и ми подаде обувката. — Всичко това ще се подобри, ако спреш да се опитваш да щадиш глезена си, когато ходиш. Оставяй го да свърши малко работа понякога, а после си почивай, когато можеш. Танцуването няма никак да ти се отрази добре.
	— Не мога да го избегна. — Аз също се изправих и предпазливо отпуснах тежестта си върху пострадалия крак. — Много по-добре.
	— Сайлъс взе единствения кон, до който мога лесно да се добера, но мога да хвана друг.
	— Няма нужда. Мога да се върна пеша. И не е нужно да ме придружавате. Ще се справя.
	— Вероятно. Но тъмните улици и провинциалните главни пътища са опасни за всеки сам човек.
	— Всъщност не вървях чак толкова по главния път. Минах напряко през някаква гора край Уистерия Холоу.
	— Килър Понд Удс? Вървяла си през тресавище в тъмното?
	— Беше замръзнало и имаше пътека.
	— Мирабел.
	Само това каза, преди да изчезне в спалнята. Когато се върна, изглеждаше като не толкова покрита с белези версия на работническото си превъплъщение от Осфрид, завършващо с раздърпана перука и твърде голямо палто.
	— За какво е маскировката? — попитах, докато нахлузвах своята.
	— Грант Елиът не бива да бъде свързван с нещо повече освен с магазина си. Някоя и друга нощ навън, едно бързо питие в някоя кръчма? Не е кой знае какво. Излизанията, повтарящи се всяка нощ, може да повдигнат въпроси.
	Когато тръгнахме, из града още имаше много гуляйджии и Грант заобиколи по-многолюдните места. Оглеждах тези шумни улици с копнеж, надявайки се, че ще имам възможност да ги изследвам някой ден. Може би можех да се омъжа за съдържател на кръчма.
	С Грант не говорехме много помежду си, докато минавахме през главните порти и излизахме на главния път. Не се докосвахме, но остро усещах всеки сантиметър между нас. Накрая спрях и посочих към горист участък отстрани покрай пътя. Бях забелязала един пън с причудлива форма, когато излязох от храстите по-рано:
	— Това е обратният път.
	Грант наклони глава, докато се взираше в него:
	— Наистина си безразсъдна.
	— Мисля, че искахте да кажете „безстрашна“. И сериозно — оставете ме да продължа сама оттук. Пътеката е тясна и ако ме хванат от другата страна, ще е по-добре, ако не сте с мен.
	Той продължи да оглежда тъмните дървета още известно време, а накрая се обърна отново към мен:
	— Внимавай. Ако чуеш някого — нещо — спри и се скрий.
	— Ще го направя. — Но не помръднах. Трябваше да опитам още веднъж. — Грант… сигурен ли си, че не съм си навлякла неприятности със Сайлъс? Сигурен ли си, че _ти_ не си загазил?
	— Аз? Да загазя? Едва ли.
	— Той ми се стори толкова ядосан.
	— Заради веждите е. Правят го да изглежда по-страховит, отколкото е в действителност.
	— Сериозна съм.
	— Аз също. — Грант подритна черния път. — Беше права на кораба. Щях да съжалявам, че не съм те наел по този случай.
	И това беше всичко. Нито дума за отстраняване от случая.
	— Добре. — Насочих се към гората. — Ще се видим… някой път.
	— Внимавай — повтори той. — Гледай да не се загубиш там.
	Посочих към небето:
	— Имам помощ. Тук съзвездията са същите като в Евария. Знам накъде се движат през сезоните. И знам, че звездата на Ариниел не се движи изобщо.
	Той вдигна поглед заедно с мен:
	— За баланкуанците звездата на Ариниел е звездата на пътниците — звездата, която винаги те отвежда у дома, колкото и да си изгубен. Единственото нещо, на което може да разчита един скиталец.
	— Сигурно я познавате добре — подметнах закачливо, спомняйки си историите за миналото му.
	— Тя ме направлява. Но така и не ме отведе у дома. Лека нощ, Мирабел.


>	13

	В дните, които последваха, копнеех да узная какво правеха Сайлъс и Грант и дали моите тайни сведения бяха помогнали. Но уговорката с информаторите не действаше така. Аз осигурявах информация на Грант. Той не ми я предаваше обратно. Ако нямах нищо за съобщаване, нямаше причина да контактуваме.
	Наближаването на бала за откриването на сезона означаваше, че никой в Уистерия Холоу не бездействаше. Мистрес Кълпепър и госпожица Брадли постоянно ни караха да пробваме рокли и да експериментираме с прически. Никое преправяне не беше твърде дребно, не и ако водеше до съвършенство. Дизайнерите в Осфрид бяха надминали себе си с огнената ми рокля за дебюта. Коприната улавяше светлината под всеки ъгъл, пламтейки в сто нюанса на червеното. Бяха гарнирали роклята с черни акценти, които мистрес Кълпепър не харесваше. Смяташе го за мрачно.
	— Ти си рубин — каза ми тя, мръщейки се на блещукащите кехлибарени мъниста, които обточваха деколтето и ръкавите ми. — Трябва да изглеждаш подобаващо за ролята.
	— Аз съм гранат.
	— Не, рубин. Измести се до трета позиция. Не можехме да те оставим като по-незначителен камък.
	Онази седмица тя опита да направи няколко промени в роклята: заменяше набраната черна фуста с други цветове или покриваше мънистата с панделки. Накрая обаче призна, че първоначалният замисъл е най-добър.
	Харесвах черното. Струваше ми се дръзко. Опасно. Напомняше ми за приключението ми, в което се бях впуснала маскирана.

	* * *

	Когато голямата нощ най-сетне настъпи, тримата Торн трябваше да наемат множество карети, за да превозят всички ни. Мистрес Кълпепър ни позволи да пътуваме само по две в карета — по едно момиче на всяка седалка, за да запазим облеклото си възможно най-безупречно. Нямаше да допусне ненужни гънки или скъсване. Аз, разбира се, пътувах с Аделейд, която седеше срещу мен, нагиздена с кристали и бяла коприна. Завиждах й, че не бяха променили естествената й коса и само я бяха подредили в частично вдигната прическа. Аз бях успяла да остана с пусната коса, което ми харесваше, но мистрес Кълпепър я беше „подчертала“ с прикрепени с шноли тънки кичури в наситено червено. Другите момичета се привеждаха под тежестта на сложни перуки, така че можеше да е и по-лошо.
	Пътувахме през сърцето на Кейп Триумф и аз се наклоних нетърпеливо към прозореца, попивайки с поглед подробности, които не бяха толкова очевидни през нощта. Обикновените магазини и заведения още бяха отворени, а хората, които се движеха по улиците, бяха заети с работа и банални всекидневни дела, а не с удоволствия и нощен живот. Въпреки това смесицата от обитатели на Кейп Триумф продължаваше да ме запленява. Една група мъже, пресичащи улицата недалеч от нашата карета, носеха маски и биещо на очи облекло, с връхни дрехи в ярки цветове и шапки с пера. Запитах се дали виждам прочутите пирати на града, но един малко по-подробен оглед ме накара да реша, че дори пиратите с вкус към драматичното все трябваше някак да си изцапат ръцете. Дрехите на тази група бяха безупречни, сякаш по тях никога нямаше да се появи дори намек за износване. Освен това мъжете до един бяха млади, почти отчаяно надяващи са да бъдат забелязани, докато вървяха наперено надолу по пътя. Това бяха онези, които искаха да бъдат пирати.
	Събитието се провеждаше в голяма зала в далечния край на града. Пред главния й вход пристигаше и висшето общество на Кейп Триумф — не само кандидати за женитба, а също и онези, които искаха да видят и да бъдат видени. Нашите карети спряха отзад, за да можем да бъдем откарани до тайна врата и отведени до скрито място, където трябваше да изчакаме, далече от главната стая. Това предоставяше на мистрес Кълпепър и госпожица Брадли повече време да се суетят около нас, докато Джаспър даваше последни указания.
	Седрик, изглеждащ великолепно в сивкавосин фрак, бавно се приближи и застана при Аделейд и мен, подхвърляйки от време на време по някой коментар, докато наблюдавахме оживлението в стаята. Обясни как кандидатите, интересуващи се от нас, ще трябва да разговарят с нашите „представители“, за да си уговорят танц за тази вечер. Това беше едновременно опит за организиране и начин да се гарантира, че високопоставените кандидати ще получат привилегировано отношение. Не се изненадах да чуя, че Седрик щеше да следи какво се записва в картичката с танцови ангажименти на Аделейд. Изненадах се обаче, когато посочи към Айана и каза, че тя ще отговаря за мен.
	Тя стоеше в отсрещния край на залата и говореше с Чарлс. Облеклото й още се състоеше от пола панталон и блуза, но платът беше по-изискан, а украсата — по-изящна. Осъзнавайки, че би трябвало все още да не сме се срещали, се опитах да имитирам изненадата на Аделейд.
	— Коя е тя? — попитах.
	— Баланкуанка е. Изпълнява различни задачи по наша поръчка — каза Седрик.
	_Повече задачи, отколкото си представяш_, помислих си.
	Започнахме да влизаме в залата, преди да успея да говоря с нея. Беше по-официална, по-цивилизована версия на пристигането ни на доковете. Влизахме една по една, спирахме за миг, докато обявят пристигането ни, а после тръгвахме надолу по дълга пътека към подиум в отсрещния край на стаята. Аделейд задаваше темпото, по-елегантна и с по-горда осанка от всякога, държейки се така, сякаш изисканите зяпачи и богато украсената зала не представляваха за нея нищо особено. Гостите на празненството я изгледаха с почуда и благоговеен шепот.
	Бях удостоена с малко повече шушукания и удивени погледи, отколкото получи тя, което не ме изненада. Онова, което ме изненада, беше, че аз също си заслужих изобилно възхищение. Нямаше злобни подмятания като на доковете. Толкова бях свикнала да бъда „сирминиканката“ и да бъда третирана като някакъв придатък към другите момичета, че ми се струваше странно да бъда смятана за равна на тях.
	Е, някои мислеха, че съм равна на тях. Други… не чак толкова.
	— Ти наистина ли се продаваш? — попита ме един мъж по време на първия ми валс.
	Този избор на думи ме подразни и се опитах да остана любезно усмихната, докато съчинявах дипломатичен отговор:
	— На разположение съм за женитба, стига бъдещият съпруг да може да плати договорната ми цена.
	Той ме огледа скептично:
	— О. Мислех си, че може би тримата Торн разширяват бизнеса си.
	— Да го разширяват ли?
	— Е. Никога преди не са водили сирминиканка. Защо да започват, когато сигурно има стотици осфридиански момичета, които с радост биха дошли? Помислих си, че навярно… ами че поставянето ти при момичетата, които наистина са на разположение за женитба, може да е само за фасада. Че може би сега тримата Торн продават услуги на мъже, които не искат съпруга, но въпреки това, аа, се интересуват от женска компания. Има огромно търсене за това, знаете ли.
	Той продължи да разсъждава каква прекрасна бизнес идея би било това, макар да го уверих многократно, че тримата Торн не вършат нищо подобно. Стисках здраво ръката му, докато танцувахме, за да не се изкушавам да го зашлевя.
	— Помислете си за това — каза ми мъжът, когато музиката спря. — Може да се окаже по-изгодно от брака.
	Не можех дори да продумам и просто оставих Айана да ме отведе при следващия ми партньор.
	— Добре ли си? — попита тя. — Изглеждаш… раздразнена. Раздразнена ли? Това беше меко казано.
	— Айана, мислиш ли, че ще съсипя празненството, ако удуша някого?
	По устните й потрепна усмивка:
	— Мисля, че тримата Торн може и да не погледнат с добро око на това, да.
	Някои мъже се държаха доста мило с мен и ми се струваха искрено отворени за идеята да си вземат сирминиканска съпруга. Но това не означаваше, че са свестни мъже.
	Един такъв беше съдия на име Ейбъл Матърс. Беше очарован от смътния намек за разорена аристокрация в миналото ми и изпълнен със съчувствие към тежкото положение на сирминиканците като цяло.
	— Не мога да ги виня, че искат да напуснат. Случилото се е ужасно.
	— Наистина. Но е трудно да се измъкнеш, а после още по-трудно да намериш къде да отидеш.
	Той кимна в знак на съгласие.
	— Би трябвало всичките да дойдат тук.
	— Пътуването е скъпо.
	— Като предварително обвързани слуги. Слугини. Пътуването им се заплаща. Получават храна, подслон. По-добре е от онова, което много други хора имат. И на практика имат шанс да откупят свободата си след приемлив срок от време.
	Едва не се впуснах в спор с него за определението „приемлив“, но една друга дума ме накара да застана нащрек:
	— _На практика имат шанс?_ В сравнение с какво друго?
	— Наказаните с принудителен труд, разбира се.
	— Какви са те?
	— Ами, подобни са. Те също са обвързани с определен господар и договор за работа, но го правят, защото излежават присъда за някакво престъпление — дребно престъпление. Нещо от рода на кражба, не убийство. Това наказание е по-полезно, отколкото да затвориш някого под ключ. Разбира се, не им се плаща като на слугите.
	Намръщих се:
	— Тогава как спечелват свободата си?
	— Като влагат времето си, а това зависи от продължителността на договора им. Съдията постановява периода от време, когато присъдата на престъпника бъде произнесена в съда.
	— Има ли стандарти или правила? Или всичко зависи само от съдията?
	— Има насоки — каза той и намигна. — В крайна сметка обаче съдията решава колко време трябва да служат — и на кого да служат. Хората, които искат престъпници, осъдени на принудителен труд, или слуги, могат да подадат молба до съда, за да получат такива.
	Обземаше ме все по-силно стъписване:
	— Мога просто да поискат работник, на когото не се налага да плащат? Сигурно има голямо търсене.
	— О, има. По-голямо търсене, отколкото налични затворници всъщност. — Усмихваше се твърде много предвид факта, че темата не изглеждаше толкова весела. Имаше златен зъб, който не бях забелязала по-рано.
	— И казахте, че съдиите решават кой да получи тези работници?
	— Да, въз основа на това кого смятаме за най-подходящ. Заинтересованите молители правят и невъзможното, за да се срещнат със съдиите и да изложат причините, поради които се нуждаят от работници, какъв вид работници, за колко време. Такива неща. И действаме нататък в зависимост от степента на мотивацията им.
	— Степента на мотивацията им… — Отново забелязах златния зъб, както и цялостната му външност. Кадифено сако. Сапфирена брошка. Един съдия можеше да печели достатъчно, за да си позволи момиче от Бляскавия двор, но този съдия беше особено заможен. — Хората ви дават подкупи, ако им позволите да наемат престъпници, наказани с принудителен труд.
	— Предпочитам да мисля за това като за стимули, не като за подкупи. — Не изглеждаше ни най-малко засрамен. — Всъщност няма нищо лошо в това. Допълнителният труд подобрява нашето общество. Една продължителна присъда държи тези елементи далече от улиците. А ако си докарвам малко страничен доход? Е, това ми позволява да поддържам стил на живот, който една красива млада съпруга със сигурност би харесала.
	Прие мълчанието ми за съгласие. Всъщност размишлявах върху безбройните начини, по които можеше да бъде злоупотребено със системата. Това ме отвращаваше и не можех да спра да мисля по въпроса, когато ме изпратиха при следващия ми партньор.
	— Добре ли се чувствате, госпожице Виана? — попита вежливо той.
	Усмихнах се насила. Новият ми партньор не беше много по-възрастен от мен и изглеждаше искрено дружелюбен.
	— Да, съжалявам. Просто започвам да се уморявам.
	— Мога само да си представя. На доста неща ви подлагат.
	— Вие сте първият, който го забелязва. В Кейп Триумф ли сте роден, господин Чеймбърс? — Говореше като много от мъжете тук — с открояващ се адорийскиа акцент, в чиито окончания се долавяше, че му го е преподавал осфридианец.
	— Надявам се, че ще ме наричате Корнелиус. Като чуя „господин Чеймбърс“, се сещам за баща си — каза той и се засмя. — И да, роден съм тук. Баща ми дошъл преди почти четирийсет години, по времето, когато още сме се сражавали с икорите и сме предявявали правата си. Семейството ни е едно от най-старите в Адория. Имаме тютюневи и индигови плантации както в Денъм, така и в Норт Джойс. Продукцията ни се продава по цял свят, а истинските познавачи са наясно с качеството на нашите стоки.
	— Това е много впечатляващо. Той се смути:
	— Може би твърде впечатляващо. Простете ми — преувеличавам и стигам почти до самохвалство. Просто твърде силно искам да изтъкна с какво добро положение ще разполагате — вие или която и да е жена, която сключи брак в нашето семейство.
	— Мисля, че е очевидно колко добро ще бъде — казах, очарована от смущението му. — И съм поласкана, че изобщо ме обмисляте като вариант. Не ми се случваше често тази вечер.
	Той изглеждаше искрено изненадан:
	— Какво имате предвид?
	— Просто че много от мъжете тук биха предпочели осфридиански, а не сирминикански съпруги.
	— Глупаци. Затънали в невежество и слепи предразсъдъци — процеди той. — Това не е страна, която може да се управлява чрез остарели убеждения и тесногръда политика. Има си причина да наричаме това „нов свят“ — свят, където всеки, от какъвто и да е произход, може да постигне нещо. Към това трябва да се стремим. Онези, които не го направят, ще останат назад. А предвид факта, че половината мъже в тази стая са започнали от нищото, ще са както глупаци, така и лицемери, ако мислят другояче.
	— Господин Чеймбърс — Корнелиус — не можете да си представите колко е вдъхновяващо да… — Млъкнах, когато погледът ми се спря върху пръстите му, обвити около ръката ми. — Това… венчална халка ли е?
	— О, да. Ожених се миналата есен. Тя е прекрасна. Едва мога да повярвам, че… — Очите му се разшириха. — Какъв ломотещ глупак съм! Трябваше да обясня веднага. Не съм дошъл тук тази вечер да си търся съпруга.
	Вдигнах поглед от пръстена:
	— Ясно ми е.
	— Тук съм да намеря съпруга за баща си.
	— Вашият… баща?
	— Рупърт Чеймбърс. Търси си нова съпруга. От нашето имение в града дотук има много път, затова дойдох да потърся от негово име и да му спестя пътуването. Някога е бил голям пътешественик, знаете ли. Обожава Евария. Обича Сирминика. Затова, когато ви видях, осъзнах какъв прекрасен шанс имаме. Видели сте толкова много свят, толкова сте изтънчена… ще се разбирате прекрасно. Той обича приятните разговори.
	Запазих усмивката, залепена на лицето ми, и си спомних как каза, че баща му е пристигнал тук преди четирийсет години.
	— Много мило от ваша страна. И колко очарователно, че баща ви е пътувал толкова много. Той, хм, като дете ли е дошъл в Адория?
	— На двайсет и няколко години. Но доста пъти се е връщал обратно през Морето на залеза. Той е много начетен човек.
	_И стар човек_, помислих си, като пресметнах. Поне на шейсет.
	— Да — каза Корнелиус, който, изглежда, се досети какво си мислех — ще има възрастова разлика, но както казах, чрез брака си с член на нашето семейство ще се сдобиете с всеки лукс, който сте пожелавали някога. А баща ми споделя моите възгледи относно бъдещето на тази страна. В нашия дом няма остарели предразсъдъци. Няма да допуснем никой да ви оскърби. Всичко, което има значение, е какво благоразумно и предприемчиво момиче сте — и красиво при това.
	— Наистина не зная какво да кажа.
	— Поне ми кажете, че ще се срещнете с него — настоя Корнелиус. — Добавете към програмата си едно от нашите празненства и говорете с него. Ако не се получи, тогава това е всичко и ще бъдете свободна да отговорите на някое друго щедро предложение.
	Изражението му беше толкова искрено, очите му — толкова големи, че не можех да му откажа.
	— С удоволствие ще се срещна с баща ви — казах. През останалата част от танца ни той възхваляваше баща си и семейните им добродетели — чак до момента, в който Айана ме изпрати при следващия мъж. Дотогава вече бях изтощена от разговаряне.
	— С Корнелиус Чеймбърс ли ви видях да танцувате? — попита той. Този нов партньор също имаше акцент от колониите, по-силен и не толкова изтънчен като този на Корнелиус. — Той е мой добър приятел.
	— Струва ми се много мил — казах автоматично. — Мисля, че в някакъв момент ми предстои да присъствам на празненство в дома му.
	— Аз ще присъствам на едно празненство там тази вечер. — Изражението му стана свенливо. — Но вероятно ще е много различно от онова, на което ще отидете вие.
	— Как така, господин… много съжалявам, не разбрах името ви. — Бях твърде разсеяна, когато Айана ни запозна.
	— Милър. Ебрахам Милър. Корнелиус организира най-добрите игри на покер в тази колония. Може би във всички колонии. Една група от нас тръгва към дома му в мига, щом това приключи. Сигурно ще е забавно. След това имаме да си говорим за много неща и може би ще изкарам нещичко допълнително.
	Ебрахам Милър.
	Знаех това име. Бях го чула само преди няколко вечери, когато казах на Сайлъс и Грант за Теодор Крафт. Ебрахам Милър работеше в пристанищната митническа служба и го подозираха, че фалшифицира корабни митнически декларации по поръчение на заговорници. _И разбери дали Ейбрахам Милър е бил дежурният митнически служител. Наистина трябва да претърсим дома му в най-скоро време, ако ни се отвори благоприятна възможност._
	— Тогава ви желая късмет, господин Милър — казах. — Плантацията Чеймбърс не е ли доста извън града? Изглежда, че ще се забавите до късно през нощта.
	Той стисна устни, така че образуваха права линия:
	— Да, това е големият недостатък на игрите му. Нужен е повече от час да се стигне дотам, дори на кон. Едно време семейството им държеше голяма къща тук в града, но я продаде през зимата. Нямам представа защо.
	Когато този танц свърши, Айана ми каза, че мога да си взема кратка почивка. Докато вървяхме към подиума, прошепнах:
	— Имам някои сведения, от които Грант може да се заинтересува. Мислиш ли, че можеш да му занесеш съобщение тази вечер?
	Тя се обърна, озадачена:
	— Мислех, че си приключила с всичко това.
	— Защо?
	— Защото онзи ден говорих със Сайлъс. Разказа ми, че си ходила да го видиш. — Не се впусна в упреци за тайното ми похождение, но изражението й точно предаваше мислите й по въпроса. — Каза също, че било лоша идея да те въвличат в това, и че си отстранена.
	— Размисли. Мисля, че Грант го е придумал. — Надявах се да не ме хване в лъжа, да не разбере, че Грант просто не беше последвал указанията на Сайлъс.
	— Ще ми се да не беше. — Изражението й стана по-навъсено. — Не мога да предам нищо на Грант тази вечер — не и при цялата тази суматоха, но ще отнеса съобщение сутринта.
	— Но…
	— Може да почака, Мира. А _ти_ също _ще_ чакаш. Никакво тайно измъкване повече. Работата ми е да те пазя, та дори и от самата теб.
	Не възразих, не и при тази стоманена нотка в гласа й, но не можех да зарежа въпроса толкова лесно. Тя грешеше. Новината ми не можеше да чака до сутринта, не и когато знаех със сигурност, че Ейбрахам Милър щеше да отсъства от дома си тази вечер. Но как можех да я съобщя на Грант по-скоро?
	Аделейд също си почиваше. Седнах до нея, радвайки се да отморя глезена си. Обобщихме впечатленията си от вечерта, а после потънахме в уморено мълчание, просто задоволявайки се да гледаме шумната тълпа. Представителките на Бляскавия двор може и да бяха най-ослепителните гостенки тук, но много от изтъкнатите граждани на Кейп Триумф привличаха погледите в собствените си изящно украсени и цветни изискани дрехи. Представляваха пленителна гледка, докато се движеха из стаята, увлечени в танци и разговори, и си дадох един миг да оценя в какъв наистина невероятен свят се бях озовала по някакъв начин. После сред целия този ярък блясък зърнах тъмно петно. Работник, прегърбен и облечен в безлично, твърде голямо палто, избутваше столове през задната врата, откъдето бяхме влезли. Не можех да повярвам.
	— Какво има? — попита Аделейд, когато ме видя да се изправям.
	— Аз… няма нищо. Но трябва… трябва да проверя нещо. Веднага се връщам.
	Стрелнах се надолу по стъпалата: чувствах се ужасно, че я зарязвам без истинско обяснение. Но трябваше да разбера защо Грант беше тук.
	Отне ми известно време да си проправя път през претъпканата стая. Няколко гости ме огледаха с интерес, но тези, които трябваше да избегна, бяха Айана и тримата Торн. Те управляваха разписанието ми тук и щяха да знаят, че измъкването през задната врата не беше част от плана.
	Успях да се промъкна незабелязана и се озовах обратно в чакалнята, която беше почти пуста, ако не се брояха двама други работници, които внасяха бурета с бира и вино. Никой от тях не беше Грант и се запитах къде ли беше отишъл.
	— Ето я и нея, сензацията на нощта.
	Обърнах се рязко и видях Грант, застанал точно зад мен. Беше с маскировката, която бе носил при първата ни среща, но се обърна към мен с нормалния си глас:
	— Какво правите тук? Проверявате ли ме?
	— Проверявам всички. — Лекомисленият, приповдигнат Грант беше изчезнал. Отново се бе превърнал в ловец, съсредоточен и точен. — С приятелките ти може и да сте „набедената“ забележителност, но това е от онези събития, които събират богатите и влиятелните. Това е прекрасен шанс да наблюдаваш и да видиш кой с кой е близък.
	— С кого — казах. — Кой с кого е близък.
	— Не ме поправяй на втория си език.
	— Не е ли и ваш втори език?
	— Аз го говоря от по-отдавна.
	— Е, аз пък изучавам граматиката му по-отдавна. Вижте, няма значение. И мога да ви кажа двама души, които са близки. Корнелиус Чеймбърс и Ейбрахам Милър.
	— Вече знам това. Движат се в едни и същи кръгове.
	— Знаехте ли, че Корнелиус ще организира игра на покер след бала?
	— Хората като мен не влизат в тези списъци с гости.
	— Ейбрахам Милър влиза. Ще бъде там. До късно. А градската му къща ще е съвсем празна.
	По лицето му проблесна разбиране.
	— Мирабел…
	— Можете да ми благодарите по-късно. Стига сте местили столове и отивайте там.
	Той въздъхна, надеждата му посърна:
	— Де да можех. Това е задача за двама души, а Сайлъс още го няма. Ти обаче свърши добра работа.
	— Тогава ми позволете да свърша още — изтърсих. — Вземете ме с вас. — През ума ми се мярна неодобрителното изражение на Айана и аз бързо го пренебрегнах.
	— Не.
	— Кога ще ви се отвори толкова добър шанс? И знаете, че мога да се грижа за себе си.
	— Да се грижиш за себе си? Да се промъкваш из Кейп Триумф не е същото като да влизаш някъде с взлом.
	— Направих го на кораба. Помните ли? Когато без усилие разкрих всичките ви тайни?
	— Дори не започвай. — Той ми хвърли поглед и почти видях как мислите му се въртяха. Това наистина _беше_ добър шанс, който той отчаяно искаше. — Малко неподходящо си облечена. Или може би разсъблечена? Този корсаж изглежда…
	— Разсейващ? — предположих.
	— Сякаш ти е студено с него.
	— Не се безпокойте, ще се преоблека, за да можете да се съсредоточите върху работата.
	— Сякаш бих… виж, това е сериозно. Милър живее в скъпа част на града. Сградата му се охранява, а милицията патрулира там повече, отколкото на други места. Вземат подкупи, за да го правят. Трябва да бъдем предпазливи.
	— Тогава по-добре да се възползваме възможно най-пълноценно от времето си. Ще се измъкна тайно от къщата, както правех преди. — Премислих решението си, мислейки си за дългото пътуване към и от Уистерия Холоу. — Всъщност… просто ще спестя време и на двама ни и ще се измъкна веднага щом това приключи.
	— Не мислиш ли, че ще забележат, че едно момиче липсва? Следят всяко ваше движение. Видях това тази вечер. Айана нито за миг не откъсва очи от теб или другите две момичета, за които отговаря.
	— Е, очевидно е откъснала очи, щом съм се върнала тук. Казвам ви, не се тревожете. Ще намеря начин да се преоблека и да се измъкна тайно. Това не е ваш проблем. И ще й оставя бележка. Просто за да не се тревожи или да съобщи, че съм изчезнала.
	Той изпусна въздишка на раздразнение, но знаех, че вече беше отстъпил.
	— Прекрасно. Тогава аз съм този, на когото Айана ще дойде да се разкрещи утре. В нашия език има много думи за „идиот“ и „копеле“ и тя ги знае всичките до една. Дори май сама е измислила няколко.
	— Това — казах — _е_ ваш проблем.


>	14

	Краят на бала беше хаотичен — което бе идеално за мен. Щом официално предвидените танци приключиха, дръзки кандидати се опитаха да привлекат вниманието на нашите момичета за бърз разговор или комплимент в последната минута. Успях да се добера до парче хартия и надрасках отгоре „Г. Е.“. Айана беше задържана от група мъже: всичките се опитваха да говорят с нея едновременно. Някои се оплакваха заради картичките си с ангажименти за танци, а други искаха да си уговорят бъдещи срещи. Всички придружителки бяха в подобно положение. Намерих човек, който да й предаде бележката ми, а после изхвръкнах от главната зала. Тя щеше да разбере смисъла, но се съмнявах, че щеше да успее да се освободи достатъчно бързо, за да ме спре. Освен това бях сигурна, че щеше да ме покрие — но нямаше да е доволна от това.
	Задната стая беше празна, но вратата беше отворена и подпряна и през нея се виждаха изостаналите наемници и пристигането на каретите ни. Мистрес Кълпепър беше поръчала да донесат допълнителни кутии с дрехи и аксесоари просто за всеки случай, и с облекчение видях, че още не ги бяха натоварили. Тук отзад твърде бързо щеше да стане много оживено и аз моментално затършувах из съдържанието на кутиите. Лесно беше да намеря руса перука, подобна на последната, която носех. Както обикновено обаче, намирането на дрехи, които да не се набиват на очи, беше по-трудно. Накрая изхлузих изящната си рокля и реших просто да нося непрозрачната дълга черна риза отдолу. Успях да открия ръкавици и кадифена маска, но не и подходяща наметка. Отчаяна и притисната от времето, грабнах широк насмолен брезент с връзки отгоре и го преметнах върху главата и тялото си като наметало, защипвайки го с резервна брошка. Навих роклята на голям сатенен вързоп, който взех под мишница. Опитах се да не мисля как щеше да се набръчка.
	Наемниците още не бяха нащрек и щом успях да се промъкна покрай тях, беше лесно да мина през града до адреса, който Грант ми бе дал. Беше мансарда на втория етаж като тази на Сайлъс, само че над хлебарница, а не над шивашко ателие. Входът беше откъм страната на сградата, далече от главната пешеходна улица. Толкова по-добре за вършене на потайни дела — предположих.
	— Ваше ли е? — попитах, когато ме пусна да вляза. Новото жилище на Грант ухаеше на пресен хляб. Състоеше се от миниатюрно жилищно пространство и от онова, което можех да видя през полуотворена врата, още по-малка спалня, която бе изцяло заета от леглото. Това беше също и единствената му мебел. Нямаше и кухня и се зачудих как се хранеше.
	— Добре е да си вземете някакви мебели или украса. Точно сега изглежда, сякаш тук живее призрак.
	— Отдавна съм призрак. Нямам нищо против. И виж, грешиш за украсите. Имам си огледало ей там до вратата.
	— Да, но не е за красота. А за да слагате маскировките си. Кога излизаме?
	Той погледна с присвити очи към брезентовата ми наметка:
	— Веднага щом проумея какво точно си облякла.
	— Нямах много варианти — казах отбранително, опитвайки се да пригладя брезента.
	Той ми подхвърли един вързоп, който бе лежал на пода:
	— Хубаво, че единият от нас има достъп до магазин за екипировка.
	Развих вързопа с дрехите и намерих панталон и истинска наметка от сивкав, но груб плат. Имаше и проста риза с копчета догоре, с мъжка кройка, но достатъчно малка за мен. Преоблякох се в спалнята, впечатлена, че беше уцелил точно размера ми.
	— Няма толкова малки ботуши — каза той по-късно, като кимна към черните танцувални пантофки на краката ми. — Ще можеш ли да ходиш с тези?
	— Правя го цяла вечер. — Определено не смятах да му казвам колко много ме болеше кракът.
	Ейбрахам Милър живееше точно извън шумното и оживено сърце на Кейп Триумф, недалече от градския парк, който още не бях виждала. Тук внушителни домове и градски имения се редяха по тихи улици, свободни от оживеното пешеходно движение, което заведенията и магазините привличаха. Грант — все още с по-раншната си маскировка — ме поведе към група еднакви бели големи градски къщи. Спряхме в сенките на китка наскоро посадени фиданки и загледахме как един мъж крачеше из пресечката пред нас, като спря веднъж да запали лула.
	— Тук живеят множество неженени богати мъже — такива, които са с твърде добро положение, за да отседнат в пансион, но все още не са се установили достатъчно, за да си купят дом — обясни Грант. — Жилището на Милър е в онзи край, на горния етаж.
	— А този? — попитах, посочвайки към мъжа с лулата.
	— Пазач. Много от тези къщи имат такива. Твърде мързелив е да заобиколи отзад, но ще държи под око предните врати, а именно там — за нещастие — трябва да отидем ние.
	— Как ще минем покрай него?
	— Точно тук на сцената се появяваш ти. Ако предположим, че не си изразходила всичкия си чар за вечерта. — Произнесе „чар“ по такъв начин, сякаш се съмняваше дали изобщо някога съм имала такъв.
	— Това ли щеше да направи Сайлъс, ако ви помагаше?
	— Щеше да отвлече вниманието по различен начин. Може би да покаже някакви документи и да заяви, че преследва престъпник.
	— Звучи много по-почтено и изпълнено с достойнство от онова, което аз трябва да правя.
	— Всички работим с дарбите, които притежаваме — каза Грант. — Моята е да отварям ключалки. Върви да говориш с него. Дръж го далече от вратите. Щом вляза, приключвай и заобиколи до задната страна на сградата. Ще се срещнем там.
	Озадачена как щеше да се получи тази част, упорито се залових със задачата си и се отправих към пазача. Той се изпъна, стреснат при приближаването ми, но се отпусна, когато успя да ме види по-добре на светлината на една улична лампа. Вероятно защото помисли, че съм някоя безобидна, безопасна жена.
	— Извинете, сър — казах. Послужих си с характерен за нисшите класи акцент, подобен на естествения говор на Тамзин. — Знаете ли къде живее Бенджамин Пиърс?
	Мъжът, на средна възраст и с крив нос, се почеса по челото. Зад него видях Грант да се прокрадва към вратата в края на сградата, придържайки се възможно най-плътно към сенките.
	— Никога не съм чувал за него.
	Това беше, защото си бях измислила Бенджамин Пиърс.
	— Казаха, че това е мястото. Ъгълът на Пайн и Уест. Бяла къща.
	— Сигурно сте разбрали погрешно. — Той ме огледа с подозрение. — И каква работа има момиче като теб да посещава мъж толкова късно през нощта?
	Придадох си оскърбено изражение:
	— Почтена работа. Икономката му е извън града и ме нае да дойда да разтребя жилището му.
	Грант още се занимаваше с ключалката. Дотук с дарбите.
	— Толкова късно?
	— Той не обича да е наоколо, когато къщата се почиства, и ми поръча да дойда, докато е на някакво изискано празненство — отвърнах горчиво. — Да не мислите, че искам да съм навън толкова късно заради едно глупаво петаче? Но едно момиче трябва да преживява някак си.
	— Всички трябва да преживяваме — каза пазачът съчувствено. — Но не бива да сте сама навън. Никога не знаете кой се спотайва в тъмното.
	Знаех, че Грант е в тъмното, все още неспособен да отвори вратата.
	— Татко е навън, помага долу на кея. Щеше да ме заведе, ако можеше.
	— Е, ще ви отведа до Ист и Пайн — каза мъжът. — Вероятно сте ги объркали.
	Връхлетя ме паника. Трябваше да остана някъде тук, не да се отправям към някаква друга част на града.
	— Не бих могла да ви позволя, сър. Ами ако някой от господарите ви дойде и вас ви няма? Ще си изгубите работата.
	Колебанието му ми подсказа, че това беше вярно. И в същия миг видях Грант да отваря вратата и да се вмъква вътре.
	— Ще внимавам — казах на пазача. — Знам как да не се набивам на очи — едно момиче също трябва да прави това. Вероятно сте прав и просто съм объркала улиците. Благодаря ви за помощта.
	Отдалечих се забързано и тръгнах надолу по Пайн, докато вече не можех да го виждам. Заобиколих и се върнах в задната част на градската къща на Милър, която се намираше срещу друга сграда и между тях се образуваше тясна алея. Прозорците на нивото на улицата имаха решетки, но не и горните.
	— Доста се забави — обади се един глас отгоре. Вдигнах поглед и видях Грант да ме наблюдава от един прозорец на втория етаж със скръстени върху перваза ръце, сякаш се бе подпирал небрежно там цяла нощ.
	— _Аз съм_ се забавила? Трябваше да ме оставите аз да отворя ключалката, докато питате за посоката.
	В отговор Грант подхвърли надолу едно въже. Бях се катерила много пъти в семейната ферма и се изкачих с лекота. Вътре бяха запалени две малки свещи и той ми подаде една.
	— Единствената светлина, която можем да използваме, без да ни видят. Претърси всичко независимо колко неправдоподобно ти се струва. Ако държи нещо тук, няма да е на никое очевидно място.
	Все пак прегледахме очакваните места: писалището и лавиците за книги. Имаше книжа и счетоводни книги, но бяха все ясно отбелязани армейски сделки. Оттам се прехвърлихме на по-странните местонахождения, например чекмеджетата и бюрата. Най-накрая под дюшека на Милър намерих един-единствен лист хартия.
	— Открих нещо — обадих се. — Още счетоводни сметки. Но никакво ясно обяснение.
	Грант се приближи зад мен и надникна над рамото ми.
	— В първата колонка има имена на кораби. Датите стигат чак до миналото лято, вероятно когато са влезли в пристанището. Сигурен съм, че митническите документи ще потвърдят, че Милър е служителят, извършил инспекциите.
	— Пет ярда мушама, десет фунта калай… — Почуках с пръст по колонката до датите. — Товар?
	— Откраднат товар. Малки количества, измъкнати от горните пластове на товара, вероятно не достатъчно значими, че собствениците им да забележа или да възразят. За Милър би било лесно да осъществи това, особено с товари, престояли в митницата известно време. — Очите на Грант се присвиха. — Обзалагам се, че някой е забелязал обаче. Вероятно е сметнал, че стоките му са отмъкнати от моряците, а не от някой митнически инспектор. Ще трябва да прегледаме официалните документи за евентуални подадени оплаквания.
	— Погледнете имената до тези. Крафт се споменава пет пъти.
	Грант кимна в знак на съгласие:
	— Защото той е един от куриерите, които пренасят контрабандата. Бил е натоварен с тези задачи.
	— Познавате ли другите? — Още четири имена бяха изброени множество пъти: вероятно други куриери, транспортирали товара, за чието отмъкване Милър беше помогнал от името на предателите. Мадисин, Буш, Скарброу и Кортманч.
	— Буш. Не и другите — поне не мисля, че ги познавам. Знам един Мадисън, но името му се пише с _ън_ накрая, не с _ин_ — Милър може би просто има ужасен правопис. Въпреки това, хората рядко държат изрядни документи скрити под дюшеците си. Леглото не се използва по предназначение.
	— Имате предвид за сън?
	— О, Мирабел. Толкова си наивна. — Грант извади от палтото си писалка и хартия и започна да преписва записките. — Понякога сякаш дори не разбираш мъжете.
	— Разбирам ги достатъчно добре. Имаше един, когото срещнах на един кораб. Помолих го да ми направи голяма услуга.
	— Не толкова голяма. И знаеш ли, мисля си за онзи път.
	— О, нима? — попитах язвително.
	Той направи пауза и вдигна поглед с печално изражение, което се виждаше ясно дори в светлината на свещите.
	— Падащият ръкав. Истински или престорен?
	— Истински.
	— Не.
	— Да.
	Той с въздишка се върна към работата си.
	— Това прави положението още по-лошо.
	— Какво?
	— Забрави.
	Когато свърши, той прибра счетоводната книга в първоначалното й скривалище и планирахме сложната задача по измъкването си. Не искахме да оставим никаква следа от посещението си, така че не можехме просто да се спуснем надолу по въжето и да оставим прозореца отворен.
	— Аз ще сляза — обясни Грант. — Ти ще отвържеш въжето, ще стъпиш на онзи перваз, ще затвориш прозореца и ще скочиш.
	Изрече го толкова сериозно, толкова непринудено, че трябваше да си го повторя мислено няколко пъти просто за да се уверя, че не бях пропуснала частта, в която всъщност звучеше смислено. Надникнах през прозореца. „Перваз“ беше леко преувеличено определение. Всъщност беше по-скоро украсен с орнаменти корниз, който обгръщаше цялата сграда между двата етажа. Отгоре имаше равна повърхност, вероятно широка точно колкото да има място за стъпалата ми. Със сигурност не и за неговите.
	— Това е голям скок — казах най-накрая.
	— Всъщност не. Тези етажи не са толкова високи — не като мястото, където сте настанени. Освен това ще те хвана. Ако това те устройва.
	— Противопоставено с вероятността да не уцелите?
	— Цяла нощ си била в ръцете на разни мъже. Мислех си, че може да ти е омръзнало.
	— Мога да изтърпя още един чифт — ако приемем, че се приземя в тях. Вероятно ще ви съборя.
	— Тогава ще омекотя падането ти. Рискът се пада на мен. А сега, _хайде_.
	Не бях съвсем сигурна кой всъщност поемаше по-голям риск, особено докато го гледах как с лекота се спуска по въжето, а после ми прави знак да го последвам. Беше прав, че тази сграда беше много по-ниска. Беше елегантна, но не целеше непременно да впечатлява, както Уистерия Холоу със сводестите си тавани и фронтоните си. А поне настилката беше от отъпкана пръст. Предполагах, че приземяването върху калдъръм щеше да е по-болезнено.
	_Хайде, Мира_, казах си. _Татко щеше да го направи. Лонзо щеше да го направи._
	Развързах въжето и го оставих да падне. Предпазливо стъпих върху тесния корниз първо с единия крак, после с другия. Сега ми се струваше почти смехотворно, че бях смятала измъкването през задния прозорец на Уистерия Холоу за опасно. Первазът се издаваше навън и аз се хванах здраво с една ръка за него, докато с другата затворих плъзгащия се прозорец. След като свърших с това, мъчително се обърнах, така че сега бях с лице към Грант, а не към сградата. Земята ми се струваше много по-далече, отколкото последния път, когато погледнах.
	Грант протегна ръце:
	— Ще се почувстваш ли по-добре, ако знаеш, че Айана ще ме убие, ако ти се случи нещо?
	— Всъщност не.
	Но се напрегнах, пренебрегвайки болката в прасеца си, а после се пуснах. В частицата от секундата, когато кракът ми се повдигна от перваза, отнякъде долу по уличката се разнесе вик:
	— Ой! Какво си мислиш, че правиш?
	Пазачът. Викът сепна и двама ни. Скокът ми беше тромав и напълно забравих да се целя към Грант. Той също беше стреснат и за миг отмести поглед в посоката на звука точно когато се спуснах към него. Резултатът беше, че наистина омекоти падането ми и двамата се търкулнахме на земята.
	Грант успя да се изправи на крака пръв и рязко ме дръпна да стана.
	— Бягай — каза, насочвайки ме в посоката, обратна на тази, от която бързо се приближаваше пазачът. — Ние сме по-млади и в по-добра форма. Не може да ни хване.
	Свирката на пазача прониза нощта:
	— Крадци! Крадци! Помощ!
	— Да се надяваме, че онзи, когото ще повика, няма да е по-млад и в по-добра форма от нас — изпъшках, докато се измъквахме от уличката. Досега успявах да не изоставам от Грант, но при всяка стъпка изпитвах стрелкаща болка в крака.
	— Накъде отидоха? — излая нов глас.
	— Там — надолу по онази уличка! — изкрещя пазачът. Тропот на ботуши — повече от един чифт — се разнесе по земята на не повече от една улица разстояние.
	— В името на властта на губернатора, спрете и се предайте!
	— От всичкия лош късмет, който можеше да ни се стовари, точно милицията да вземе да излезе тази вечер — изръмжа Грант. — Насам. Ще им се изплъзнем в центъра на града.
	Завихме зад един ъгъл и се озовахме обратно в периферията на нощния живот на Кейп Триумф. Огромна кръчма и хан заемаха почти цялата пресечка пред нас. Оттам се лееше музика, а през облените в златиста светлина прозорци се виждаше, че вътре има цели тълпи от хора. Други групички се мотаеха отвън на верандата: мъжете пушеха, а жените се разхождаха наперено, облечени в оскъдни рокли въпреки студа. Когато хвърлих поглед назад в посоката, от която бяхме дошли, чух викове и смътно различих силуетите на тичащи мъже на около три пресечки разстояние.
	— Свали перуката — нареди Грант и задърпа своята собствена и брадата си. Аз смъкнах перуката и трепнах, когато фибите закачиха истинската ми коса. Той натъпка двете перуки в поредния джоб на грамадното си палто, а после ме сграбчи за ръката и поведе двама ни към вратата на заведението.
	Вътре беше още по-шумно. Пианото свиреше закачлива мелодия, далеч по-различна от всичко, което бях научила в Блу Спринг, а посетителите наоколо се смееха и крещяха. Някои играеха покер и пляскаха карти и монети по масата. Ловки сервитьори се промъкваха през тълпите и носеха питиета и храна. Въздухът беше натежал от дим и мирис на пот. Из помещението сновяха още оскъдно облечени жени — а някои не просто сновяха. Взирах се стъписано, докато една двойка се целуваше в някакъв вход, без да обръща никакво внимание на хората наоколо. Друга жена се беше покатерила в средата на една маса с мъже: закачаше се и се смееше с тях, докато се опитваха да повдигнат края на полата й. Изпитах силно смущение от факта, че перуката ми я нямаше и ме предпазваше само маската.
	— Не мога да допусна да ме разпознаят на такова място! — извиках на Грант.
	— По-добре тук, отколкото в затвора — извика той в отговор. — Виж — до бара се освободи маса.
	Проправихме си път през тълпата и побързахме да заемем двата стола, преди някой друг да успее. Седнахме толкова близо до бара, че Грант само трябваше да се изправи и да извика на бармана да донесе вино. След няколко мига на масата се появиха гарафа и чаши.
	— Просто си пийваме с удоволствие. Прекарваме си приятно. — Погледът на Грант, всичко друго, но не и приятен, остана прикован върху вратата, докато говореше. — Ако на онези от милицията все пак им хрумне да погледнат тук, няма да ни разпознаят от описанието, което са получили.
	С треперещи ръце налях вино в чашите, но не докоснах своята.
	— Дотук с твърдението, че пазачът е твърде мързелив да заобиколи от другата страна на сградата.
	Грант ме стрелна с унищожителен поглед:
	— Колко зле е кракът ти?
	— Преди или след спускането от прозореца? Той направи гримаса:
	— Трябваше да ми кажеш, че още те притеснява. Ще погледна, когато се върнем в… — Фокусът на вниманието му се измести зад мен и разбрах какво беше станало.
	— Милицията е тук.
	— Само един от тях. Не се обръщай. Пий си виното. Усмихвай се.
	Не успях да докарам усмивката, но поднесох чашата към устните си, без да отпивам. Някакъв мъж се втурна към барплота до нас:
	— Търся двама крадци — важно заяви той на бармана. — Мъж и жена.
	Барманът не мигна:
	— Имаме ги колкото щеш. Изберете си.
	— Младо русо момиче. По-възрастен мъж.
	— Изберете си — повтори барманът, като посочи към претъпканото помещение зад нас. — Не забелязах никого с такава външност, но пък и описанието ви е малко мъгляво.
	Човекът от милицията се навъси и огледа стаята: очите му минаха над Грант и мен.
	— Хей — изкрещя той и махна към вратата. — Ела тук и му кажи какво друго си видял.
	Престорената усмивка на Грант стана още по-скована:
	— Това е пазачът. Идва насам.
	Разтревожено погледнах Грант. Бях стояла лице в лице с пазача. Дори без перуката пак можеше да ме разпознае. Отместих поглед, когато се приближи с тежки стъпки до човека от милицията и набързо съобщи какво беше видял.
	— Не го огледах хубаво. Но мисля, че имаше брада. Сива. Момичето беше русо. Красиво. Носеше маска.
	— Претърсете наоколо, ако искате — каза барманът, по-скоро отегчен, отколкото разтревожен, че е дал подслон на крадци.
	— Да се разделим — каза човекът от милицията.
	Не чух какво казаха след това. Само знаех, че не мога да допусна да видят лицето ми. Не можех да бъда заловена, не и след всичко, което бях направила, за да се добера до Адория. Със сърце, оглушително биещо в ушите ми, без предупреждение се покатерих в скута на Грант и го целунах, накланяйки тялото и лицето си далече от бара. Шокът му продължи само секунда, а после той сложи ръце на хълбоците ми и пръстите му се присвиха и се впиха силно в мен. Устата му се отвори върху моята и вкусът на езика и устните му заля сетивата ми, а предишната ми паника се стопи. Обвих ръце около врата му, а едната му ръка се плъзна нагоре по гърба ми и се заплете в косата ми. Другата му ръка бутна маската ми нагоре и аз отворих очи, срещайки неговите само за краткия миг, нужен да си поема дъх, преди устните ни отново да се озоват едни върху други. Зъбите му одраскаха леко устните ми и всяка част от тялото ми се напрегна, жадна за… нещо.
	Един мъж се прокашля силно зад нас и на объркания ми мозък му трябваха няколко мига изобщо да го чуе. Бързо бутнах маската си надолу и се отскубнах от Грант. Двамата вдигнахме погледи и видяхме намръщения барман да стои над нас със скръстени ръце. Пазачът и човекът от милицията не се виждаха никъде.
	— Не ми пука дори тя да не е от нашите момичета — каза барманът. — Ако искате да правите това, заведете я горе и си платете за стая като всички останали.
	Грант примигна няколко пъти, а после леко ме бутна обратно в стола ми.
	— Ще я заведа в жилището си. Ъъ, исках да кажа… Тръгваме си. — Изправи се и метна няколко монети на масата, макар че през това време погледът му обхождаше кръчмата. С бързо кимване ми даде знак, че пътят е чист, и двамата тръгнахме към вратата на кръчмата. Или, добре де, аз куцах. Спряхме още веднъж на верандата, за да потърсим отново преследвачите си, но те бяха продължили нататък.
	Тръгнахме бавно надолу по улицата и изведнъж той ми предложи да се облегна на него. Поклатих глава:
	— Не е толкова зле — излъгах. Страхувах се да го докосна отново. Страхувах се да кажа каквото и да било. Върнахме се мълчаливо до хлебарницата и трябваше да устоя на порива да докосна устните си и да проследя очертанията им там, където се бяха намирали неговите.
	— Грант… — Намерих кураж и трябваше да преглътна няколко пъти, преди да продължа. — Дали — тоест — трябва ли да поговорим за…
	— Не — каза той, взирайки се право напред.
	— Не? Нямате _нищо_ за казване?
	— Не. — Гласът му имаше обичайния си насмешлив тон, но ми се стори крехък. Сякаш поддържането на този тон му костваше усилия. — Има ли нещо, което _искаш_ да кажа?
	Много неща. Като например защо не се беше преструвал. Беше изключителен актьор, но не ме беше целунал престорено. Беше ме целунал, като че ли искаше да ме погълне. И ме беше придърпал към себе си, сякаш… ами, сякаш чисто и просто ме желаеше.
	_Какво искаш да каже? Защо търсиш нещо сложно?_ — запитах се настойчиво. Потърсих убежище в напереното държание:
	— Най-вече просто искам да ви чуя да признавате, че бях по-добрият избор от Сайлъс тази вечер.
	— Е, със сигурност в някои… — Той погледна напред, към своята сграда, и изпъшка: — Чудесно.
	Проследих погледа му:
	— Какво?
	Айана стоеше пред хлебарницата под неговата мансарда: наблизо беше вързан кон. Беше се облегнала на един стълб и рязко застана нащрек, когато ни видя: лицето й беше като буреносен облак. Моментално се разкрещя на Грант на баланкуански. Той запази спокойствие, когато отговори на същия език, но това сякаш само усили гнева й.
	Беше на средата на поредната тирада, когато казах:
	— Чакай, чакай. Не е виновен той. Аз си предложих услугите доброволно. И ако това ще ти помогне — той беше против.
	Айана превключи на осфридиански:
	— Е, очевидно не достатъчно! Хайде, прибираме се. Истинско чудо е как никой не е забелязал, че те няма след бала. Е, сигурна съм, че Аделейд е забелязала.
	— Беше само веднъж — каза Грант. — Аз бях виновен. Айана му се нахвърли:
	— Разбира се, че ти си бил виновен! Изобщо не биваше да я въвличаш в нищо от това.
	— Тя може сама да взима решенията си. Сама се въвлече в това.
	— С _твое_ насърчение! Не я въвличай в безразсъдния си начин на живот. Не я превръщай в такава като теб! Тя има добър шанс тук. Шанс за стабилност и щастие, може би дори любов.
	Спокойното и овладяно държание на Грант се разпадна, превръщайки се в гневно стъписване:
	— Чрез уреден брак с онзи, който предложи най-висока цена? Как сработи това за теб с Миши, Айана? И къде бяха твоите любов и щастие, когато тайно се вмъкваше и измъкваше от леглото на онази акушерка? Трябваше да си извадила поука от нея, но съм сигурен, че си се забъркала в някоя катастрофална любовна история, докато ме нямаше.
	Айана имаше вид, сякаш я бе зашлевил:
	— Поне научавам имената на любовниците си — каза тя тихо. — И поне се опитвам да създам човешка връзка. Може и да се провалям, но опитвам.
	Възцари се ледено мълчание, докато се гледаха предизвикателно, и в ума ми се мярна неканен спомен за караницата между Аделейд и Тамзин. Разгорещеността, която изпитвах в кръчмата, беше изчезнала. Всичко, което исках, беше тези двамата да се помирят.
	Грант се поддаде пръв, предизвикателното изражение изчезна от очите му.
	— Секем, аз не…
	Айана вдигна ръка и се отправи към коня:
	— Недей. Тя вече _е_ като теб. Може би винаги е била. И ще приема, че от сега нататък тя просто ще идва и ще си отива, когато пожелае. Ще я покривам, когато мога, но ако нещо й се случи, ти отговаряш. Надявам се всичките ти мечти и слава да си заслужават. Да вървим, Мира.


>	15

	Заспах веднага, щом се озовах обратно в леглото си, а сутринта настъпи твърде бързо. Когато отворих замъглените си очи, открих Аделейд застанала над мен, облечена за деня и преливаща от въпроси.
	— Съжалявам — казах. — Нямах намерение да те плаша. Благодаря ти, че не си казала на никого.
	Виждах, че чака още подробности, навярно обяснение или просто да чуе къде съм била. Замълчах си главно за да не я излъжа. Най-накрая тя попита предпазливо:
	— Да разглеждаш града ли беше излязла?
	— Да. — Това поне можех да призная честно. — Лекомислено е, знам.
	— Можеше да ти се случи нещо! Обещай ми, че няма да го направиш отново. Не е безопасно за сама жена.
	— Светът никога не е безопасен за сама жена — отбелязах печално. Бях се убеждавала в това цял живот.
	Тя ме погледна остро:
	— Не обеща.
	— Защото не мога.
	— Мира…
	— Аделейд. Трябва да ми вярваш, че не бих направила нищо — опасно или друго — без основателна причина. Но… ами…
	Отместих поглед, внезапно изправена пред част от тази потайност, с която не ми се беше налагало да се справям преди. На кораба Аделейд беше твърде разсеяна, за да забележи кой знае какво от похожденията ми. А до неотдавна най-много се боях да не ме открият онези, които диктуваха бъдещето ми, като например тримата Торн. Нищо от работата ми за Грант не биваше да се отразява върху нея. Технически все още не се отразяваше, но сега, когато _бе_ забелязала поведението ми, трябваше да избирам как да се справя с това.
	— Всички си имаме тайни — казах, като вдигнах отново поглед към нея. — Знам, че и ти имаш, и уважавам това.
	На Аделейд й беше трудно да възрази, несъмнено спомнила си, че никога не бях настоявала за подробности относно противоречивото й представяне в Блу Спринг. Въпреки това не можех да я виня, задето се тревожи. Само тя ми беше останала след Тамзин и се отнасях закрилнически към нея. Трябваше да се досетя, че загубата на Тамзин щеше да накара Аделейд също да се отнася закрилнически към мен.
	Тя прекрати разпита и дори ми се усмихна непринудено на излизане от стаята, но знаех, че не съм заличила напълно страховете й. Докато приключвах с прикрепването на косата си с фиби, се опитах да си представя да й кажа истината. Какво щеше да каже, ако знаеше, че снощи бях проникнала в дома на уважаван гражданин? Че бях целунала мъж в кръчма с лоша репутация? Че въпросният мъж беше шпионин с опасно минало и вбесяващ характер?
	Застанах на прага на спалнята си и затворих очи само за миг, преди да я последвам на долния етаж. Противно на благоразумието, се оставих да се насладя на спомена как целувах Грант. Как се бяхме прегърнали. Отворих очи и си поех дълбоко дъх.
	_Престани. Грант те разсейва_, напомни ми онзи строг вътрешен глас, докато слизах по стълбите. _Той е само средство, за да помогнеш на Лонзо._
	На масата за закуска мистрес Кълпепър вече четеше днешното разписание. Тримата Торн се стараеха никой да не бездейства. Някои, като Аделейд, бяха получили всевъзможни молби за срещи и тя прекара деня си, като забавляваше посетител след посетител в къщата. Онези, които не бяха заети с лични уговорки, бяха изпратени на групови чаени партита или други мероприятия, които щяха да позволят да бъдем забелязани. Всъщност самата аз имах няколко посетители. Единият от тях обикаляше всички момичета. Другият изглеждаше истински любопитен за мен, което беше ласкателно, но нищо у него не ме впечатли по друг начин.
	Най-важните ни събития се провеждаха вечер. Тези вечери и празненства привличаха най-престижните кандидати за женитба и ни даваха шанс да преценим домовете и средствата на онези, които ни ухажваха. Аделейд, Амелия и аз присъствахме на първото си частно парти в дома на изтъкнат търговец. Въпреки очевидното богатство на нашия домакин партито ми се струваше твърде обикновено в сравнение с помпозността и разточителността на бала. Независимо от това бяхме съвършено издокарани и все така демонстрирахме най-доброто си поведение сред елита на Кейп Триумф, но присъстващите поне не бяха многобройни. Освен това имахме свободата да общуваме с когото изберем. Тази вечер нямаше определени картончета с партньори за танци. Всъщност нямаше много танци и това ми позволи да дам почивка на глезена си.
	Мисълта за глезена ми ме подсети за Грант, а мисълта за него ме накара да си спомня за ръцете му, а като си помислих за това…
	— Добре ли сте, госпожице?
	Примигнах, за да се отърся от предателското си въображение, и съсредоточих вниманието си върху млад мъж, застанал пред мен с любопитно изражение.
	— Извинете?
	— Изглеждате толкова поруменяла — каза той. — Надявам се, че в стаята не е твърде горещо за вас. Да ви донеса ли вода?
	— Много мило, благодаря.
	Помъчих се да продължа да се усмихвам, докато той махна на един слуга. Това беше влудяващо. Не беше имало нищо повече от една целувка. Добре де, една целувка и една запретната пола. Когато услужливият мъж се върна с водата ми, включих чара си на пълни обороти, флиртувайки далеч повече, отколкото с когото и да било на дебютния бал. Ако някаква част от мен възнамеряваше да експериментира със случаен любовник, тогава със сигурност можех да намеря някого другиго. Някой не толкова… усложнен.
	Но не се получи. Не се получи със следващия мъж, с когото разговарях. Или с по-следващия. Положих всички усилия да намеря най-добре изглеждащите мъже на празненството и открих, че както Грант, така и госпожица Гарисън са били прави за привлекателността ми. Някои от мъжете сякаш се колебаеха да започнат разговор със сирминиканка, но „стопляха“, щом осъзнаеха, че съм „нормален“ човек. И изобщо не им трябваше „затопляне“, когато въпросът опираше до физическите ми качества. Дори през маските им на благоприличие виждах как оглеждаха преценяващо фигурата ми. Интересът им бе осезаем, но не усещах в мен да се пробужда нищо. Не исках да се покатеря в скутовете им. Не исках да почувствам как притискат силно устните си към моите. Възхищавах се на привлекателността им, нищо повече.
	Когато нашата група се прибра в Уистерия Холоу по-късно, открихме повечето от другите момичета, скупчени в салона, до едно изгарящи от нетърпение да говорят за празненствата, на които бяха присъствали. Аделейд реши да си легне рано и аз предложих да се кача горе с нея. Днес не беше във форма и се тревожех, че напрежението от положението й на диамант вече й се отразяваше. Тя имаше най-тежката програма от всички.
	— Просто съм уморена — каза и ме отпрати с махване на ръка. — Остани, ако искаш.
	Не проявявах интерес да слушам за кандидатите на всички, особено след всички повърхностни разговори, които вече ми се бе наложило да изтърпя. Но наистина харесвах другите клюки за Кейп Триумф. Въпреки мира в централните колонии винаги циркулираха слухове за заплахи от страна на лорандийците или икорите. Местните скандали и престъпност също бяха горещи клюки. Намръщих се, когато чух историята на семейство, което не беше получило помощ от милицията или войниците, след като беше ограбено на оживена улица, но изместването на темата към загадъчните пирати в града ме разсея. Изглеждаше, че някои от тях може отново да са се задействали.
	— Един кораб просто изчезнал снощи — каза ни Джулиана. — Пазачите на доковете така и не видели нищо. Твърде мъгливо.
	— Никого ли не е имало на борда? — попита Марта.
	— Само минимален екипаж, и никой не е разбрал какво става — обясни Джулиана. — Съборили ги, вързали ги и ги зарязали по-нагоре по крайбрежието.
	Надвесих се напред, омаяна:
	— Какво е имало на кораба?
	— Главно захар. Малко подправки. Взели са и всички оръжия на моряците. Корабът тъкмо бил влязъл в пристанището следобед и още не бил разтоварен. — Джулиана въздъхна. — Надявам се, че все още ще можем да намираме захар за кафето и чая. Господинът, който ми разказа за кораба, каза, че тези неща ще са трудни за намиране, докато не се увеличи пролетната търговия от юг. Цените ще се повишат.
	Клара прокара ръце по тясната си талия:
	— Още по-добре. На кого са му притрябвали сладкиши? Не е зле да престанете с онези кифлички с пеканови ядки на закуска. Още не сте сгодени.
	Лицето на Джулиана се обля в ярка червенина и тя инстинктивно обви ръце около тялото си. Опитах се да не завъртя очи. Честно, не можеше ли Клара да проведе поне един разговор, без да намери начин да подметне нещо пренебрежително по нечий адрес?
	— Всъщност съм изненадана, че не си омъжена вече — подкачих Джулиана. — Постоянно те посещават кандидати. И звучи, сякаш си говорила с човек с добри връзки, щом разбира толкова много от търговски въпроси.
	Джулиана се разведри:
	— О, да. Бартън Скарбъро. Търгува по цялото крайбрежие. Танцувах с него _два пъти_.
	— Ооо, ти си истинска късметлийка — изгука Тереза. — Господин Скарбъро се облича толкова елегантно! Видях го на бала, но не успях да танцувам с него.
	— Тази вечер на жилетката му имаше избродирани копринени рози. — Джулиана гордо повдигна брадичка. — Това е, защото баща му — по-старият господин Скарбъро — живял в Лорандия преди години. Семейството им се носи много модно.
	Реших, че е време да се махам. Бях възстановила положението на Джулиана и не заслужавах да слушам подробен анализ на мъжките облекла. Но когато стигнах до вратата, спрях. Всеки път, когато някой кажеше „Скарбъро“, това подбуждаше някакъв спомен — особено когато го изрече Джулиана. Също като мен, когато бяхме насаме, тя зарязваше официалния осфридански и се връщаше към стария си акцент — използван по кейовете диалект, който почти изпускаше втората сричка на „Скарбъро“. Звучеше като „_скар-бро_“.
	Скарбро.
	Това беше име от списъка, открит в дома на Ейбрахам Милър. Грант не го бе разпознал, защото, подобно на някои от другите имена, Милър го беше написал погрешно. Почти със сигурност трябваше да е било „Скарбъро“. Дали Грант вече бе направил тази връзка? Ако не, трябваше да узнае. Разпознаването на митническите служители в онзи списък беше съществено важно.
	Нова енергия нахлу в тялото ми. Изтичах горе до стаята си, като внимавах да не събудя Аделейд, и написах бележка с шифъра, на който Грант ме беше научил. Когато се върнах долу, стигнах точно навреме да видя Айана на входната врата.
	— Айана! — прошепнах. — Тръгваш ли си?
	— Сега не съм на работа. Обикновено не работя през нощта.
	Подадох й листа:
	— Можеш ли да занесеш това на Грант? Тя ме погледна с престорено удивление:
	— Виж ти, виж ти. Предполагах, че просто ще се спуснеш по решетката и ще го направиш сама.
	— Хей, всъщност невинаги си търся опасностите.
	Не мисля, че повярва на това, но все пак взе бележката.
	— Ще се отбия на път за вкъщи.
	— Айана… — Тя сложи ръка върху дръжката на бравата, спря за миг и хвърли поглед назад. — Съжалявам за снощи. Задето с Грант се скарахте заради мен.
	— Не беше заради теб.
	— Но аз…
	— Знам, че изигра роля в нощното излизане, но вината, че се скарахме, не беше твоя. Ние така правим. И обикновено си прощаваме доста бързо. Нямам братя, ето защо предполагам, че това е начинът на боговете да ми покажат как се държи един такъв.
	— Много подобно на това. С брат ми спорехме много, но никога не оставаме сърдити задълго. И нямаше нищо… — почувствах как гласът започва да ми изневерява — Нямаше нищо, което не бихме направили един за друг.
	Тъмните очи на Айана преливаха от състрадание, но тя не настоя за подробности. Просто стисна ръката ми и каза:
	— Ще се погрижа Грант да получи това.

	* * *

	Така и не научих дали е успяла, а вихреният ми живот започна пак на следващия ден. Още ухажори, още следобедни излизания. Вечерното парти се провеждаше в дома на губернатора — бащата на най-изтъкнатия кандидат на Аделейд, Уорън Дойл. На събирането щяха да присъстват високопоставени гости и реших да бъда нащрек в близост до толкова много изтъкнати граждани. Бях се надявала, че ще ни придружи или Седрик, или Айана, за да следи за благоприличието, но вместо това дойде Джаспър. Хубавото беше, че той рядко ми обръщаше особено внимание.
	Същото важеше и за Уорън. Исках да говоря с него не защото имаше вероятност да се окаже изменник, а защото имаше потенциала да се превърне в мишена на изменниците. В пристанището няколко пъти седмично пристигаха припаси за новата му колония, много от които от типа основни запаси, необходими за оцеляване, каквито щяха да са нужни на една бунтовническа армия. Бях любопитна дали беше забелязал намалял товар.
	През повечето време обаче той обсебваше Аделейд и когато тя най-накрая се отдръпна и ми предостави възможност, той едва ме удостои с поглед.
	— Домът на семейството ви е прекрасен — казах му.
	— Хмм? О, да, да, благодаря. — Очите му обходиха стаята, оглеждайки другите гости и техните занимания.
	— Знам, че баща ви е в Денъм от доста време, но тази къща е наскоро построена, нали? — Когато не отговори, аз настоях: — Господин Дойл? Колко стар е домът ви?
	— Какво? О. Ааа, на десетина години.
	Започвайки да ставам нетърпелива, превключих на по-нечестен подход:
	— Знаете ли… Аделейд тъкмо ми казваше как се безпокои, че в Хадисън няма да имате къща, която може да се мери с тази.
	Това привлече вниманието му и той отново побърза да насочи погледа си към мен:
	— Наистина ли?
	— Тя ви харесва много, но това е риск — не вие, разбира се, а заминаването за нова колония. Тук имате опората на бащиното ви богатство и престиж. Но в Хадисън? Е. Там нещата може и да не стоят така.
	— Ще бъда негов губернатор — възкликна той. — Човек едва ли може да се издигне до по-престижен пост от този.
	— Но тя е чула, че градът е почти несъществуващ, че запасите са оскъдни. И нямам предвид луксозни неща. Дори елементарните.
	— Сега положението е сурово и тежко — призна той. — Но по-късно този месец ще отведа една група там и разполагаме с всевъзможни стоки, които ще подпомогнат икономиката. И разбира се, на _моя_ дом няма да му липсва нищо независимо колко грубо и оскъдно е всичко друго. Погрижете се да й съобщите това.
	— Ще го направя. Какви стоки смятате да…
	— А, госпожице Виана, ето къде сте.
	Стреснато се обърнах при звука на новия глас и видях Корнелиус Чеймбърс.
	— Господин Чеймбърс, мислех, че ще ви видя едва когато сте домакин на онова парти, което обещахте.
	Той се ухили:
	— Все още смятам да спазя това обещание, но имате късмет. Семейство Дойл са големи наши приятели и затова баща ми реши да излезе тази вечер. Мога да ви запозная веднага щом сте свободна.
	— Разбира се, това би било… — Обърнах се и видях, че Уорън беше продължил нататък. Дотук с разследването ми. — Е, изглежда, че съм свободна сега.
	Почти бях забравила за тази странна уговорка и оставих Корнелиус да ме отведе до един ъгъл, където в стол с висока облегалка седеше добре облечен стар джентълмен. От опашката, завързана на тила му, се бяха измъкнали тънки кичурчета сива коса, а на главата му имаше накриво сложена голяма триъгълна шапка. Стискаше бастун в едната си ръка и говореше с по-млад мъж, седнал до него. Когато ни видя, младият мъж се изправи и се поклони, после се извини и се оттегли.
	— Татко — каза Корнелиус, — това е Мирабел Виана, за която ти разказах. От Сирминика. Госпожице Виана, баща ми, Рупърт Чеймбърс.
	Направих вежлив реверанс, а после приех свободния стол, който ми предложиха. Рупърт се обърна към мен с мили кафяви очи върху набръчканото лице:
	— Прекрасна девойка от спокойната земя на поетите и философите, хм? Как красавица като вас се е озовала на такова примитивно място?
	— Онази земя вече не е спокойна, сър — казах. Корнелиус докосна раменете на двама ни:
	— Ще ви оставя да си говорите.
	— Жалко е — каза Рупърт, щом синът му си отиде. — Това, което стана с онази страна. Толкова ли е зле, колкото казват?
	— Зависи какво казват. Най-вероятно е по-лошо.
	— Жалко — повтори той. Погледът му се измести надалече. — Никога няма да забравя първия път, когато зърнах руините на Двореца на сенаторите. Виждали ли сте го? Където древните рувийци се помирили със западния съюз? Великолепен. Великолепен и смиряващ.
	Поклатих глава:
	— Никога не съм пътувала толкова далече на юг. Домът ми беше по-близо до планините.
	— Ах, да. Още едно прекрасно място. Кажете ми, онази част от страната още ли е пълна с лимонови насаждения? Помня колко сладък беше въздухът.
	Разказах му каквото знаех, и за пръв път от цяла вечност видях някого, който истински разбираше каква загуба бе случилото се в родната ми страна. Изражението му се изпълни с тъга, докато говорех, но се разведри, щом започнахме да обсъждахме миналото величие на Сирминика — как бе оцеляла като последен бастион на рувийската култура, когато останалата част от онази велика империя беше западнала. Разговорите за родината ми ме накараха да се замисля за баща си, да си спомня времето, когато бях вярвала, че всичките му славни победи са постигнати по също толкова славни начини. Фактът, че седях на това празненство, ме караше да се чувствам лекомислена и безполезна. Сякаш позорях семейното ни име. Не бях постигнала каквито и да било победи.
	— Вие сте истинска наслада, млада госпожице — каза ми Рупърт след лек пристъп на кашлица. — Твърде добра и твърде начетена за този затънтен град. И твърде млада за такъв стар човек като мен. Не знам защо Корнелиус си е наумил, че трябва да се оженя — може би се чувства виновен, понеже е толкова щастлив с младата си булка. Но това все пак не е причина да ме натрапва на вас.
	— Не бива да говорите така — отвърнах, скривайки изненадата си. Корнелиус беше казал, че именно баща му искал да се ожени отново.
	— Казвам истината. И да, предполагам, че един брак с богат мъж е съблазнителен, но със сигурност има и други състояния, които не вървят в комплект със скучни стари мъже.
	— Всъщност това е един от най-интересните разговори, които съм водила по време на празненство — казах искрено.
	Той се усмихна и бръчките около очите му станаха по-дълбоки.
	— За мен също. Но вие сте в града само от няколко седмици. Излизайте повече. Танцувайте. Наслаждавайте се на младостта си. Радвайте се на вниманието на почитателите си. Намерете си някой млад мъж с гореща кръв, който ще ви дари с куп дечица.
	— Не знам дали искам цял куп деца — засмях се.
	— Е, с мен няма да имате никакви — каза той: подтекстът беше ясен. — Предполагам, че мога да ви осигуря по някой и друг приятен разговор от време на време и разбира се, ваша собствена банкова сметка. Това е горе-долу всичко. Изчакайте един месец, а после, ако решите, че наистина искате да се съгласите с плана на сина ми, елате да говорите отново с мен. Всъщност елате да говорите пак с мен независимо от всичко. За мен ще е удоволствие.
	Корнелиус се върна, сияещ, докато местеше поглед между баща си и мен:
	— Господин Торн току-що ме нахока, че съм я скрил в ъгъла, затова трябва да я отмъкна. Но се надявам, че сте си побъбрили хубаво.
	— Много хубаво — казах топло. — Надявам се да ви видя отново, господин Чеймбърс.
	Корнелиус едва можеше да се сдържи, докато ме отвеждаше:
	— Сериозно ли говорехте? Значи ще се омъжите за него?
	Трепнах, сепната от пламенната настойчивост в изражението му. Преди да успея да отговоря, до нас забързано се приближи млада жена:
	— Тя ще го направи ли? Ще се оженят ли? Взрях се смутено в нея:
	— Съжалявам, вие сте…
	— Съпругата ми — каза Корнелиус и притисна ръката й към устните си. — Лавиния Чеймбърс.
	Лавиния беше зашеметяваща, със сребристоруса коса и зелени очи като на котка. С подобна естествена красота беше жалко, че се бе отрупала с пластове бижута и коприни и кадифета във всички цветове на дъгата, от които направо можеше да те заболят очите. Облеклото й си съперничеше с красивата й външност.
	— Приятно ми е да се запознаем — каза Лавиния. Звучеше, сякаш беше родена в Осфрид. — Мога ли да очаквам скоро да ми станете свекърва?
	— Аз… какво? Не. Искам да кажа, не знам. Корнелиус се намръщи:
	— Но изглеждаше, че се разбирате толкова добре. И знам, че той изгаря от нетърпение да се ожени повторно.
	Дали?
	— Беше много очарователен — казах. — Но все още ми остава много време от сезона.
	— Той мисли да се премести в едно от семейните имения в Норт Джойс. — Тонът на Лавиния беше изпълнен с надежда. Нетърпелив. — Малко е, но е разположено на един от най-прекрасните брегове, които сте виждали, точно извън Кърси. Този град започва да става много моден.
	— Сигурна съм, че е чудесно, но все още имам да обмислям много неща. Да се срещам с много други мъже. — Отдръпнах се от задушаващото им присъствие. — И изглежда, че вече поднасят вечерята. Ще трябва да поговорим някой друг път.
	За щастие, цялото семейство Чеймбърс се хранеше в срещуположния край на масата и това ме остави свободна да размишлявам върху този чудат епизод. Мъжете, седнали близо до мен, водеха вежлив светски разговор, който не изискваше от мен кой знае какви отговори, но една реплика ме накара да застана нащрек.
	— Крайно време е някой да се разправи с онези еретици. Радвам се да чуя, че предприемат действия.
	Обърнах се към съседа си по място:
	— Еретици ли?
	Той кимна енергично:
	— Да. Навсякъде са. Младият господин Дойл и някои от другите градски водачи организират патрули. И събират загрижени граждани, които да се присъединят към тях. Възнамеряват да спипат тези езичници, които се крият сред нас, и да се погрижат те да си получат заслуженото наказание.
	Опитах се да не трепна при тази последна част и да не се замислям твърде много за наказанията, които бях виждала в миналото.
	— Кои градски водачи?
	Той и мъжът до него подметнаха няколко имена, някои от които бяха заподозрени за заговора. _Набират загрижени граждани_. Загрижени граждани като почтения собственик на магазин Грант Елиът? Грант беше казал, че не влиза в списъците с елитни гости, но това лесно можеше да се окаже шанс да се озове сред хора, които попадаха в тези списъци.
	След като бяхме приключили с десерта и точно ставахме от масата, дочух една жена да казва:
	— Изненадана съм, че не всичките получават главоболие, като се има предвид как ги разкарва наоколо Джаспър Торн.
	— Болен ли е някой? — попитах.
	Жената посочи през стаята към Аделейд, която наистина не изглеждаше добре.
	— Казват, че тя се прибира по-рано и че…
	Не изчаках да чуя останалото. Изтичах при Аделейд.
	— Добре ли си? — Определено изглеждаше бледа и незабавно забравих за патрулите, които преследваха еретици, и чудноватите предложения за брак. — Искаш ли да се прибера с теб?
	Тя поклати глава:
	— Не, но наистина имам нужда от помощта ти. Отговори ми на два въпроса.
	— Да?
	— Знаеш ли къде ще се срещнат аланзанците тази вечер? За своето Звездно пришествие?
	Бях поразена. Знаех отговора. Седрик ме държеше в течение за дейността на аланзанците в града. Но бях изненадана, че Аделейд изобщо беше запомнила съществуването на този важен техен празник.
	— Какъв е другият ти въпрос? — попитах неспокойно.
	— Необходимо ми е да разбера как се вмъкваш и измъкваш от къщата, без да те усетят.
	— Това са сериозни въпроси.
	— И не бих ги задавала без основателна причина. Това беше същото, което й бях казала за собствените си занимания. Не ми харесваше думите ми да бъдат използвани срещу мен. Не ми харесваше и отчаянието в очите й.
	— Не може да казваш на никого — поставих условие.
	— Знаеш, че няма.
	— Разбира се, че не. Не биваше да го намеквам. — Все още се колебаех най-вече защото се боях за безопасността й, но преди да успея да поискам допълнително разяснение, видях Джаспър нетърпеливо да я вика с жест от отсрещния край на стаята. Времето изтичаше и щеше да се наложи просто да й имам доверие.
	— Добре, в края на нашия коридор има стълбище, използвано от слугите. Ако се качиш по него до тавана, ще откриеш един прозорец…


>	16

	Бях напът да се пръсна от нетърпение да съобщя новината за патрула, обикалящ в търсене на еретици, но когато пристигнах у дома в Уистерия Холоу по-късно онази нощ, Айана я нямаше. Бях на косъм да отида сама при Грант — докато осъзнах, че Аделейд също не се беше върнала още. В продължение на един дълъг миг стоях в стаята ни, взирайки се в празното й легло, а после се тръснах на своето, внезапно завладяна от ужасно, смазващо чувство. Ами ако й се беше случило нещо? Защо я бях оставила да отиде сама? Вече бях изгубила една приятелка. Как можех да проявявам такава небрежност с друга? Трябваше и аз да се престоря на болна. Трябваше просто да настоя да я придружа до вкъщи.
	Дали трябваше да отида на сбирката на аланзанците? Тя едва ли щеше да пита за нея, ако не възнамеряваше да отиде там, нали? Но после отново се почувствах виновна, задето бях такава лицемерка… да й кажа, че за мен няма никакъв проблем да търча насам-натам през нощта, докато в същото време исках тя да стои заключена и защитена. _Аделейд обаче не е като мен. Не носи оръжие. Не знае как да се справи с престъпници в тъмни улички. Та тя едва можеше сама да си прави прическа, когато дойде в Бляскавия двор._
	Неохотно реших да не нося новината на Грант. Трябваше да изчакам Аделейд. Пропълзях в леглото си, но само се мятах и се обръщах неспокойно, докато постоянно прогонвах ужасни образи от ума си. Когато Аделейд най-сетне се промъкна в нашата стая, рязко се изправих в леглото и се опитах да скрия по-раншната си паника.
	— Получи ли каквото искаше?
	Тя спря за миг близо до бюрото си:
	— Не съм сигурна, че някога ще го получа.
	В тъмнината не можех да видя изражението й, но от тъгата в гласа й ме заболя сърцето.
	— Мога ли да ти помогна по някакъв начин?
	— Вече ми помагаш, Мира. Просто с това, че си тук. Лека нощ.

	* * *

	Беше потисната и на закуска. Същото важеше за много момичета. Всекидневните празненства си вземаха своето. Въпреки това мистрес Кълпепър ни пришпори с обичайната си настойчивост: изложи разписанието със светските ни ангажименти за деня и ни напомни за задълженията ни. Наблюдавах внимателно Аделейд и отново й предложих утеха, но тя просто повтаряше постоянно, че е добре.
	Намерих Айана точно преди да тръгна за един следобеден чай и я попитах дали може да предаде съобщението ми за патрулите, тръгнали на лов за еретици, днес.
	— Зависи докога ще съм навън — каза тя с рязък тон. Тъкмо тръгваше да придружава друга група. — Имам задачи цял ден, а после — уговорка след вечеря. Но ако не успея да стигна дотам тази вечер, ще му занеса съобщението на сутринта.
	Поколебах се. Разкритието ми за Скарбъро не беше на живот и смърт, но не ми хареса неопределеното време, което посочи. Вече бях задържала тази новина една нощ и се безпокоях, че не съм я споделила.
	— Имаш си достатъчно задачи. Просто ще я занеса. Айана направи гримаса:
	— Не се дръж, все едно ми правиш услуга. _Искаш_ да отидеш.
	— Каза, че няма да ме спираш. — Беше права обаче. Исках да отида заради тръпката от преживяването. Тази мисия беше най-близкото ми подобие до героична постъпка. И… исках да видя отново Грант.
	— Няма да те спра — каза тя. — Но това не значи, че ще се преструвам, че одобрявам. Това е лоша идея.

	* * *

	Заради нетърпеливото очакване на ново потайно излизане в Кейп Триумф ми се струваше, че часовете се влачат. Когато най-сетне приключихме с вечерното си празненство и се върнахме в Уистерия Холоу, изчаках всички да си легнат, а после си навлякох перуката, маската и дрехите, които Грант ми беше дал. Все още трябваше много да внимавам, докато се измъкна покрай пазачите, но щом се добрах до гората, се почувствах, все едно от плещите ми беше свален някакъв товар. Нямаше вече неудобни дрехи. Нямаше вече правила, наложени от етикета. Бях свободна поне за известно време.
	Лицето на Грант светна от изненада, когато отвори вратата си. Изненада и… нещо друго. Бдителност може би. После чертите му се смекчиха и той отново стана безцеремонен и рязък, както винаги.
	— Уистерия Холоу има плачевни мерки за сигурност.
	Смъкнах маската и наметката в мига, щом той затвори вратата. Още нямаше мебели, затова скръстих ръце и се облегнах на стената:
	— Айана беше заета, затова реших сама да ви съобщя новините си.
	— „Заета“, а? Така ли ти каза? Несъмнено е хукнала да преследва последното си романтично увлечение. — Извърна се и започна да крачи напред-назад из празната стая. — Не бива да идваш тук, знаеш. Това не можеше ли да почака един ден?
	— Може би… но искам да кажа, новината е вече на два дни. — Стреснах се колко резки бяха и тонът, и поведението му. — Всички други новини, които съм ви носила, бяха спешни, затова предположих, че ще се заинтригувате от тази. Не очаквах такова отношение. Мога да си тръгна, ако е твърде неудобно…
	— Не. — Той спря и прокара ръка по очите си. — Не си отивай. Просто съм уморен. Настани се удобно и ми кажи с каква информация разполагаш.
	Вгледах се изучаващо в него за миг, доловила, но не напълно определила нещо в думите му, което ми звучеше невярно, докато се настаняваше на пода.
	— Добре. — Седнах с кръстосани крака близо до него, изпъвайки схванатия си гръб. Кожата на главата ме сърбеше и се потеше от перуката.
	Когато понечих да я откопчая, той каза:
	— Май наистина приемаш сериозно тази част с „удобното настаняване“.
	Поколебах се:
	— Сигурен ли сте, че искате да остана?
	— Прави каквото искаш. — Но отмести поглед, когато тръснах истинската си коса, и очите му се спряха върху затъмнения прозорец в другия край на стаята. — Е, какво има?
	— Преди две вечери бях на празненство с вечеря и открих нещо твърде значително.
	— Бъдещият си съпруг?
	— По-хубаво. Открих начин най-накрая да завържете няколко приятелства.
	Той отново съсредоточи вниманието си върху мен и заслуша с повдигната вежда, докато обяснявах за патрулите, които издирваха еретици, и как може да проникне сред тях.
	— Искахте да се смесите с елита на града — казах му. — Ако не можете да го направите, като облечете сатенена бална рокля, тогава защо не, като се присъедините към група фанатици, които искат да арестуват хората заради вярванията им?
	— По-скоро бих предпочел да облека роклята, отколкото да тичам наоколо с такава шайка, но това е добър шанс. Чух за някакви арести, докато бях в магазина тази сутрин, но не разбрах, че активно са се заели да ги прибират. — Гримасата му се смекчи. — Било е находчиво от твоя страна да направиш връзката.
	— Предполагам, че в такъв случай е хубаво, че се отбих. Устните му почти се извиха в усмивка:
	— Да, да, вече се извиних. Не ми натяквай.
	— Всъщност не се извинихте, но знам, че смятате, че сте го направили, така че и това е нещо. — Той не реагира на това, както бях очаквала, и над нас се спусна неловко мълчание. Не бях сигурна какво да правя сега. Обикновено не се налагаше да водя вежлив светски разговор с Грант. — Защо сте се избръснали?
	Той автоматично потърка гладката си челюст, която бях забелязала още в мига, щом бе отворил вратата.
	— Сайлъс. Смята, че спретнатият вид ме кара да изглеждам повече като почтен собственик на магазин. Аз предпочитам да оставям брадата си неизбръсната. Улеснява ме при маскировката.
	— Затова ли било? Винаги съм мислила, че просто сте мързелив.
	— Значи си съгласна с него?
	Наклоних глава, за да мога да го огледам по-добре. Фактът, че се беше избръснал, ни най-малко не загрозяваше външността му. Всъщност намирах за ново и вълнуващо усещане това, че най-после мога да видя така ясно лицето му, прелъстителната форма на устните му, волевата челюст.
	— Предполагам, че мога да се досетя защо други биха си помислили, че такава външност е по-почтена. Но на мен ми липсва грубоватият вид. Беше едно от малкото стоплящи сърцето неща у вас.
	— А пък казваш, че аз съм заядлив тази вечер.
	— Не сте единственият, който е уморен. Цяла вечер танцувах и се усмихвах, а после трамбовах през тресавище, за да стигна до вас. — Изпънах крака си и трепнах. — Започваше да се оправя, но ходенето пеш дотук съсипа цялото подобрение.
	Той понечи да посегне към прасеца ми, а после спря. Ръцете му паднаха в скута и той отново отмести поглед.
	— Просто се опитай да не го натоварваш. Това ще помогне.
	Когато мълчанието се възцари отново, попитах:
	— Какво става с вас тази вечер?
	— Нищо не става.
	— Но вие… — Помъчих се да намеря точните думи. — Държите се, сякаш наистина ви притеснявам. Дори не искате да ме погледнете.
	Той изпусна тежка, раздразнена въздишка.
	— Какво друго искаш да направя? Вече ти казах, че информацията за еретиците е добра. И онази за Скарбъро също беше от полза. Дори се погрижих да изтъкна пълната ти заслуга и гениалността ти, когато съобщих на Сайлъс.
	— Нима?
	Нещо в тона ми го накара да се обърне:
	— Защо не бих го направил?
	Прехапах долната си устна: не ми се искаше да призная, че съм подслушвала.
	— Мирабел? — настоя Грант. — Кажи ми какво не ми казваш.
	— Вие пръв.
	— Какво?
	— Казахте, че винаги ще ми казвате истината. Но не го правите.
	— Не е вярно.
	— Току-що излъгахте отново.
	— Не съм — е, добре. — Отметна настрана буйната си коса и продължи да избягва погледа ми. — Какво искаш да знаеш? Задай въпрос, аз ще отговоря. Задай два въпроса. Три. Няма значение.
	— Сайлъс поиска отстраняването ми в първия ден. Защо не ми казахте и не направихте каквото той каза?
	Това го изненада.
	— Откъде… знаеш за това?
	— Подслушвах на вратата, когато спорехте.
	— Разбира се, че си подслушвала. Виж, искаш ли истината? Твърде ценна си за този случай. Не исках да те отстраняваме и прецених, че няма причина да те притеснявам с мърморенето му. — Грант поклати глава и се отпусна малко при възможността да подметне нещо остроумно. — А сега знам, че винаги трябва да внимавам зад затворени врати.
	— Не се шегувайте. И ме погледнете. Трябваше… — Подръпнах го за ръката, докато говорех, в опит да привлека вниманието му. Докосването до кожата му изпрати електрически импулс из тялото ми и всеки нерв внезапно се пробуди. Той трепна, сякаш също го беше почувствал, и аз моментално го пуснах.
	И в този мъчителен миг осъзнах какво не беше наред. Докато аз си фантазирах и се борех с пристъпите на страст, той беше реагирал много различно. Всъщност точно по обратния начин. Затова постоянно отместваше очи. Затова отказваше да докосне крака ми. Затова изобщо не ме беше искал тук. Почувствах как в лицето ми нахлу горещина.
	Скочих на крака:
	— Ще си тръгна.
	Зърнах удивлението му само за миг, преди да се отправя към вратата. Точно посягах да я отворя, когато сложи ръка на рамото ми. Цялото ми тяло застина от осъзнаването, че стоеше точно зад мен.
	— Мирабел, какво става с _теб_?
	— Предположих, че просто ще се държите, сякаш не се е случило. Такъв сте. — Стараех се да говоря спокойно и точно. — Не очаквах да сте ядосан заради това.
	— Ядосан заради какво? — Но нещо в гласа му звучеше достатъчно смутено, за да ми подскаже, че знаеше точно какво имах предвид.
	— Задето се целунахме.
	— Нека сме наясно с едно: _ти_ ме целуна.
	— Не съм в настроение за тази игра. — Сложих ръка върху дръжката на бравата. Хватката му върху рамото ми се затегна. Затаих дъх.
	— Не съм ядосан. Беше моментно хрумване. Добър начин за отвличане на вниманието.
	— Тогава защо отказвате да ме погледнете? Защо постоянно се опитвате да се отървете от мен?
	Мълчание. Дълго мълчание. Той се раздвижи, сега толкова близо, че телата ни се докоснаха. Ръката му се смъкна, отпускайки се леко върху долната част на кръста ми.
	— Защото беше… защото си… хм. _Ти също_ ме разсейваш.
	Когато отворих очи, осъзнах, че съм грешила относно реакцията му към целувката. Бавно се обърнах и не успях да избегна лекото докосване до тялото му, когато се извърнах с лице към него. Погледите ни се сключиха и напрежението се издигна като преграда в малкото пространство, останало между нас. Част от него беше обичайното, изпълнено с раздразнение, но останалото… беше нещо повече. Електрическо напрежение, предположих. Наелектризирано, но с нотка на уязвимост.
	— Чух нещо друго, което Сайлъс ви каза. Въпрос. На който не отговорихте. — Той стана много неподвижен, затова продължих упорито: — Искате ли да спите с мен? — Когато не отвърна, добавих: — Казахте ми, че ще отговорите на три въпроса.
	— Вече зададе повече от три. Не захапах стръвта:
	— Грант. Отговори ми.
	— Сайлъс ще ме убие. — Отново отмести поглед. — А ако ти… тоест… не мога да рискувам да оплескам това. Казах ти, имам нужда от този случай. И имам нужда да работиш по него.
	Движенията на тялото му разкриваха много повече, отколкото уклончивите му думи. Беше нервен. Нервен, защото още не ме бе разгадал? Защото _не можеше_ да ме разгадае?
	— Все още не отговаряш! Каза само защо не можеш. Не и дали искаш.
	Когато насочи погледа си обратно към мен, този поглед беше буреносен, пълен с противоречия и безсилен гняв. Наклони се по-близо до мен:
	— Какво мислиш, Мирабел? Погледни се! Ти си… ти. А аз съм си аз. И съм човешко същество.
	Вътрешностите ми сякаш се разтекоха. Напрежението вече беше почти задушаващо. Жужеше между телата ни. Притегляше ни като хиляда фини, невидими нишки. Поставих длан върху гърдите му.
	— И не мислиш, че аз съм? — попитах. Плъзнах ръка нагоре и той я спря със своята.
	— Мисля, че имаш други неща, за които да се тревожиш. — Направи пауза. — И съм напълно сигурен как всъщност каза, че не ме харесваш.
	Когато се опитах да помръдна отново ръката си, той я отблъсна и я притисна към вратата. И докато държеше нея — и мен — там, затвори и последното съвсем малко пространство между нас. Нямаше никакво друго място, където да отида, и никакво друго място, където исках да отида. Нещо се беше намотало на кълбо в гърдите ми, нещо стегнато и готово да избухне.
	— Не е нужно да те харесвам — казах.
	Пръстите му се стегнаха върху китката ми, а устните ни се срещнаха, трескави и алчни. Отново сложи другата си ръка на кръста ми и тогава долових у него последен опит за предпазливост.
	— Айана ще убие и мен — каза. Не беше ясно пред кого изтъкваше този довод.
	— Мислиш, че аз ти отвличам вниманието? _Ти ми_ действаш много по-разсейващо. От деня, в който те видях на онзи кораб. — Едва разпознах собствения си глас. — Не е нужно да се омъжвам за теб, Грант, но имам нужда да те изхвърля от организма си. Трябва да приключа с това, за да _мога_ да се безпокоя за други неща.
	Той ме държеше — държеше нас — там, крепящи се сякаш на ръба на бръснач, докато търсеше по лицето ми някакъв отговор. Най-накрая сигурно го беше намерил, защото каза:
	— Няма начин аз да съм ти действал по-разсейващо.
	А после устните му се озоваха върху врата ми, на бузата ми, а после обратно върху устата ми, по-ненаситни и по-настоятелни отпреди. Отдръпнахме се с препъване от вратата и накрая отново се озовахме на пода, с тялото му върху моето. Ръцете ми се плъзнаха под ризата му и дори не осъзнах, че впивам нокти в гърба му, докато той не изпъшка леко от изненада и се отдръпна. Тежестта на погледа му ме приковаваше така силно, както и останалата част от него. Долових познатия, вманиачен поглед. Само че този път това, което искаше да разгадае, не беше улика.
	Ръцете и устните му се движеха почти навсякъде по мен, а когато пропуснаха да стигнат до някои места, аз сама го насочих натам. Чувствах се пияна, опиянена както от онова, което правеше с мен, така и от въздействието, което имах върху него. Това беше Грант, изцяло лишен от цинизма и внимателната си пресметливост. Това беше необузданият Грант, чиято бдителна природа бе временно заслепена от инстинкта.
	Засуетих се неумело с копчетата на ризата му и той пое инициативата, като сви рамене и я изхлузи. Справи се много по-умело с разкопчаването на копчетата ми: не му се налагаше дори да ги гледа, докато проправяше пътечка от леки като перце целувки по врата ми. Когато свърши с копчетата ми, разтвори ризата с жадно и очаквателно изражение. Това, което видя, го смути.
	— Наистина ли? — попита.
	Тънката материя на ризата показваше в определена светлина малко по-голяма част от мен, отколкото исках, затова тази вечер бях отделила време да си сложа стягащо елече, наречено джъмп — гъвкав подплатен корсет без банели, но с много връзки.
	Въпреки накъсаното си дишане успях да попитам:
	— Ще помогне ли, ако просто ти дам ножа си?
	При тези думи той ме стрелна с ироничен поглед, а после умелите му пръсти се заеха с връзките, стигайки до долу с такава лекота, с каквато се беше справил с копчетата. Всеки път, щом освободеше няколко връзки, разтваряше елечето малко повече, а после продължаваше да ме разопакова. Потреперих от новостта на всичко това, от факта, че се разголвах така. Но това безпокойство бе мимолетно, потушено от завладяващо нетърпение да сграбча онова, което щеше да последва.
	Почти беше стигнал до най-долния край на елечето, близо до талията на панталона ми, и аз прокарах длани по ръцете му, проследявайки очертанията на мускулите му. Пръстите ми леко докоснаха едно място точно под рамото му, където кожата беше груба и неравна на допир. Мястото беше кръгло, голямо приблизително колкото юмрука ми, и когато повдигнах глава да го огледам по-добре, видях, че беше белег, по-дълбок и явно от по-тежко нараняване, отколкото малките белези, които вече бях забелязала, разпръснати по тялото му.
	— Какво е това? — промърморих, докато той измъкна последната връзка и метна елечето през стаята.
	— Нищо. — Очите му ме обходиха от горе до долу. — Старо изгаряне.
	Допря устни до едно място точно над центъра на гръдната ми кост. Издишах шумно и понечих да затворя очи… но не можех да отърся онзи белег от ума си. Заля ме вълна от емоция, от съчувствие, толкова странно в такъв разгорещен миг. Онази рана — онова изгаряне — не е била дребна работа. _Какво ужасно преживяване_, помислих си. Порази ме по някакъв неочакван начин и за няколко мига светът ми се съсредоточи върху _него_, вместо върху онова, което правех с него.
	Плъзнах ръка към лицето му и го повдигнах, обгръщайки с длан бузата му, вглеждайки се в очите му.
	— Сигурно е боляло ужасно — казах тихо. — Но ти си се преструвал, че не боли. Познавам те.
	Той спря и се взря в мен: изглеждаше толкова погълнат от момента — от мен — че дори не бях сигурна дали ме беше чул. После примигна няколко пъти, сякаш се опитваше да се събуди от някакъв сън, и видях как онзи остър като бръснач ум си проправя обратно път през мъглата на желанието. Изучаваше лицето ми със стряскаща настойчивост, която отначало ми се стори примесена със стъписване, после — с объркване. Скоро последва цял парад от други емоции: раздразнение, гняв и — невероятно — страх. Изчезнаха в миг и изражението му накрая стана студено. Отдръпна се рязко и седна на пети. За няколко зашеметени мига единственият звук в стаята беше затрудненото ни дишане.
	— Какво има? — попитах. Отново протегнах ръка към него и той скочи на крака.
	— Това е. Край. Трябва да си вървиш.
	Подпрях се на лакът, твърде объркана, за да се смущавам, че се изтягам полугола на пода му.
	— Аз… какво? Защо?
	— Защото е късно. — Грант грабна ризата си и се отдръпна в другия край на стаята.
	Страстта още гореше в мен, но започваше да потрепва, когато нещо ледено и ужасно бавно се просмука в мен. Аз също се изправих.
	— Грант, не исках да…
	— Късно е — повтори той със суров тон, който познавах добре. Отново се беше затворил в себе си. Отново беше овладян. Неуязвим — или поне се преструваше на такъв. Гледах объркано как навлече ризата и приглади назад косата си, все още извърнал поглед от мен.
	— Кажи ми какво не е наред — настоях.
	— Това беше ужасна… ахх. — Беше понечил да се обърне, видя ме и отмести поглед. — Може ли да си облечеш отново ризата?
	Останах, както си бях:
	— Наистина ли ме изхвърляш?
	— Правя ти услуга. И ще те отведа у дома. Покри ли се вече?
	— Не. — Гневът започна да измества тлеещите остатъци от страстта. — Ти метна всичко ей там.
	Той се приближи бавно до мястото, където се бяха озовали ризата и елечето джъмп. Все още извърнал очи, ги метна обратно в моята посока. Връзките лежаха на оплетена купчина в краката ми. Нямаше начин целият джъмп отново да бъде сглобен скоро, и аз го натиках в един от големите джобове на палтото. Облякох отново само ризата и я закопчах с треперещи ръце.
	— Кажи ми какво става! Това, че попитах за белега, ли те смути толкова много?
	— В приличен вид ли си вече?
	Хвърлих поглед в огледалото. Из косата ми стърчаха фиби и тя беше оплетена и разбъркана, когато се помъчих да нахлузя върху нея перуката. Приличах на… момиче, което току-що бе оставило един мъж да се забавлява с нея на пода, както намери за добре. Само дето той не го беше направил.
	— Достатъчно приличен предвид случилото се току-що. Той хвърли предпазлив поглед през рамо и се обърна изцяло, когато ме видя облечена.
	— Да се надяваме, че е било достатъчно, за да изхвърлиш от организма си каквото трябва. Ако ли не, сигурен съм, че има множество други мъже, които биха ти помогнали.
	— Това ли си мислиш за мен? Че просто бих си легнала с всеки? — запитах.
	— Не. Но даде доста ясно да се разбере какво искаш. А то не е толкова трудно за намиране.
	— Е, исках го с теб! — Той трепна, макар че иначе изражението му остана непроменено. — За миг почти ми се струваше като… не знам. Като нормален човек. С чувства. Който установява връзка с други хора. Но няма значение. Аз съм глупачката в случая. Не мога да те съдя за характера ти, щом просто безочливо се предложих.
	Той изпъшка, когато се отправих гневно към вратата:
	— Мирабел, не. Изобщо не е така.
	Обърнах се рязко и срещнах погледа му, без да мигна:
	— Тогава ми помогни да разбера, Грант. Кажи ми как е. Раменете му сякаш увиснаха леко:
	— Трудно е да… виж, просто не мога да го обясня точно сега. Нямам нужните думи.
	— Предполагам, че за всичко си има пръв път. — Рязко дръпнах вратата и я отворих.
	— Мирабел…
	— Не идвай с мен. Вече не искам нищо от теб. Затръшнах вратата и не погледнах назад.


>	17

	Останах да стоя пред нея няколко мига, вдишвайки дълбоко хладния нощен въздух. Яростта и сърдечната болка се бореха с болката от неудовлетворената страст. Дори в студа все още се чувствах пламнала и поруменяла, спомняйки си какво бяхме направили. Ако Грант внезапно бе изхвръкнал навън и се беше опитал да ме отведе обратно в леглото, като нищо можеше и да му позволя — и това ме вбесяваше още повече.
	Какво се бе случило?
	Докато слизах по стълбите, преобръщах този въпрос отново и отново в мозъка си, опитвайки се да разбера. Дали всичко се беше разпаднало, защото бях отбелязала съществуването на белега? Знаех, че беше сдържан, когато въпросът опираше до обсъждане на миналото му, но дали един дребен въпрос го беше раздразнил достатъчно, че да прекрати нещо, което съвсем очевидно искаше? Или просто бях развалила атмосферата, като попитах? Откъде да знам? Нямах представа какво правя. И може би именно това беше проблемът. Може би го бях разочаровала.
	Насилвах се да поставям единия крак пред другия. Сълзи, подтиквани от многобройни различни емоции, напираха в очите ми, а колоритният нощен живот, който обикновено ме опияняваше, внезапно ми се стори противен. Тръгнах по заобиколен път през оживения район за развлечения, избирайки по-тихи улици, които все пак бяха близо до безопасните обществени райони.
	Исках леглото си. Исках да затворя очи, да посрещна тъмнината и да забравя тази нощ. Исках да забравя, че току-що се бях опитала да се отдам на мъж и че се бях оказала недостойна. Мислех, че съм дръзка и съблазнителна, но бях само едно момиче, което се преструваше на жена.
	Вик от тъмнината ме стресна и ме изтръгна от сълзливите ми мисли. Спрях и се извъртях рязко. Звукът беше дошъл от една уличка между големи сгради с жилища под наем, може би на две пресечки разстояние. Именно там улиците се отделяха от центъра и ставаха преобладаващо жилищни, с по-малко светлини и без криволичещи тълпи. Всъщност не виждах абсолютно никого там. Сенките, които изпълваха уличките, не издаваха нищо и се поколебах дали да се отклоня, за да разбера какво става. Това щеше да означава да се отдалеча още повече от безопасността на оживените райони. Викът — женски вик — прозвуча отново. Спомних си историите, които бях чувала за небрежната закрила, която милицията осигуряваше на града. Колко души там навън бяха безпомощни? Колко ли хора имаха чувството, че никой не може да ги спаси?
	Взех решение.
	Прокраднах се към уличката и използвах сенките за прикритие. Когато стигнах до входа, матова улична лампа хвърли потрепваща светлина върху група мъже, които се биеха. По-близкият оглед показа, че трима от тях се бяха нахвърлили върху един. Нечестно съотношение. И не видях жена никъде.
	След още малко преценяващо оглеждане осъзнах, че мъжът, който бе сам, всъщност удивително добре успяваше да удържи другите. Може би схватката беше по-честна, отколкото изглеждаше. Но подбуди твърде много спомени за миналото, за банди, които нападаха по-малочислени от тях групи, за да ги ограбят или да сторят нещо по-лошо. Подобни престъпления ставаха всяка нощ в Осфро и бяха именно онези, които ние с Лонзо търсехме. Понечих да се втурна напред с ножа си, докато осъзнах колко истински жалък и неподходящ беше. Потърсих наоколо и зърнах наблизо да лежи купчина захвърлени парчета дърво и други отломки. Грабнах една дъска, дълга горе-долу колкото ръката ми до лакътя: изглеждаше, сякаш още не беше прогнила.
	Самотният боец се беше счепкал с двама от мъжете, докато третият се опитваше да го нападне отстрани. Промъкнах се зад него и стоварих дъската в гърба му с всичка сила, събаряйки го на колене. Неочакваната атака накара двамата му другари да се поколебаят, което даде на жертвата им възможност да удари единия с юмрук в челюстта. Преди някой да успее да отвърне, самотният мъж ловко се претърколи на земята и скочи бързо на крака в далечния край на уличката. Докато го правеше, вдигна лежаща наблизо сабя и я насочи към другите.
	Мъжът, когото бях ударила, се изправи със залитане и се отправи към мен, но онзи със сабята беше по-бърз. Скочи към нас и с отработена лекота заби острието в рамото на нападателя ми. Мъжът изкрещя и падна отново. Без да се поколебае, онзи със сабята се прехвърли към следващия си противник и го събори с удар по главата.
	— Искаш ли да си опиташ късмета? — обърна се към третия.
	Онзи заговори дръзко, но въпреки това отстъпи назад:
	— Твоите хора измамиха нашия главатар! Твоят човек нямаше право да ни измъква онзи товар изпод носа.
	— Вашият главатар ни е мамил много пъти — отвърна приятелски онзи със сабята. — И ако имаше поне капчица чест, нямаше да нареди подобно нападение. Сега се измитайте оттук, докато всички все още сме приятели. — Хвърли поглед към доскорошните си нападатели. Всичките бяха успели да се изправят отново, но не се бяха оттеглили. — А все още сме приятели, нали? — В дружелюбния тон се долавяше рязка нотка, остра и смъртоносна като сабята, която държеше.
	— Да, всички все още сме приятели — каза онзи, когото бях ударила: изобщо не звучеше приятелски. — Хайде. — Направи знак на другарите си и бавно се отдалечиха, но не и без да хвърлят няколко погледа назад.
	След като изчезнаха от поглед, онзи със сабята каза:
	— Вече е безопасно.
	Мислех, че говори на мен, докато не чух раздвижване зад друга купчина боклук. Една жена се изправи, притиснала към себе си малко дете, увито в одеяла.
	— Благодаря ти, Том. Толкова много ти благодаря.
	— Няма за какво да ми благодариш. Мислех, че Абърнети е по-добър от това, но дори аз понякога греша. Ще се погрижа да не се повтори. Нека те отведа вкъщи.
	— О, не. Не мога те притеснявам повече. Ей там наблизо е. Благодаря ти отново. Дано Шестимата да те благословят.
	Жената забързано се отдалечи, а мъжът не откъсна очи от нея, докато тя не влезе в една сграда надолу по улицата. После той се обърна към мен.
	Носеше маска, но тя не беше предназначена за предпазване от природните стихии като моята. Беше една от украсените, много подобна на онези, които бях видяла сред по-ранните гуляйджии.
	— А сега, мой ангеле хранител, трябва да ти благодаря. — Той прибра сабята си в ножницата и се поклони пред мен, смъквайки наметката си с елегантен жест. — Том Шортслийвс*, на вашите услуги.
	[* На англ. Shortsleeves (Къси ръкави). — Б.пр.]
	— Аз… приятно ми е да се запознаем, господин Шортслийвс — отвърнах, използвайки отново белсианския акцент. Макар да беше прибрал сабята, се държах на разстояние.
	Той се изправи и наклони любопитно глава:
	— Нима не сте чували за мен?
	— Не. — Долавяйки, че това го разочарова, добавих: — Но аз току-що пристигнах в града.
	— А. Тогава ви е простено, госпожице…? — Сви рамене, когато не отговорих. — Няма значение. Ангелите нямат нужда от имена, за да вършат делата си. А само от смели сърца.
	Маската. Сабята. Драматизмът.
	— Вие да не сте… — Направих пауза, мъчейки се да намеря вежлив начин да формулирам следващия си въпрос. — Да не сте един от мъжете, които се опитват да бъдат пирати?
	Той отметна глава назад и се засмя:
	— Скъпа, аз съм онзи, на когото _всички_ подражават.
	— Е, както казах, току-що пристигнах тук. Има много неща, които не знам.
	А едно нещо, което не знаех, беше дали съм в опасност. Грант беше обяснил чудноватата роля на пиратите като хора, прилагащи закона, но не бях повярвала наистина. И все пак… този пират — или какъвто там беше — току-що беше спасил майка и дете пред очите ми.
	— Доста те бива да размахваш летва — каза Том. Посочи към дъската, която бях изпуснала.
	Протегнах ножа си:
	— Стори ми се, че ще свърши по-добра работа от това. Той се приведе по-близо, но само за да погледне.
	— И възглавница би свършила по-добра работа от това. Поне тогава можеш да задушиш някого. Един истински ангел пазител има нужда от истински меч. Но първо най-важното. Да се махнем от студа и да си намерим нещо за пиене.
	_Да тръгна с него?_ Категорично не. Доверието, което можех да му имам, си имаше граници.
	— Съжалявам, не мога. Трябва да бъда на едно определено място.
	— Точно тук очевидно. — Том махна с ръка наоколо. — Помагаш за спасяването на невинни. Звучи ми като предопределено от съдбата.
	— Защо я нападаха онези мъже?
	— Съпругът й е един от сподвижниците ми, а онези мислят, че ги е излъгал. Беше чисто и просто отмъщение.
	— Значи вие бяхте онзи, който беше прав?
	— Винаги — каза той и се засмя отново. — Винаги.
	Не знаех дали му вярвам, но усмивката му беше заразителна:
	— Просто се радвам, че са добре. И вие също. Но наистина не мога да остана. — Поддържах ведър тон… и държах здраво ножа.
	Том не настоя повече:
	— Както ви е удобно, но ще се чувствам ужасно през остатъка от нощта, знаете ли. Мразя неплатени дългове. Ето. — С голяма показност извади монета от джоба си и ми я подаде. Приличаше на обикновена осфридианска медна монета, но страната, върху която бе изобразена главата на краля, беше нагрята и отгоре на нейно място беше гравирано перо. От другата страна гербът на Осфрид беше зачеркнат с инициалите ТШ.
	— Обезобразяването на кралската монета е незаконно — казах.
	— Монетата на краля ли? Не виждам инициалите му върху нея. — Том затвори пръстите ми около монетата и задържа ръката ми в своята. — Това е личният ми знак: давам го само на малцина, когато съм им задължен. Така че ако ти трябва услуга, ела да осребриш това в кръчмата „Танцуващият бик“.
	— Ще го имам предвид — казах, питайки се каква услуга може да ми потрябва от него.
	— Непременно. — Той отстъпи и се поклони, като отново отметна театрално назад пелерината си, преди да изчезне в тъмнината. — До следващия път, ангеле.

	* * *

	Точно когато не мислех, че е възможно нощта ми да стане още по-странна, пътят ми се пресече с този на Айана, докато наближавах входа край форта. Беше ме виждала с русата перука преди, но въпреки това се сепна:
	— Мира? Ти ли си?
	Спрях и изпитах надежда, че маската ще прикрие чувствата ми:
	— Аз съм.
	Тя ме повика с жест да се приближа до една сграда, далече от оживената пешеходна улица. Долових в дъха й лек мирис на вино.
	— Даде ли на Грант онова, от което имаше нужда?
	— Хм, спорно е, но съобщих новината, която носех.
	— Тогава ще те изпратя до вкъщи — каза тя. Поклатих глава:
	— Тръгнала си някъде другаде. Не искам да те забавям. Тя ме побутна напред:
	— Просто се прибирах вкъщи. Приключих за тази нощ. Хайде.
	Не мислех, че имам нужда от придружител, но вероятно беше по-лесно да изтърпя компанията й, отколкото да споря с нея. А и тя не беше Грант.
	Вървяхме в дружелюбно мълчание, докато стигнахме до главния път. Тя издиша шумно:
	— Каква нощ само.
	Това беше твърде меко казано.
	— Поне твоята хубава ли беше? — попитах.
	— Не, ни най-малко. — Гласът й звучеше по-приповдигнат, отколкото бих очаквала за подобно изказване. Не, не приповдигнат. Печален. — На Иуитси ще му хареса да ми натяква как ме е предупреждавал.
	Намръщих се, смътно спомняйки си по-раншните думи на Грант:
	— Той каза… каза нещо за романтично увлечение. Айана се засмя на това:
	— Така ли? Мога да си представя как го е казал.
	— Съжалявам, изобщо не ми влиза в работата.
	— Всичко е наред. Просто ми е неприятно, че винаги е прав. Това го прави самодоволен — повече от обикновено. — Тя въздъхна отново, тонът й стана сдържан и сериозен. — Може би е прав. Може би не съм създадена за любов.
	— Не! — възкликнах. — Прекрасна си. Просто още не си срещнала подходящия човек. Не го слушай.
	— Много си мила. А той вероятно е последният човек, от когото би трябвало да приемам съвети. Искам да кажа, общувала си достатъчно с него. Не е толкова сантиментален. Със сигурност не е романтичен.
	Поколебах се, несигурна дали наистина исках да узная отговора на следващия си въпрос:
	— Онази нощ, когато двамата се скарахте… ти му спомена нещо от рода, че поне научаваш имената на любовниците си…
	Тя изпъшка:
	— Не биваше да казвам това. Беше подло. И честно казано, сигурна съм, че първо научава имената им. Макар да се съмнявам, че ги помни.
	— Трудно е да си го представя, ъм, да има любовници.
	— Е, „любовница“ навярно е твърде великодушно определение. Може би „партньорка“ е по-добре? Все си мисля, че любовник или любовница е някой, когото виждаш повече от веднъж. Както и да е, всъщност няма значение. Не може да се каже, че е нещо, което му се случва често. Обикновено няма нужното търпение, за да очарова някого.
	— И аз всъщност не мога да си го представя да очарова някого.
	— О, може да бъде, ако наистина се постарае. — Завихме по една пътека, докато тя размишляваше над въпроса ми. След няколко мига тя се засмя: — Помня един път, когато пътувахме на север и спряхме да пренощуваме в един хан. Хранехме се в общото им помещение и имаха една красива барманка, която обслужваше масите. С най-прекрасните сини очи на света. И той се оживи.
	Внезапно изпитах категорична увереност, че не искам да чуя това.
	— Айана, наистина не е нужно да…
	— Нямаше да го познаеш. Аз едва успявах. Кой би си помислил, че той може да бъде толкова очарователен? Предполагам, че това е просто поредната маска на Иуитси. Той вложи цялото си старание в ухажването й — и изглеждаше, че се получава. След като приключи смяната си, тя седя на нашата маса цяла вечер. Смееше се. Усмихваше се. Прекарваше си добре. Той също беше много горд със себе си. И защо не? След като тя остана толкова дълго, сигурно е проявявала интерес, нали?
	Когато Айана направи пауза, осъзнах, че от мен се очакваше да кажа нещо:
	— Ъм, предполагам?
	— О, да. Тя определено проявяваше интерес. Само че не към него. — Айана се засмя толкова високо, че смутено хвърлих поглед наоколо: — Трябваше да видиш изражението на лицето му, когато тя се върна в моята стая. Понякога почти изпитвам угризения за това. Почти. Провървя му повече с някакво друго момиче на следващата вечер, така че нещата се получиха за него. После пак потеглихме на път и той никога не погледна назад. Никога не поглежда. Не иска да се привързва към никого. Не иска никой да се привързва към него.
	Вече дори не се опитвах да водя своята половина от разговора. Единият крак пред другия. Това беше всичко, което трябваше да правя. Бяхме стигнали до мочурището, така че Уистерия Холоу вече не беше много далече.
	— Е, това е той. Но аз? Не знам. — Гласът на Айана продължаваше да звучи в тъмнината, внезапно по-потиснат. — Една такава нощ е забавна, но не е това, което искам наистина. Искам да се събуждам до една и съща жена всяка сутрин. Искам да мога да й кажа всичко. Искам честност и разбирателство. Искам да бъда замаяна от любов и да чувствам как тази любов расте все повече и повече всеки ден. Но може би е прекалено да искам това. Може би ти и Иуитси в края на краищата сте намерили правилния начин.
	— Какво? — Възможно ли беше да е открила?
	— Виждам те на онези празненства, Мира. Ти си като него. Ти също не търсиш обвързване. — Светлините на Уистерия Холоу се показаха през дърветата пред нас. Предишната й тъга се върна: — Ти оставаш хладнокръвна. Не губиш самообладание. И знаеш ли какво? Вероятно би трябвало да продължиш да правиш това — защото тогава няма да изгубиш и сърцето си.
	Вперих поглед нагоре в небето, забелязвайки позицията на звездата на Ариниел.
	— Благодаря — казах вцепенено. — Ще се опитам да запомня това.


>	18

	Прекарах почти целия следващ ден, опитвайки се да проумея случилото се с Грант. Фактът, че ме беше отхвърлил, ме изпълваше с унижение. Бях отблъсквала много настойчиви „аванси“ през годините и колкото и да ми беше омразно да го призная, те бяха оставили у мен егоистичното предположение, че разбира се, мъжете ме желаеха. Всичко, което трябваше да правя, беше да се излагам на показ. Болката от откритието, че това не е вярно, още пареше.
	Пиянският разказ на Айана за миналото на Грант също ме беше разстроил — но това чувство беше по-сложно за разбиране. Защо би трябвало да ме е грижа, че той търсеше лишени от страст, еднократни отношения? Неприязънта му към обвързването никога не е била тайна. И аз бях дала съвсем ясно да се разбере какви са намеренията ми. Исках собствен шанс да изпитам страст, преди да бъда окована в брак. Дори бях стигнала дотам да заявя, че няма значение дали го харесвам, или не. Така че защо ме беше отпратил? Бях му предложила точно такава уговорка, каквато му харесваше.
	— Изглеждаш така, както се чувствам аз.
	Примигнах, изтръгвайки се от мрачните си мисли, и открих Седрик да се обляга на парапета на стълбището. Всички се бяха върнали от светските събития за вечерта, а аз последна от групата си влязох вътре. Потиснах една прозявка и спрях в най-долния край на стъпалата. Той беше зашеметяващ и безупречно облечен, както винаги, но над него витаеше очевидно униние.
	— И ти самият изглеждаш доста потиснат — казах. — Какво е твоето оправдание? Твърде много танци и незначителни светски разговори? Това изтощи мен.
	Изражението му си остана мрачно.
	— Ще ми се да беше това. Чу ли за аланзанците, които са били заловени?
	— Какво? Не… — Но после си спомних, че Грант спомена как патрулите на Уорън Дойл са успели да арестуват първата си група еретици. Не знаех коя секта са заловили. Огледах се наоколо, за да се уверя, че сме сами. — Там ли беше, когато дойдоха?
	— Измъкнах се. Бях един от късметлиите.
	— Ако са те разпознали…
	— Не са.
	Потиснах порива да го упрекна на какви опасности се излага, като участва в богослужения с други от своята вяра. През живота си обаче бях общувала отблизо с достатъчно аланзанци, за да съм наясно колко е безплоден този довод. Техните принципи бяха твърде здрави.
	— Какво ще стане с тях?
	— Точно в момента са задържани в градски арест. Утре ще ги разделят. Някои ще бъдат задържани в затвора в Арчъруд. Други са осъдени на каторга. Знаеш ли какво е това?
	— За нещастие. — Призля ми, като си помислих за участта на онези бедни затворници и тормоза на системата. В ума ми тези аланзанци носеха лицата на Пабло, Фернанда и безброй други приятели.
	— И не мога да направя нищо по въпроса. — Той ми се усмихна измъчено. — Иска ми се да можех да съм като баща ти. Той нямаше да ги остави да седят там. Иска ми се да имах неговия кураж — и умение — за да нахълтам там и да ги освободя. Но вероятно просто щях да си навлека арест. Или да загина.
	Потупах го по ръката:
	— Недей да правиш нещо безразсъдно или да се обвиняваш. Ти показваш смелост по други начини.
	Той сякаш не повярва на това и ми пожела лека нощ. Но докато се оттегляше, почувствах как сърцето ми започва да препуска. Седрик беше прав за едно. Баща ми нямаше да позволи онези аланзанци да страдат в затвора или в каторгата. Нямаше да подскача наоколо, окичен с бижута и облечен в хубави дрехи, докато те очакваха мрачната си участ. Щеше да предприеме действия. Наистина _щеше_ да нахълта там и да освободи аланзанците. Щеше да ми каже, че съм себична, задето стоя настрана. Щеше да ме нарече страхливка… отново.
	Но аз не бях баща си независимо колко много исках да бъда като него понякога. Желанието да помогна на аланзанците, гореше в гърдите ми. Трябваше да действам, да нанеса удар и да спася невинните. Но не можех да проникна в затвор. Нямах на свое разположение цяла мрежа от борци за свобода.
	Или пък имах?
	Изтичах в стаята си, повдигнах дюшека и измъкнах монетата, която Том ми бе дал. Стиснах я в ръка. Имах на разположение един борец за свобода. Е, може би „имах на разположение“ не беше правилният израз. Но той наистина ми дължеше услуга. Какво струваше тази услуга?
	Време беше да разбера.

	* * *

	Измъкнах се по обичайния си начин и по гористата пътека забелязах, че със затоплянето на времето земята омекваше още повече. Тази вечер носех красиви обувки от ярешка кожа, които бяха по-удобни от пантофките за танци, но въпреки това затъваха дълбоко в калта. Трябваше да ги почистя, преди мистрес Кълпепър да види.
	В самия Кейп Триумф ми се наложи да питам за посоката няколко пъти, преди да открия кръчмата „Танцуващият бик“. Открих, че вътре беше точно толкова претъпкана, колкото и кръчмата, в която се бяхме скрили с Грант, но нямаше същото долнопробно излъчване. И беше по-ярко осветена. Разбира се, имаше издокарани и гримирани жени — жени, чиито намерения бяха очевидни. Но се движеха дискретно, без вулгарни публични демонстрации. Само две жени бяха облечени в по-груби дрехи като мен. Седяха на масите си и пиеха със сурово изражение, създавайки впечатлението, че всеки, който ги притесни, скоро ще съжали за това.
	Останалите посетители бяха мъже. Мнозина носеха маски. Някои се бяха свили в ъглите с потайни изражения на лицата. Други, по-буйни и шумни, играеха на карти и зарове в големи групи. Облеклото им варираше от обикновени работни дрехи до по-зрелищния вид на пиратите. Част от пиратското облекло изглеждаше доста износено, но доста мъже демонстрираха изключително ярката, биеща на очи непрактична външност на псевдопирати. Мъж с бяла готварска престилка подтичваше наоколо, за да се грижи ничия бирена халба да не остава празна, а една жена, работеща на бара, се стараеше винаги да има много готови халби.
	Не видях Том никъде.
	Внезапно усъмнила се в себе си, застанах точно в очертанията на вратата и обмислих следващия си ход. Том не ми беше дал подробни указания. Няколко мъже ме оглеждаха любопитно и осъзнах, че трябваше да направя нещо решително, преди да съм привлякла нежелано внимание. Приближих се до жената на бара.
	— Извинете — казах й с белсиански акцент, — трябва да се видя с Том Шортслийвс.
	Тя беше по-възрастна жена и вдигна поглед едва когато свърши да налива ейл в дървена чаша. Когато проговори, гласът й беше рязък:
	— Ти и всички останали. Нареди се на опашката. Измъкнах монетата му от джоба си и я вдигнах:
	— Това ще ми осигури ли място по-напред в нея?
	Тя направи гримаса, докато я оглеждаше, а после кимна бързо.
	— Дженкс! — изкрещя през стаята. — Ела насам.
	Мъж, едър като великан, се надигна от една маса за игра на карти. Носеше маска и я беше изтикал небрежно на челото си.
	— К’во ви трябва?
	— Тази търси Том — каза тя.
	Крива усмивка изпълни цялото му лице, докато ме оглеждаше:
	— О, не ти трябва той, миличка. Нека ти купя едно питие. Жената направи нетърпелив жест:
	— Покажи на Дженкс какво имаш.
	Когато извадих монетата, усмивката му се стопи, но не и доброто му настроение.
	— О, добре де, ама ти наистина си късметлийка.
	— Трябва ми услуга — обясних. Очите на Дженкс заблестяха:
	— Винаги обичам тези услуги. Само да си оправя сметките и ще го намеря.
	Той изчезна в тълпата, оставяйки ме да чакам неловко до бара, докато жената продължаваше с работата си. Полиците зад нея бяха пълни с бурета бира и бутилки вино, а на една по-ниска забелязах оставен пистолет. В един момент мъжът, който разнасяше питиетата, се приближи забързано до нея.
	— Онези в ъгъла искат бутилка от харкфордското червено.
	Неудоволствието й се засили:
	— Това е чак отзад в избата.
	Той сложи на тезгяха шепа сребърни и златни монети:
	— Сериозно говорят. Бих отишъл да го взема, но знаеш какъв е…
	— Знам, знам. — Остави една халба на тезгяха с такава сила, че съдържанието й се изплиска. — Ще се погрижа.
	Сервитьорът се върна към работата си и видях как жената се наведе и изчезна от поглед зад бара. Когато се изправи, държеше халка с ключове. Повдигна една подвижна част от барплота, за да излезе, и без да каже нищо, се отдалечи към малка, безлична врата в дъното. Отключи я с ключа и изчезна. Взирах се в затворената врата, омаяна.
	— Виж ти, виж ти, да не повярва човек. Моят ангел реши да ме удостои с присъствието си.
	При звука на драматичния глас се обърнах и видях Том да крачи към мен с Дженкс до себе си. Тук, на светло, можех да преценя по-добре чертите на Том. Беше по-възрастен от мен поне с пет години. Русата му коса беше с цвета на пчелен мед, прибрана назад в опашка, макар че голяма част от нея се беше измъкнала. Черната маска подчертаваше зелени очи. И щом отметна пелерината си назад, видях, че стигащите до лактите му ръкави са поръбени по краищата с паунови пера.
	— Е, знам, че мразите неплатени дългове. — Посочих към едната му ръка. — Кое беше първо: ръкавите или името?
	Той се ухили в отговор:
	— Има ли значение? Едното вече не може да съществува без другото. Част от образа ми е.
	— Навън още е доста студено. Образът струва ли си това?
	— Образът е всичко — увери ме той. — Та значи, Дженкс твърди, че си влязла, размахвайки онази монета пред всички. Кажи ми, че греши и че просто си искала да ме видиш.
	Съветът на Аделейд от кораба внезапно ме осени със съвършена яснота: _Ако някога попаднеш в ситуация, която изисква безумно решение, просто бъди уверена — ако си придаваш вид на напълно убедена в нещо, хората ще го приемат._ Тази ситуация безспорно беше безумна и разбрах, че трябва да изиграя ролята си, за да оцелея. Усмихнах се лукаво.
	— Защо да не може да са и двете? — Протегнах отново монетата и снижих глас: — Боя се обаче, че става дума главно за работа. Имам няколко приятели, които са в беда — приятели, които в момента са задържани в затвора на милицията. Утре ще ги изместят оттам.
	— А — рече Том. — _Онези_ затворници. Никога не съм те смятал за поклонница на някаква религия. Смятах, че един ангел сигурно има собствен кръг от поклонници.
	— Не съм аланзанка. Но не искам да бъдат държани там или прехвърлени на по-лошо място. Помислих си, че вие сте човек, който може да помогне. — Направих пауза, сякаш премислях решението си. — Но може би не можете.
	Дженкс беше стоял на почтително разстояние, преструвайки се, че не слуша, но нададе силен рев:
	— Предизвиква те да си разкриеш картите — каза той на Том.
	Том грабна монетата от мен:
	— Няма за какво да ме предизвиква. Най-вече съм разочарован, че не помоли за нещо по-предизвикателно. Колко души според теб са оставили на пост там?
	— Обикновено двама. — Дженкс се почеса по главата. — Вероятно двойно, ако държат по-голяма група затворници.
	— Лесна работа тогава. Да отидем да съберем няколко от другите. — Том ми направи знак да го последвам, докато двамата с Дженкс тръгнаха обратно към тълпата.
	Хвърлих поглед към тях:
	— Още сега ли?
	— Разбира се — каза Том. — Необходимо ти е това да се свърши веднага, нали?
	— Ами… да. Но мислех, че ще има някакъв план.
	— Разбира се, че има. Ще ги надвием, ще измъкнем приятелите ти и ще си вървим по пътя.
	Толкова бях свикнала с пресметливостта и задълбочеността на Грант, че едно бързо, импулсивно действие беше зашеметяващо.
	Докато прекосявахме стаята, безразличното поведение на тълпата драматично се промени. Хората спираха заниманията си и подвикваха поздрави на Том. Той отговаряше подобаващо, като се обръщаше към много от тях по име и добавяше по някоя шега. Няколко от псевдопиратите скочиха на крака, надявайки се да бъдат забелязани. Стрелкаха ме със завистливи погледи и аз се опитах да си придам вид, сякаш изобщо не бях впечатлена от цяла бърлога с пирати. Тайно бях запленена. Разбирах блясъка и тайнствеността, които ги заобикаляха — особено ако спасяването на други хора беше редовна практика. Но как стоеше въпросът с другите им дейности? Плячкосване? Нападения?
	Том продължи да върви, докато стигна до една маса, където трима маскирани мъже играеха карти. Всичките моментално вдигнаха погледи.
	— Господа — обяви той. — Позволете ми да ви представя ангела, за когото ви разказах онази нощ, жената ангел, която се втурна храбро в битка, защитавайки ме от няколко от разбойниците на Абърнети. Един от мъжете се изкиска:
	— Още не мога да повярвам, че си имал нужда от помощ.
	— Нямаше да имам нужда от никаква помощ, ако _някой_ ми беше казал, че Абърнети още е ядосан заради онова произшествие миналата седмица. — Том погледна многозначително друг мъж, мършав и изпит, в раирана риза, който изглеждаше много млад.
	— Не бях чул нищо, шефе! Честно — извика мъжът. — И ме познавате. Вечно се ослушвам.
	Том се усмихна, но в гласа му се долавяше напрегната нотка:
	— Е, от сега нататък се ослушвай и с двете уши.
	Един от мъжете, с бръсната глава и сребърна халка на ухото, се изправи и се ръкува с мен:
	— Аз съм Илайджа. Онези, дето им помогнахте, бяха жена ми и детето. Ако ти потрябва нещо, само кажи.
	Въпреки грубата му външност долових истинско вълнение в гласа му.
	— Радвам се, че помогнах — казах.
	— От континента ли сте, госпожице? — Въпросът беше зададен от мъжа в раираната риза. — Скарсия?
	— _Лейди_ — поправи го Том. — Човек винаги трябва да се обръща към един ангел в женски образ с „лейди“. А всеки, който разбира поне малко, знае, че тя е от Белсия, не от Скарсия. Андерс е от Скарсия. Тя да ти звучи като него? — Погледът на Том се завъртя към мен. — Но в някакъв момент наистина трябва да се спрем на име, с което да те наричаме.
	— Можете да ме наричате както искате — казах, — стига да можем да помогнем на онези хора.
	— Нашият ангел е истинско олицетворение на деловитостта. — Том кимна на Илайджа и на младия мъж. — Вие двамата идвате с нас в затвора. Питърсън, върви да намериш Андерс и се погрижи нещата с онзи товар да минат по план. — На мен Том каза: — Това всъщност не е нещо, за чието изпълнение се иска гениален ум. Даже не е нужно да идваш с нас, ако не искаш.
	Старата тръпка от времето, когато помагах на Лонзо и на баща си, премина през тялото ми, но не знаех точно какво иска Том:
	— Какво ще искате да правя?
	— Да дадеш на няколко души да се разберат. Да размахаш сабя. — Той огледа обстойно талията ми. — Имаш ли изобщо такава? Или само това жалко подобие на нож?
	Отметнах пелерината си назад и си спомних, че трябваше да си придавам дързост независимо колко ме смущаваше онзи нож.
	— По-добре е от нищо.
	— Може да се спори по въпроса. Питърсън, помогни на дамата, ако обичаш.
	Питърсън свали кожена ножница от колана си и ми я подаде, без да възрази. Прокарах пръсти по дървената ръкохватка, украсена с бронз и кост, и измъкнах късо хладно оръжие. Правото му стоманено острие беше към осемнайсет сантиметра дълго и имаше толкова остър връх, че вероятно можеше да среже стария ми нож наполовина. Повече от кама, по-малко от сабя. Не се бях упражнявала с подобно оръжие от години и никога — с нещо толкова хубаво. Дъхът ми секна, като го видях, и му се възхищавах още няколко мига, преди да го пъхна обратно в ножницата.
	— Не мога…
	— Тихо — прекъсна ме Том. — И ми кажи дали идваш с нас, или не.
	Прехапах устна и се почувствах, сякаш стоях на ръба на това острие, люлеейки се между две драстични решения. Бях дошла в Кейп Триумф с прости планове. Да се отдам на удобен брачен живот, да изплатя откупа за свободата на Лонзо. А после се бях заплела в шпионаж. Бях се измъкнала от защитния кръг на Уистерия Холоу. Бях ограбила дом. Бях се свързала с пирати… а сега щях да се бия редом с тях.
	— Ще отида — казах, пристягайки камата на кръста си. Том засия:
	— Сигурна ли си?
	— Абсолютно. Имам нужда от това.
	Имах нужда да помня принципите, които винаги ми бяха толкова скъпи. Имах нужда да си спомня какво е да се бориш за невинните. И поне за една нощ имах нужда да забравя за Грант Елиът.


>	19

	Главният затвор на Кейп триумф се намираше извън оживения градски център, но достатъчно близо, че да опрости прехвърлянето на затворници в съда.
	— Има по-малки места за задържане — каза ми Том, докато пътувахме в тъмнината. — Войниците имат едно във форта. А милицията има нещо като пост, който също поддържа две. Но тези места са предназначени главно за задържане на по-дребни престъпници. Да задържат пияниците, затворени за една нощ. По-опасните ги държат тук.
	— Всичко това звучи много… неорганизирано — казах. — Градската стража в Осфро невинаги вършеше добра работа, но поне си имаха система. Тук няма истинско централизирано прилагане на закона.
	— Тогава се появяваме ние — каза Том весело. — Бремето на раздаването на правосъдие пада върху нас.
	— Нещо ми подсказва, че вашето правосъдие е избирателно. И доходоносно.
	— На една градска стража щяха да й плащат. Защо не и на нас?
	Спряхме на около четвърт миля от затвора, където Малкия Том — младият, кльощав мъж — беше избързал преди нас, за да разузнае положението. Понеже той също се казваше Том, определението „малкия“ ги разграничаваше. Не ми беше ясно дали допълнението бе хрумнало на Том, или на другите мъже.
	— Дженкс беше прав — каза Малкия Том, като се върна при нас, подтичвайки. — Повече са от обикновено. Шестима.
	— Шестима ли? — рече Том сприхаво. — Обеща ми четирима, Дженкс.
	— Не съм ти обещал нищо. Казах, че _вероятно_ охраната ще е двойна.
	Малкия Том добави:
	— От милицията са. Не войници.
	— Е, и това е нещо — каза Том. — Сега. Разкажи ни всичко друго, което си видял.
	Пет минути по-късно имахме план и всички тръгнахме към затвора, придържайки се встрани от главния път. Една лампа близо до входната врата ни показа онова, което ни беше нужно. Сградата бе правоъгълна, гола и груба, без прозорци. Двама души стояха на пост отпред, а във всеки ъгъл стоеше по един пазач.
	Разгърнахме се в позициите, които Том ни беше определил, и нетърпеливото очакване запращя като електричество из тялото ми, докато се отправях към тъмен, обрасъл с дървета участък заедно с Илайджа. Никога не бях влизала в планиран сблъсък. Обикновено те просто ми се случваха. Стисках камата толкова здраво, че трябваше постоянно да я намествам, за да не ми се схванат пръстите.
	Акцията започна с изстрел. Беше Малкия Том, който стреля близо до един от пазачите в задната част на сградата. Том беше дал много ясно да се разбере, че искаше да избегне всякакви убийства тази нощ.
	— Милицията е много снизходителна към нас — бе обяснил. — И искам положението да си остане така.
	Беше ни предупредил също и че понеже милицията е така непоследователно обучена, членовете й вероятно ще реагират безразсъдно. При пукота от пистолетния изстрел всички пазачи хукнаха натам, откъдето беше дошъл звукът — всички освен един. Той остана на поста си до входната врата. Илайджа, който беше с мен, изруга. Бяхме се надявали, че всички пазачи ще затичат към задната част на сградата, където ни чакаха другите ни трима съучастници.
	— Нищо друго не ни остава — каза Илайджа. — Да вървим. Стойте зад мен, приведени ей там. Вие сте по-малката мишена — той ще се цели в мен, но е по-добре, ако все пак не се пречкате.
	Мъжът от милицията, който стоеше на вратата, ни видя да идваме и вдигна мускета си. Стреля по Илайджа, както предполагахме, че ще стане, но не улучи. Беше стрелял по-бързо, отколкото трябваше с подобно оръжие. От още няколко стъпки щеше да е по-точен. С Илайджа се хвърлихме върху него, преди да успее да презареди. Илайджа го събори на земята и го задържа притиснат там. Пазачът крещеше мръсотии, докато връзвах ръцете и китките му, и ми се прииска да бяхме донесли както въжета, така и парцали за запушване на устата. Точно докато приключвах, видях вратата да се отваря зад Илайджа.
	— Внимавай!
	Илайджа се обърна, когато се показа дулото на пистолет. Скочих нагоре и замахнах с камата си като със сопа, изблъсквайки пистолета достатъчно встрани, че да не улучи Илайджа при изстрела. Това даде на Илайджа възможност да отвори със сила вратата и да сграбчи собственика на оръжието — още един мъж от милицията. Илайджа го запрати силно в стената, но мъжът беше по-як и набит и се оттласна назад чрез собствената си груба сила. Отмествайки поглед от схватката им, зърнах още един пазач. Разузнаването на Том ни беше дало сведения само за външната отбрана. Не знаехме със сигурност какво да очакваме вътре.
	Вторият мъж още не ме беше видял. Колкото и да копнеех да размахам храбро камата си, използвах онова, на което ме беше обучил Лонзо. Този пазач не беше толкова мускулест, колкото онзи, с когото се биеше Илайджа, но беше по-висок от мен. Стрелнах се напред и го изненадах, стоварвайки лакътя си в лицето му с движение, с което се озовах твърде близо до него, че да може да стреля. Вместо това той незабавно се опита да отвърне на удара, като замахна с пистолета си така, както бях замахнала аз с камата. Високият му ръст беше в негов ущърб. Не бях там, където очакваше, и това го принуди да промени позата си, за да не изгуби равновесие, докато аз продължавах да се движа безразборно. Той пусна оръжието и понечи да ме нападне с юмруци. Използвах тези частици от секундата, за да му нанеса нов удар от долу нагоре, този път във врата. Липсваше му прецизност, но беше успешен. Мъжът нададе лек вик и залитна назад. Грабнах мускета и го насочих към него, като му изкрещях да падне на колене. Никога преди не бях стреляла с пушка и се надявах, че мога да блъфирам убедително.
	Явно можех. Той се подчини и чух силен смях зад гърба си.
	— Виж се само — каза Илайджа. — Дори нямаше нужда от мен. Нищо чудно, че си успяла да изплашиш бандата на Абърнети онази нощ. — Противникът му лежеше на пода, вероятно в безсъзнание. Илайджа се приближи бавно до моя пленник и започна да връзва китките му.
	— Не съм сигурна, че съм го изплашила чак толкова. Но се радвам, че помогнах на семейството ви.
	Илайджа се намръщи, докато привършваше работата си:
	— Не биваше да попадат в такова положение. Цялата онази каша с Абърнети стана, защото Том толкова надменно…
	Отвън прозвуча изстрел и аз се огледах тревожно наоколо.
	— Трябва ли да направим нещо?
	— Не — каза Илайджа. — Това е тяхна работа. Да си свършим нашата.
	Взе ключовете от изпадналия в безсъзнание мъж и претърсихме сградата. Имаше два коридора, разклоняващи се в противоположни посоки, с по десет килии във всеки. Изплашени мъже и жени надзъртаха към нас през решетките. Бяха чули суматохата, но нямаха представа какво означава.
	— Всичко е наред — казах, докато Илайджа отключваше килиите. — Дошли сме да помогнем. — Докато затворниците се изнизваха припряно покрай мен един по един, ми хрумна нещо. — Не сме сигурни, че всичките са аланзанци. Може би освобождаваме закоравели престъпници.
	— Да — съгласи се Илайджа. — Но нямаме време да ги разпитваме.
	Последните затворници изтичаха навън през предната врата точно когато влязоха Том и останалите. Той се ухили:
	— Изглежда, че всичко се е получило.
	— Трябваше да видиш твоето момиче — каза Илайджа. Побутна мъжа, когото бях обезвредила, към една от килиите. — Не ми каза, че може да се бие така.
	Заключихме вътре всички мъже от милицията. Шайката на Том имаше няколко порязвания и синини повече, отколкото в началото на битката, но никой от двете страни не беше прострелян. Затворниците отдавна бяха изчезнали в нощта, когато най-сетне си тръгнахме.
	— Благодаря — казах на Том, докато вървяхме обратно към основната част на града. — Знам, ще кажеш, че си ми дължал услугата, но въпреки това я оценявам.
	— За мен е удоволствие. — За няколко мига настъпи мълчание. — Ободряващо, нали?
	— Кое?
	— Суматохата на битката. — Той размаха ръце в преувеличен жест. — Тръпката. Кръвта, пулсираща мощно из тялото ти. Всяка частица от теб — нащрек. Трудно е да се съвземеш от възбудата.
	Наистина изпитвах нещо като прилив на възбуда. Всичките ми сетива сякаш бяха по-изострени и по-ясни.
	— Да — признах. — И е трудно да се съвземеш.
	— Не за пръв път влизаш в битка.
	— Не, но никога не съм участвала в нещо като това. — Баща ми ме беше научил на някои основни бойни умения, но рядко ми позволяваше да го придружавам в някой от набезите му. Бях избутвана встрани като красивата примамка. Само Лонзо в краткото време, което прекарахме заедно в Осфро, се беше отнасял към мен като към равностоен партньор и беше наблегнал на обучението ми. — Чувството е приятно — знанието, че сме спасили невинни хора от потисничество. Това също е възбуждащо.
	— Е, кой може да каже дали са наистина невинни? — попита Том сухо. — Но предполагам, че наистина ги спасихме от потисничество. Сега. Ако все още ти е останал хъс за битка, сигурен съм, че бихме могли да спрем и на други места.
	Поколебах се:
	— Наистина е добре да си вървя.
	— Мога да се постарая да са благородни домове само заради теб.
	— Не. Наистина, трябва да вървя. — Придадох си по-твърда решителност, за да устоя на изкушаващото предложение. — Дори не би трябвало да съм навън. Но съм признателна. Многократно се отплатихте за онова, което направих.
	— Ах, добре. Може би следващия път.
	— Няма да има следващ път.
	Той притисна ръка към сърцето си:
	— Нараняваш ме отново. Половината мъже в Бика са готови на убийство, за да работят за мен.
	— Да работят за вас? Ами да заповядат. А и във всеки случай защо бихте ме искали? Не притежавам и наполовина толкова опит, колкото другите ви хора. — Усещане за празнота се настани под лъжичката ми и аз се отдръпнах, внезапно осъзнала колко тихи бяха улиците, по които се бяхме върнали обратно в града. — Вижте, ако мислите, че „работенето“ за вас ще включва още нещо допълнително…
	Той изсумтя насмешливо:
	— Ти си приятна гледка, но не, няма такова нещо. Тази вечер беше на висота, а нещо ми подсказва, че се учиш бързо. И ще си струва. Малък Том!
	Бяхме минали далеч напред пред другите и Малкия Том дойде при нас с подтичване.
	— Да?
	— Покажи й какво ти платих по-рано за посещението в къщата на съдия Матърс.
	Малкия Том бръкна в джобовете си и аз се сепнах, когато извади две шепи сребърни монети. Преброих двайсетина.
	— Похарчих няколко за питиета — призна той. Том го отпрати с махване на ръка:
	— Няма значение. Благодаря.
	Малкия Том прибра парите и веднага отстъпи назад. Том ме стрелна с кос поглед:
	— Виждаш ли? Старая се всички да получат добра компенсация. Понякога им се плаща в злато.
	Злато? Още се чувствах замаяна от всичкото това сребро.
	— Аз… това, което направих тази вечер, не го направих за пари. Не бих искала. Направих го, защото така беше правилно.
	— Дори един ангел трябва да яде. Но ми харесва начинът ти на мислене. Мнозина говорят за справедливост и как се борят за промяна. Малцина живеят, превръщайки тези думи в дела. Моите хора са добри души, но повечето правят това заради парите. И те трябва да ядат. Бих имал полза от някого до мен, който наистина се бие, воден от благороден дух.
	Огледах лицето му в светлината на лампата, преценявайки искреността му:
	— _Наистина_ ли искате доблест? Не ми изглежда да раздавате всичко припечелено за благотворителност. Тия пера едва ли са евтини.
	— Не са, но образът е важен. — Той нежно погали зелените и сини пера, които красяха единия му ръкав. — Трябва да задържам известна сума за разноски по работата. И открито признавам, че не съм ангел — обичам печалбата. Но освен това не съм толкова себичен, колкото си мислиш. Всеки ден виждам бедните и потиснати хора в града. Тук царят корупция и злоупотреба с власт и имам много идеи как да подобря нещата.
	Искреността в гласа му ме изненада:
	— Ограбването на хора подобряване на нещата ли е?
	— Не е като да крада хляб от сираците. Занимавам се главно с редки и ценни стоки, изискани предмети, които невинаги са лесни за намиране — но се отплащат добре за тази трудност. И повярвай ми, хората, от които ги отмъкваме, не са точно закъсали за пари.
	— Въпреки това може да са добри хора, дори и да са богати. И съм сигурна, че някои загиват, когато ги нападате. Това справедливо ли е?
	— Не, нито пък е справедлив фактът, че множество добри хора тук гладуват и страдат. Парите и храната, които съм раздал, са спасили много от тях.
	— И вие… просто искате да се бия заедно с вас? — попитах неохотно.
	— Определено. Понякога — за да се „сдобиваме“ със стоки. Друг път — да отправяме предупреждение към онези, които си мислят, че могат да тъпчат другите. Ще се опитам да не те включвам в задачи, които може да противоречат на ангелските ти принципи. И освен това ще имам нужда от теб и за друга задача. Целя се в луксозни предмети, но в ръцете ми попадат и много обикновени стоки, които не мога да използвам. Неща от първа необходимост като храна и дрехи. Работното ми натоварване се увеличава, а нямам толкова много време да разпределя излишъка сред хората в нужда. Нещо ми подсказва, че тази работа би ти харесала. А мисля също и че градът ще бъде очарован от помощта на прекрасен ангел.
	— Да ме използвате, за да ви подобря имиджа ли искате?
	Той се ухили:
	— Е, както казах, имиджът е важен. Но аз не „използвам“ никого. Хората, с които работя, не са инструменти, които да бъдат употребени и захвърлени.
	Изкушението… едва можех да устоя. Злато за Лонзо. Цел за мен. Но на каква цена?
	— Не мога. Имам други ангажименти. Веждите му се повдигнаха:
	— О. Някой съпруг или любовник?
	— Не! — Гласът ми прозвуча твърде издайнически и Том се засмя:
	— О, разбирам. Това е едно от онези сложни и заплетени неща, а? Още по-основателна причина да избереш сама пътя си. И видях лицето ти, когато Малкия Том извади онези монети, които взехме от съдията. Имаш дългове навярно?
	Възможността да изплатя сумата за освобождаването на Лонзо от служба и собствения си договор, внезапно ме замая, но се опитах да скрия чувството.
	— Съдия… споменахте съдия Матърс?
	— Познаваш ли го? — попита Том с явно изострен интерес.
	— В известен смисъл. И знам какво прави. Подкупите. Съмнителните присъди за изпращане на принудителен труд.
	— Тогава знаеш, че е лош човек, който нарушава закона.
	— _Ние_ току-що нарушихме закона.
	— В името на висшето благо, помниш ли? — Тонът на Том стана по-твърд. — Неотдавна, срещу подкуп, той осъди няколко от сътрудниците ни на работа в плантации. Тези присъди са твърде дълги за дребна кражба. Никой от моите хора, но това е обида към нашето братство. Така и не е наказан за онова, което прави.
	— Какво му направихте?
	— Обичайното. Дадохме му да разбере, че наблюдаваме. Отбихме се до къщата му, освободихме го от някои вещи, внушихме у него и слугите му страх от разпътните ангели. Никой не умря, ако това се чудиш. Опитвам се да избягвам търкания с милицията, ако е възможно.
	Спряхме пред „Танцуващият бик“, но не последвах другите мъже вътре.
	— Том…
	— Никакви протести повече. Нужно ти е нещо повече от пари. В теб гори нещо. Виждам го. Наистина искаш да бъдеш ангел отмъстител, който оправя световните неправди? Това е начинът. Върни се утре вечерта. — Лицето му светеше от възбуда. — Имам малко зърно от една работа миналата седмица, което смятам да раздам. Ела да видиш другата страна на онова, което правим.
	— Ще си помисля — казах най-накрая.
	Том хвана ръката ми и я целуна, когато понечих да си тръгна.
	— Не само си помисли, Авиел. — Авиел?
	— Един ангел има нужда от име. Защо не небесната защитница на жените и невинните? Освен ако не мислиш, че това е светотатствено.
	Засмях се, докато започвах да се отдалечавам заднешком надолу по улицата.
	— След всичко друго, което направихме тази вечер? Едва ли.
	Той се сбогува с мен с преувеличен поклон:
	— Тогава ще се видим утре, лейди Авиел.


>	20

	Наистина се върнах и не ми отне дълго време да се превърна в гореща тема на клюките, които се разправяха всяка вечер в Уистерия Холоу. Е, не точно аз. Лейди Авиел.
	Само след една седмица работа с шайката на Том самоличността, която ми беше дал, се разчу из целия град. В Кейп Триумф вече имаше няколко жени пирати, но те не завладяваха въображението така, както аз. Част от това се дължеше просто на факта, че бях близо до Том. Тъй като беше един от най-живописните контрабандисти в града, всеки в неговата компания се сдобиваше с известен блясък. Той определено притежаваше достатъчно, за да го сподели. Но освен това бях по-млада от другите жени пирати, което някак доведе до истории за невероятна — и по мое мнение преувеличена — красота. Съчетанието на това с ангелската ми самоличност ме превръщаше в нещо изключително. Нещо, дошло от друг свят. Истински ангел на справедливостта.
	И може би това беше, защото аз _наистина_ се стремях към справедливост, не само към печалба. Не всяка работа беше безкористна, разбира се. Том усърдно издирваше и набелязваше корумпираните градски чиновници, но беше безспорно, че е съсредоточен главно върху печалбата. Бях удивена колко усърдно работеше за този лукс и колко много трупаше. Бях удивена също и че предвид цените, на които ги продаваше, просто не беше взел да си построи дворец извън града и да се оттегли.
	Освен това Том удържа на думата си, че ще ми позволи да раздам някои от по-обикновените стоки, които попадаха в ръцете му. Хората, на които помагахме, знаеха, че съм една от съучастниците му, и работата ми му се отразяваше добре. Но освен това осъзнаваха, че приливът му на щедрост беше съвпаднал с времето на моето пристигане. И ме обичаха за това.
	Аз ли? Спечелих пет златни монети за работата от онази седмица. _Пет златни монети_. Докато не започнах да работя с Том, не бях докосвала дори една златна монета.
	Тези заети вечери допринасяха за изтощителните дни с Бляскавия двор. Няколко момичета вече се бяха сгодили и тримата Торн бяха твърдо решени да се постараят останалите от нас също да се сдобият с предложения за брак. Нямахме отдих.
	За всеобщо удивление Аделейд все още не беше сред сгодените момичета. Уорън беше продължил агресивното си ухажване и изглеждаше, че много мъже бяха отстъпили и бяха приели това, което трябваше да е очевидна победа.
	— Виждала ли си Уорън напоследък? — попитах я една вечер. Стояхме пред огледалото в спалнята си и правехме последни поправки в грима и дрехите си, преди да потеглим към вечерно събитие. — Нямаше го на никое от последните ни празненства.
	Тя приглади полата на бялата си копринена рокля. Сребристата й бродерия искреше на светлината на свещите.
	— Мисля, че е зает да се готви за пътуването си до Хадисън.
	— Със сигурност не е прекалено зает за теб — подметнах закачливо. Ухажването му ме оставяше с противоречиви чувства. Винаги, когато го виждахме, той се отнасяше с нея като с кралица — а предвид скорошното поемане на губернаторския пост имаше възможност да я превърне в такава поне по адорийските стандарти. От друга страна, беше ми трудно да отърся от ума си ролята му като активен организатор на преследвачите на еретици. Знаех, че мненията му относно еретиците се споделяха от много жители на града, но въпреки това ми се щеше тя да има по-свободомислещ ухажор.
	Нямах представа дали Грант се беше присъединил към патрулите, или не. Прилежно бях отбелязвала всички полезни разговори или наблюдения по време на светските събития, които посещавах. Бях преровила няколко чекмеджета в търсене на доказателства. А по време на работата си с Том дори бях събрала някои сведения за подземния свят на града. Съобщавах всичко научено на Айана, но тя никога не казваше как е било прието. А Грант не ми изпрати никакво съобщение.
	Тазвечерната официална вечеря беше от особено значение, тъй като се провеждаше в плантацията на Чеймбърс. Корнелиус бе продължил разпалено да ми пробутва баща си всеки път, щом се натъкнехме един на друг. Знаех, че си мисли, че изтъкването на великолепието на дома им ще има решаващата дума, за да ме убеди, и когато каретата ни спря пред пищното имение, трябваше да призная, че той имаше основателен повод за гордост.
	— Фантастично е, нали? — каза той почти веднага щом влязох през вратата. — Невъзможно е да се усъмните в положението на нашето семейство.
	— Никога не съм се съмнявала в него преди — отвърнах. Той продължи да говори до безкрайност за средствата, с които разполагат, докато някакъв друг гост го дръпна. Нито веднъж не спомена добродетелите на баща си. Предположих, че според него, предвид разликата във възрастта, материалните блага ще са по-важни за мен, отколкото техния притежател.
	Всъщност доста харесвах Рупърт и нарочно го издирих след вечеря. Седеше в луксозно кресло с твърде много пълнеж и наблюдаваше развеселено празненството.
	— Госпожица Виана. Какво удоволствие.
	Той понечи да се надигне и аз му махнах да не става, докато придърпвах по-малък стол:
	— И за мен, господин Чеймбърс. Как сте?
	— О, все същото. Водя спокоен живот, знаете. А сега Корнелиус настоява да намаля контрола си над нашите работници. Така че напоследък най-вълнуващите ми дни са, когато пристигат нови книги от Осфрид. Запазих зрението си, но артритът се влошава. — Разтвори едната си длан, за да подчертае думите си, а после отново я сви. — Бях си наумил да напиша историята на живота си, но не мисля, че тези стари ръце все още могат да се справят. Ще трябва да диктувам на някой служител.
	— Надявам се да го сторите. Вие сте вдъхновение за всеки, който идва в Адория за по-добър живот. Вижте всичко, което сте постигнали.
	Той хвърли поглед из голямата стая, но не изглеждаше особено впечатлен:
	— Със сигурност има повече, отколкото преди, особено откакто пристигна Лавиния. Тя има разточителен вкус — _много_ разточителен — а Корнелиус й угажда. Но това е младата любов.
	— Всичко е много внушително — казах дипломатично, но долових какво имаше предвид. „Разточително“ беше на границата с „безвкусно“. Някой старателен архитект бе построил стаята със семпли, но елегантни линии и различих остатъци от нещо, което някога сигурно е било много достолепно изящество. Сега изглеждаше, сякаш някой бе покрил това изящество и не беше знаел кога да спре с разкрасяването. Завеси от блестящо пурпурно кадифе. Вази и скулптури по всяка повърхност. Огромни картини, които щяха да изглеждат прекрасно, ако само _една_ от тях беше разположена в центъра на гола стена. Вместо това те стояха една до друга, разположени безредно и объркващо. Вечерята по-рано беше поднесена в най-фините кристални и порцеланови съдове, които бях виждала. А всичко в къщата изглеждаше ненужно разкрасено.
	— Лавиния е много взискателна дори по отношение на напитките — добави Рупърт с печален тон. — Признава само най-изисканите еварийски вина. Липсва ми ромът. От онзи с добавения аромат е, от Ройъл Пойнт. Опитвали ли сте го? Великолепен. Тя обаче смята, че е твърде „плебейски“ и имаше наглостта да го прибере на най-високата полица в килера. Можете ли да повярвате? За да не мога да го стигна, все едно съм някакво непослушно дете. После заяви, че гневът на Шестимата ще се стовари върху всеки слуга в къщата, когото хване да ми го донася.
	Огледах претъпканата стая, пълна с изискани гости, които бяха напълно погълнати от собствените си дела. Ухилих се и внезапно празненството стана много по-интересно.
	— Бихте ли искали _аз_ да ви донеса малко?
	Пълната липса на реакция от страна на Рупърт ме накара да помисля, че не бе чул въпроса, но точно преди да успея да повторя, нисък кикот започна в гърлото му, а после се усили. Плесна се по коляното:
	— О, иска ми се да можехте. Недейте да дразните един стар човек.
	Скочих като пружина:
	— Не ви дразня. Повярвайте ми, една висока полица не е кой знае какво предизвикателство в сравнение с половината неща, които правя.
	Той се засмя отново:
	— Това го вярвам, но колкото и да съм поласкан, не искам да рискувате. Лавиния ще ви откъсне главата.
	Сетих се как тя изгаряше от нетърпение да се омъжа за свекър й.
	— Нещо ми подсказва, че ще ми прости. Веднага се връщам.
	Отдалечих се припряно сред протестите му и ловко се шмугнах през една врата, през която бях видяла как цяла вечер влизат и излизат слуги. Пред мен се простираше дълъг коридор и оттам просто последвах инстинкта си. Пътьом подминах един прислужник и както обикновено, фактът, че се държах, сякаш знам къде отивам, ми помогна и той не ми обърна внимание.
	В огромната кухня стоеше само един човек: момче, което миеше чинии с гръб към вратата. След като вечерята беше приключила, сега повечето слуги разнасяха ликьори и плодови напитки на гостите. Промъкнах се до другия край на кухнята, далече от мияча на съдове. Зад един ъгъл се виждаше дълбок килер, пълен с толкова храна, че можеше да стигне за двойно по-голямо празненство от това. Не разпознах половината неща. Високо на най-горната полица проблясваха златисти бутилки ром. Докато обмислях стратегията си, смутен глас изрече:
	— Моля да ме извините, госпожице, аз…
	Обърнах се и видях неспокойна кухненска прислужница.
	— Слава богу — възкликнах. — Надявам се, че можете да ми помогнете. Опитвам се да направя една услуга за господин Чеймбърс — по-възрастния. Донякъде е, ъъ, тайна. Той се надяваше, че мога да намеря нещо за него. Нещо от… Ройъл Пойнт.
	Осланях се на предчувствието си. След като се сетих как Рупърт бе казал, че Лавиния е заплашила слугите, ми хрумна, че те може и да не изпитват особено ласкави чувства към новата си господарка и наложените от нея промени. Но към благ и кротък човек като Рупърт? Верността им към него вероятно още беше силна и можеше дори да не ми се наложи да крада.
	Наистина, изражението на прислужницата омекна:
	— Действително зная къде е. А Шестимата са свидетели, че той го заслужава след такъв хубав дълъг живот. Но може да си загубя работата, ако мистрес Чеймбърс ме хване.
	— Покажи ми. Аз ще го направя. Ще поема отговорността.
	— Добре тогава — каза тя след един миг размишление. — Ей там има стълба.
	Донесе ми я и аз се изкачих с високите си токчета без никакви затруднения. Когато отново слязох с бутилка в ръка, прислужницата ми подаде изящна порцеланова чаша. Разбирайки идеята, налях в нея щедро количество ром.
	— Да се надяваме господарката да помисли, че вътре има чай, ако го види с нея — каза моята съзаклятница и ми намигна.
	Върнах бутилката на мястото й и й благодарих. Внимавайки да не разлея съдържанието на чашата, се върнах в коридора и бавно се оправих обратно към празненството. С усмивка се запитах дали това се броеше за акт на висша справедливост.
	На половината път през коридора минах край затъмнена врата и една ръка внезапно се протегна навън и ме сграбчи над лакътя. Втренчих се шокирано, когато Грант ми направи знак да вляза вътре. Последвах го, твърде зашеметена, за да протестирам.
	Той затвори вратата и се оттеглихме към далечния край на стаята в един ъгъл, където стоеше нещо: едва различих, че беше пиано. Оставих чашата върху него. Само малко от рома се беше изплискало.
	— Какво правиш тук? — попитах.
	— Подготвям се да се срещна с Бартън Скарбъро и някои от другите след празненството. Напълно съм сигурен, че използва патрулите, които издирват еретици, като прикритие, за да доставя съобщения и контрабанда. Понякога ги изпраща доста далече.
	— Е, тогава какво правиш тук вътре? Празненството не е приключило, а се съмнявам да ти е казал да влезеш вътре. — В краищата на закритите с пердета прозорци се мяркаше много слаба светлина: съчетание от лунна светлина и улични фенери. Това и малко ярка светлина, надзъртаща под главната врата, бяха единственото осветление на стаята. Когато очите ми се приспособиха, видях Грант да се обляга на пианото.
	— Търсех те. Трябваше да ти кажа нещо.
	Сърцето ми почти спря. Въпреки всички мислени доводи, които изтъквах пред себе си относно факта защо ми е по-добре без него, въпреки всичкото вълнение, което ми носеха пиратите… внезапно се изпълних с надежда и очакване. Най-сетне обяснение.
	— Сайлъс задвижи някои връзки в митницата — започна Грант, напълно смазвайки надеждите ми. Но преди да успея да се почувствам твърде безсилна и раздразнена, продължи: — И намерихме твоя Лонзо Боргес. Така да се каже.
	Зяпнах:
	— Какво? Как?
	— Договорът му за служба бил продаден на друг посредник, когато пристигнал, и всички се отправили на юг да търсят работа. Това беше всичко, което знаехме, но поне имаше книжа, които можехме да проследим. Извади късмет. Обикновено това не се случва. Миналата седмица, когато открих, че един от един от нашите агенти ще бъде в онзи район, му поръчах да поразпита. Тъкмо се върна днес.
	— И?
	— Някаква инженерна фирма откупила договора на Боргес и имаше потвърждение, че в момента пресушава блата в покрайнините на Уилямстън. Нашият човек не успял да се добере лично до него, но утре тръгва обратно за ново посещение. Ако до обяд ми донесеш писмо, мога да му поръчам да го предаде.
	Светът заплува около мен. _Лонзо._ Възможно ли беше? Нима толкова бързо бях извадила такъв късмет? Уилямстън беше крайбрежен град в най-южната част на адорийските владения на Осфрид. Там още не бяха прокарани официални колониални граници, но територията беше под категоричното владение на Осфрид. Макар и богат на ресурси, в по-голямата си част този район беше блатист и суров. Малцина искаха да се бият за него.
	_Лонзо е жив._
	Обвих ръце около тялото си.
	— Аз… дори не знаех, че го търсиш.
	— Казах, че ще го потърся.
	— Благодаря. _Благодаря ти._ Не знаеш какво означава това за мен.
	— Радвам се. Надявах се, че мога да направя нещо предвид факта, че ме мразиш през последната седмица. — Опитах се да си представя изражението на лицето му, докато казваше това. Подозирах, че беше по-скоро язвително, отколкото разкаяно.
	— Не съм те мразила… — млъкнах. — Е. Не през цялото време.
	— Заслужавах си го. — И наистина прозвуча извинително. — Надявам се, че можем просто да зарежем тази тема и да продължим към важните неща.
	Подтекстът, че не съм важна, мигновено уби всякакво доверие, което може и да си беше спечелил заради онзи проблясък на искреност.
	— Да я изоставим? Както ти ме изостави? Той изпъшка:
	— Мирабел…
	— Осъзнавам, че направих нещо нередно, и съжалявам за това, но можеше поне…
	— Ти не си направила нищо нередно. Аз бях, не ти.
	— Не се измъквай, като пренебрегваш думите ми. Очевидно изиграх някаква роля! Знам, че си докачлив по въпроса за миналото си, но ако бях имала представа до каква степен въпросът ми за него ще убие интереса ти…
	— По дяволите — прекъсна ме отново той. — Защо трябва да водим битка за всичко? Проблемът не беше в това, че попита! А в начина, по който изглеждаше, когато… — Разпознах един от онези редки моменти, в които го обземаше такова вълнение, че се изпускаше и разкриваше повече, отколкото възнамеряваше. Сега се усети. — Виж, нека просто…
	Вратата бавно изскърца и се отвори, разливайки светлина в предната част на помещението. Тъмнината още ни криеше, но Грант ме хвана за ръка и пропълзяхме под пианото. Сбутахме се в ъгъла зад него — нелесен подвиг с моята бухнала рокля — и застинахме напълно неподвижно. Той не ме пускаше.
	Двама мъже влязоха в стаята и затвориха вратата след себе си. Единият запали малка свещ и ние с Грант се отдръпнахме още по-надалече.
	— Получих съобщение от Уайт — каза мъжът, който бе влязъл пръв. — Иска да знае къде е доставката. И аз бих искал да знам. Сметките не излизат.
	— Всичко е наред — каза другият. — Сандлър се забави, но ще я донесе в дома ми точно преди зазоряване. Милицията се натъкнала на работата им, така че искали да се покрият за известно време. Ще ги заведа до Бърли вдругиден.
	— Е, направи преброяване, преди да отидеш. Не искам да открия, че и те обират каймака.
	— Крадци крадат от крадци, а? — попита първият. Изсмя се рязко. — Ще се погрижа за това. Ти само гледай парите да са готови.
	— Ще гледам. Ей, подушваш ли ром?
	— Ще ми се. Мразя оня префърцунен портвайн, дето го сервират.
	Един от тях духна свещта и се върнаха на празненството. С Грант останахме на мястото си още няколко минути, докато се уверихме, че няма да се върнат. Пуснахме ръцете си и трябваше да раздвижа пръстите си — държахме се толкова здраво, че се бяха схванали.
	— Това беше Ейбрахам Милър — промърморих. Макар сега да бяхме сами, все още изпитвах нуждата от потайност. — Другия не го познавам. Никога не съм чувала някой да говори като него.
	— Това е акцент от Норт Джойс. Ще трябва да разбера кой е бил в списъка с гостите. Това определено беше конспиративен разговор. Ако успея да го разпозная, може би ще открием кой е Сандлър. Това е нов играч. Сега трябва да побързам да съобщя на Сайлъс и все пак да успея да се върна да пресрещна патрула.
	Двамата понечихме да се изправим и тогава си дадохме сметка как се бяхме оплели: наполовина седнали един върху друг и обкръжени в пластовете на полите ми.
	— Ти и твоите дрехи — промърмори той, като се отмести, така че да мога да измъкна част от горната си рокля, върху която бе седнал. — Как може дреха, която покрива толкова малко, да е толкова обемиста?
	— Може да е ниско изрязана, но въпреки това оставя много на въображението. — Заля ме смущение, когато си спомних, че не му се налагаше да си въобразява много. Успях да се освободя и да се изправя на крака. Докато го правех, ръката ми леко докосна лицето му.
	— Пак те е домързяло да се обръснеш.
	Той също се надигна и ме последва, докато се измъквах иззад пианото. Спряхме пред него, застанали един срещу друг в сенките.
	— Не ми отиваше — каза той. — И освен това чувам, че е единственото симпатично нещо у мен.
	— Беше, докато не ми донесе вестта за Лонзо. Благодаря ти отново.
	— Да не забравиш писмото. — Едва забелязах как ръката му се вдигна към мен — а после той бързо я смъкна отстрани до тялото си. — Трябва да вървя. Но каквото и да си мислиш — погрешно е.
	— Съжалявам, какво?
	— За… знаеш за какво говоря.
	— Тогава защо…
	— Защото… ами. Защото така. — Тръгна към вратата, докосвайки се леко до мен на минаване. — О, и занеси писмото си на Сайлъс. Не знам кога ще се върна.
	А после си отиде, оставяйки ме — както обикновено — объркана.

	* * *

	Дадох си една минута да се съвзема, а после вдигнах порцелановата чаша. Ръцете ми не трепереха, така че и това беше нещо. Докато се връщах на празненството, се опитах да не мисля за Грант, защото това беше загадка, която не можех да разреша. Това, че изместих мислите си към разговора на Ейбрахам Милър, също не ми даде никакви отговори. Прииска ми се да можех да открия още, но той си беше тръгнал от празненството.
	Занесох рома на Рупърт с ведра усмивка. Той отпи и вдигна слисан поглед към мен:
	— Мис Виана, внимавайте или ще спра да ви насърчавам да се омъжите за някой друг.
	Казах му, че удоволствието е мое, а после реших да обходя стаята да не би случайно да се натъкна на мъжа от Норт Джойс. Докато вървях към групичка хора, с които още не се бях запознала, видях как Корнелиус се отдели от тях и ми махна. Моментално свърнах в друга посока, сякаш всъщност бях тръгнала да видя някой друг. Нямах желание да го слушам как отново се опитва да ми пробута горкия Рупърт. В бързината едва не се сблъсках с Клара.
	— Умен ход от твоя страна — каза тя. — Не мислех, че ти идва отвътре.
	След тазвечерната поредица от събития не можех дори да предположа за какво намеква:
	— Какво?
	— Да преследваш стария господин Чеймбърс. — Погледът й се зарея през стаята към него, а после се върна към мен. — На това му се казва да се стремиш към постигане на дългосрочни цели. Или може би не толкова дългосрочни. Няма да е много забавно в началото, но едва ли му остават много години. А после ще си богата вдовица, свободна да правиш каквото ти харесва.
	Челюстта ми увисна:
	— Какво? Не правя това!
	— Е, определено се държиш дружелюбно с него. И тръгват приказки. Отблъскваш други мъже.
	Не грешеше напълно за това. През последната седмица бях осъзнала, че след като успеех да се уверя, че са се погрижили за Лонзо, имах пред себе си два пътя. Единият беше да спечеля достатъчно пари от работата си с Грант и Том, за да откупя собствената си свобода. Това беше рисковано. Така че, ако все пак трябваше да се омъжа, един свободомислещ съпруг като Рупърт — който щеше да ме уважава и да ми дава лично пространство — беше за предпочитане пред повечето мъже, които бях срещала. Щом се спрях на тези два варианта, не виждах смисъл да насърчавам други кандидати. Не бях груба към никого — но и показвах ясно безразличието си.
	— Още обмислям вариантите си за избор — отвърнах.
	— Е, не ме е грижа какво правиш. Мисля, че е гениално, а той със сигурност не се е досетил.
	Тя се отдалечи с бавна походка, а на мен ми се сви стомахът. При всичко друго, което се случваше във вихрения ми живот, изобщо не бях помислила как може да изглежда пред другите избирането на по-възрастен мъж. Ако приемех предложението, щеше да е, защото то обещаваше почтен брак с интересен събеседник. Беше ми омразна мисълта как хората можеше да сметнат, че чакам Рупърт да умре. Беше ми омразна представата хората да мислят, че той е наивен старец, който не знае, че е използван.
	Марта ми махна от другия край на стаята, давайки ми знак, че е време да вървим. Независимо колко виновна ме караше да се чувствам това разкритие за Рупърт, щеше да се наложи да реша по-късно какво да правя по въпроса. Тъкмо сега по-високо в списъка с приоритетите ми стояха други въпроси.
	— Каква прекрасна вечеря — каза Марта, когато отидох при нея. — И такава великолепна къща! Но тези обувки ми протриват краката. Ще бъде хубаво да се приберем и да си починем.
	— Ще бъде — съгласих се, макар да знаех, че няма да има почивка за мен. Бях обещала да се срещна с Том за една задача, а после трябваше да се погрижа да занеса на Сайлъс писмото за Лонзо навреме.
	Нощта ми тепърва започваше.


>	21

	Работата ми с том тази нощ беше бърза — да се справим с един наемодател, който възнамеряваше драстично да повиши наемите в един от по-бедните райони на града около кейовете. Повечето наематели не можеха да си позволят новите цени и щяха да бъдат изхвърлени на улиците. Том познаваше някои от обитателите, а един от собствените му хора дори живееше там. Но, както ми каза, задачата ни отиваше отвъд това: „Просто така е правилно“.
	Бях склонна да се съглася, когато видях разкошния дом на хазяина, който беше безкрайно различен от копторите, за които вземаше толкова скъпо. Действахме по обичайния начин: обезвредихме слугите и измъкнахме колкото ценни предмети успяхме да намерим из къщата. Веселото държание на Том рязко стана заплашително, когато предупреди хазаина, че ще се върнем, ако наемите не бъдат преосмислени.
	— Дали ще се вслуша? — попитах Том, след като си тръгнахме. Винаги се чудех дали от някоя от тези заплахи някога имаше истинска полза.
	— Може би. Изглеждаше, сякаш взе посланието присърце. Предполагам, че все пак ще вдигне наема, но съвсем не толкова много. Така си запазва достойнството, докарва си някоя и друга допълнителна монета и евентуално успява да ни задържи надалече. А ако не направи нищо? — Том сви рамене. — Ще намерим време да го посетим отново.
	— Тази система е малко… нестабилна.
	— Обаче действа, нали?
	— Понякога — казах. Бяхме се върнали в сърцето на града и наближавахме „Танцуващият бик“. — Но подбираме кого да наказваме. И няма последователност в начина, по който се справяме с тези хора.
	— Не ми се стори да имаш нещо против да се справим с тях.
	— Нямам. Знам, че всичките са направили нещо. Но проблемът с избирателната справедливост е, че е, ами, избирателна. — Спомних си за Осфро и предубеденото отношение срещу Лонзо. — Законите съществуват, за да е сигурно, че всички ще са задължени да спазват едни и същи правила и ще получават еднакво отношение.
	— Знаеш така добре, както и аз, че дори когато имаш набор от строги закони с хора, които да ги прилагат — което не важи за този град — пак винаги ще има такива, които ще се изплъзват през пролуките. Ние въздаваме справедливост, скъпа. За тази цел понякога трябва да се действа извън закона.
	Баща ми винаги беше казвал същото, за да оправдае действията си. Често се успокоявах, че онова, което правех с Том, не стигаше до такива крайности като делата на баща ми, но нямаше спор, че пристъпвам в области, съмнителни от етична гледна точка.
	Когато не отговорих, Том заговори с още по-мелодраматичен тон от обикновено:
	— О, само каква агония ми причиняваш. Каква болка. Да намекваш, че бумащината и бюрокрацията са за предпочитане пред мен! Имаш късмет, че вярата ми в теб е толкова непоколебима. — Подаде ми златна монета. — А непоследователна или не, нашата система е по-доходна. Прибрах монетата в джоба си, но казах:
	— Технически тя принадлежи на някого от наемателите, които е измамил.
	— О, ще се погрижим част от парите да се върнат при тях. Но първо имаме да свършим едно друго добро дело.
	Мисълта колко неотложно беше да напиша писмото до Лонзо, бе надвиснала над мен през цялата вечер.
	— Никаква работа повече. Не мога да остана тази вечер.
	— Това е добро дело, не работа.
	По-голямата част от тайфата остана в кръчмата, но Малкия Том се присъедини към Том и мен в носенето на тежки чували, събрани от склада в приземния етаж на кръчмата. Оттам се отправихме към беден квартал в западния край на града, където бях правила доставки преди. Къщите бяха по-стари и порутени, хората — измършавели и отчаяни. Никой не ни закачаше. Онези, които минаваха покрай нас, ни помахваха и ни поздравяваха — всички ни.
	Почукахме на вратата на къща, която принадлежеше на някоя си мистрес Смит. Обикновено носехме подаръците си право при нея, за да ги разпредели. Тя знаеше кой от какво се нуждае в нейната общност и разпределяше справедливо полученото. Дори най-отчаяните не се осмеляваха да крадат от нея. Тя отвори вратата по тънка нощница и с шапчица върху тънките си, редки къдрици. Въпреки късния час, набразденото й от бръчки лице светна в усмивка, когато ни видя. Беше живяла в този квартал по-дълго от всички и беше нещо като матриарх. Дребничкото й тяло се обитаваше от пламенно сърце.
	— Том, Том и милейди — каза тя. — Влизайте, влизайте. Нека ви направя чай.
	Том я поздрави, като люшна пелерината си с елегантен жест.
	— Боя се, че нямаме време да останем. Само искаме да предадем няколко подаръка.
	Тя възкликна от удоволствие, когато видя какво има в торбите: плодове — нещо оскъдно и скъпо по това време на годината. Домакините, на чиито празненства присъствах, разполагаха със средства да плащат сегашните безбожни цени. Снощи ми бяха поднесли ябълкова тарталета. Мнозина от гостите бяха избутали десерта си недояден, заявявайки, че са преяли. Като си мислех за онова разточителство и гледах мистрес Смит сега, вече не се чувствах толкова виновна за открадването на плодовете. Освен това всъщност ги бяхме отмъкнали от друга група контрабандисти. _Крадци крадат от крадци._
	— О, само почакайте да видят всички — каза мистрес Смит. — Шестимата да благословят всички ви.
	Том се наслаждаваше на обожанието й. От известно време не беше правил лично кой знае колко доставки.
	— Удоволствието е наше. Лейди Авиел не спи през нощта, ако не е раздала частица от богатството ми.
	Мистрес Смит се засмя, докато гледаше как Малкия Том подава торбите с плодове на едно сънливо момче вътре.
	— Добре е за вас. И хубаво от ваша страна. Уоли, иди да донесеш подаръка, който изработих за лейди Авиел.
	— Какво? — попитах, когато видях как момчето хукна.
	— Откакто се отбивате тук, се храним по-добре от всякога. Всички знаем кой подтиква Том. Исках да ви дам нещо в замяна.
	— Не е необходимо. Ни най-малко. — Тези хора имаха толкова малко, че дори не можех да си представя да взема нещо.
	— Тихо — сгълча ме тя. Уоли се върна и й подаде топ плат. Когато го вдигна, той се раздипли в черно наметало, цялото обшито със златни звезди. Бях толкова изненадана, че не отказах, когато ми го връчи. Платът беше от здрава, но много обикновена вълна. Мистрес Кълпепър щеше да вирне презрително нос при вида на простата материя, но златистата нишка беше със същото качество, каквото редовно виждах в Бляскавия двор. Том също забеляза.
	— Достойно за ангел. Откъде взехте конците?
	— Продадох един от онези буркани с мед, които ни донесе — каза мистрес Смит. — Купих точно колкото да направя това наметало. Помислих си, че ще ви отива на косата.
	— Вземи го — каза ми Том. — Твоето е овехтяло, а и бездруго трябва да се обличаш подобаващо за образа си. Мистрес Смит очевидно е вложила много труд в него.
	— За мен е чест да го нося — казах й, като свалих старата си наметка и я заместих с обшитата със звезди.
	— Не са много онези като вас, които ни помагат. И никога толкова щедро. — Мистрес Смит започна да отмята имена на пръстите си, докато говореше. — Джоана Стийл. Хауърд Гили. Отбиват се понякога. Но вече изобщо не виждаме такива като Джоузеф Абърнети или Джон Грей. Или онзи новия, Садлър.
	— Сандлър — поправи я Том. — И е добре да знам това. Дръжте ме в течение кой друг идва или не идва.
	_Сандлър!_ Името, което Милър и заговорникът от Норт Джойс бяха споменали. Можеше ли да е същият човек?
	Едва успявах да се сдържа, когато си тръгнахме. Опитвайки се да звуча небрежно, отбелязах:
	— Никога не съм чувала за никакъв Сандлър.
	— Нов, както каза тя. — Том се замисли. — Полага му се известно снизхождение за това, но трябва да усвои системата. На ветераните може и да им се размине това, че трупат плячката, но новаците трябва да си спечелят благосклонност.
	— Някой ще го нападне — добави Малкия Том. — Просто за да му даде да разбере как стоят нещата. Чух, че държи запасите си в онази противен стар пансион на Уотър Стрийт. Няма да е особено трудно да, аа, наминем там. — В тона му се долавяше нотка на надежда.
	Том поклати глава:
	— Имаме по-добри занимания от това да тормозим някакъв новак — особено понеже скоро може да ни се наложи да наемем допълнителни помощници. Което ми напомня… какво ще правите в нощта на Празника на цветята, милейди?
	Още се съвземах от подмятането за Сандлър и ми трябваше един миг да проумея въпроса:
	— Имам някои ангажименти във въпросната вечер. — Това беше доста слабо казано. Бляскавият двор щеше да присъства на гала празненство, сравнимо по важност само с дебютния ни бал.
	— Е, това ще е късно, около обичайното време, когато се материализираш всъщност.
	— Какво е? — попитах, изпитвайки подозрение заради предисловията.
	— Работа, разбира се. Обаче голяма. Ще имам нужда от повече хора не само от обичайния си екип и няма да те лъжа: няма нищо особено доблестно в нея. Просто ще крадем от един търговец, който ще е на погрешното място в подходящия момент. Напълно користно е. Може да се наложи да си изцапаш ръцете, но гарантирам, че след това ще са пълни със злато.
	— Колко да ги изцапам?
	— Никак, ако мога да го избегна. Знаеш, че се опитвам да държа тези неща под контрол. — Като видя колебанието ми, попита: — Предполагам, че все още имаш дългове? Намали ги малко.
	Нуждата от пари беше станала много по-неотложна сега, когато знаех къде е Лонзо. Бавно, след много обмисляне, кимнах в знак на съгласие.
	— Отлично. — Том повдигна ръката ми и я целуна, а аз се запитах на какво се бях съгласила току-що. — Намери ме предната вечер и ще уговорим всички подробности.
	Разделихме се и аз се отправих надолу по път, който щеше да ме отведе у Сайлъс. Преди да вляза в по-оживените райони, открих тихо местенце да оправя дрехите си. Замених обсипаната си със звезди наметка с протритата. Руса перука, натъпкана във вътрешния джоб на пелерината, замени косата ми. Вече не можех да се движа свободно в образа на лейди Авиел.
	Изминах няколко улици пеша до шивашкото ателие и почуках на вратата на Сайлъс. Не изглеждаше зарадван да ме види.
	— Не се ли омъжи вече?
	— Грант каза да дойда тук, защото е навън с патрула.
	— Знам. — Сайлъс затвори вратата зад мен. — Каза ми как двамата сте подслушали Милър. Даже не знаех, че още си част от това.
	Пренебрегвайки обвинителната нотка в гласа му, смъкнах перуката и маската си и приех предложения ми прост дървен стол, който ми се стори направо луксозен след оскъдно обзаведената мансарда на Грант.
	— Имаш да ми предадеш някакво писмо? — попита Сайлъс със скръстени ръце.
	— Ъъ, всъщност се налага да го напиша тук. Ако не е проблем. Но преди да го направя… Открих нещо друго, което може да ви помогне. Разбрахте ли кой е Сандлър? Грант не знаеше името.
	Сайлъс поклати глава:
	— Не. Но сутринта ще питам някои от агентите си.
	— Е, мисля, че вече знам. Той е нов пират. И държи плячката си в някакъв пансион на Уотър Стрийт. Пансион, за който се твърди, че е противен и стар. Вероятно там ще бъдат преместени запасите на сутринта.
	Двете рунтави вежди се вдигнаха:
	— И откъде, за бога, знаеш това?
	— Имам си източник. Много надежден — добавих, виждайки как очите му се присвиха скептично. — Гарантирам, че информацията е точна. Можете ли да стигнете до пансиона навреме?
	— Може би. Там има няколко пансиона. — Сайлъс седна на едно бюро и започна да прехвърля купчини книжа, докато намери нещо, което приличаше на карта на град. След бърз оглед го нави и го метна настрана. — Не е каквото ми трябва. Ей там има хартия и мастило да си напишеш писмото.
	Донесох хартията и тъй като нямаше друга чиста повърхност за писане, седнах на пода. Сайлъс продължи да тършува.
	За колкото и стряскащ да го намирах, не можах да се въздържа и попитах:
	— А мъжът от Норт Джойс? Може ли той да е бил един от куриерите в списъка, който отмъкнахме от Ейбрахам Милър?
	— Ние? — За миг Сайлъс спря да търси. — Била си там? Сгърчих се от неудобство под погледа му:
	— Мислех, че Грант ви е казал.
	— Очевидно има много, което не ми казва. А, ето я. — Разгърна друга карта.
	Написах няколко реда от писмото, използвайки един от старите сирминикански кодове на баща ми. Сайлъс издаде звук, който ми прозвуча като доволно сумтене. Вдигнах поглед:
	— Открихте ли пансиона?
	— Вероятно. На онази улица има три. Единият е нов. Имам предположение кой от другите е „противен“. Грант тъкмо беше там — сигурно ще знае. Очаквам го всеки момент.
	Нещо като примесена с вълнение нервност запърха в мен, когато чух това. Приключил работата си, Сайлъс седна отново в стола си с картата, като от време на време хвърляше погледи към мен. Измествайки се така, че да виждам по-добре, събрах кураж да заговоря отново:
	— Господин Гарет, може ли да ви попитам нещо?
	— Разбира се. — Той се изправи и дойде при мен. — Но може да не отговоря.
	Не бях очаквала да застане над мен, докато говорех:
	— Защо в Кейп Триумф няма никакво прилагане на закона?
	Той все пак отговори, така че това бе обещаващо:
	— Е. Има ни нас. И милицията. И армията.
	— Милицията и армията са две отделни групи с два отделни начина на действие — изтъкнах. — И никоя от двете всъщност не действа последователно в града. Това не е главната им задача, а много от членовете на милицията вземат подкупи. Колкото до вас — служителите на агенция „Макгру“ — вие не прилагате действащи из целия град закони. Знам, че разполагате с известни дадени от краля правомощия, но ги използвате само за случаите, по които работите. Тук няма никаква единна част както в Евария. Няма централизиран градски патрул или стража.
	— Решението за сформиране на нещо такова би трябвало да е на губернатора — каза той бавно. — Не забравяй, че Кейп Триумф се е зародил като няколко хижи в гората. Организираната градска стража всъщност не е била част от никакъв голям план, а армията е била достатъчно силна. После се появила милицията. И макар да е твърде мудна, все пак някак е удържала положението тук.
	— Не и според това, което видях. Пиратите прилагат правосъдието.
	Той изсумтя:
	— Тогава върви и внеси предложение при губернатор Дойл. Ти си решителна. Може пък и да успееш да го убедиш да организира нещо.
	— Аз съм сирминиканка. И жена. Трудно е да си спечеля каквото и да било доверие, какво остава пък за разрешение да сформирам градска стража. — Почти очаквах Сайлъс да се съгласи. Вместо това той просто продължи да ме гледа изучаващо, сякаш се срещахме за пръв път. Той имаше рязко излъчване на човек, който не търпи глупости, и очевидно не понасяше глупаци. Искрено се чудех как Грант — който и сам бе доста твърдоглав — успяваше да работи за подобен властен човек. Или за който и да е авторитетен човек всъщност. Насилвайки късмета си, запитах:
	— Може ли да попитам нещо друго? За Грант?
	— Колкото по-малко знаеш, толкова по-лесен ще ти е животът.
	— Моля ви, господин Гарет. Просто искам да го разбера.
	Ново колебание. Постоянно се питах дали Сайлъс се опитваше да ме смути, или просто наистина имаше нужда от толкова време, за да обмисли отговорите си:
	— Наистина си амбициозна. Какъв е въпросът ти?
	— Грант каза, че когато дошъл в Кейп Триумф като дете — когато бил отпратен от баланкуанците — го приела някаква двойка. Вие ли бяхте?
	— И това ли ти каза? — Този факт сякаш удиви Сайлъс повече, отколкото когато научи, че бях помогнала за открадването на списъка. — Да. Аз бях. И жена ми. Тя почина една година, след като той замина. — Отново замълча, оставяйки спомена да се задържи за миг. — Опитах се да разубедя Грант да не тръгва с него — с баща си, но на този етап Грант не искаше да има нищо общо с мен. Замина сам и трябваше да се научи сам.
	— Но се е върнал при вас. Сигурно сте му оказали по-голямо влияние, отколкото сте си мислели.
	Сайлъс сви рамене:
	— Не дойде при мен веднага. Отиде първо при баланкуанците. Не знам какво е станало там, но не се задържа дълго. Дали щеше да дойде тук след това, ако не беше срещнал Айана? Трудно е да се каже.
	Това приятелство винаги беше загадка за мен.
	— Когато е бил там, ли са се запознали?
	— Не. Намерил я в северните колонии, докато бягала от… съпругата си. — Сайлъс звучеше не точно неодобрително, а по-скоро сякаш още свикваше с понятие, което не беше открито приемано в Осфрид и Евария. — Баланкуанците я преследвали. Нямала представа какво да прави или къде да отиде. Бащата на Грант може и да беше безмилостен кучи син, но наистина научи Грант как да се грижи за себе си. А той се погрижи за Айана. Трябваше му постоянно укритие за нея и Кейп Триумф беше единственото, което знаеше.
	— Обзалагам се, че не е било само заради града. Било е заради вас.
	— Не знам. Но не пропилях този втори шанс. Ясно ми беше, че ще се понесе по течението, ако не го привържа. Никой не го помнеше, така че му помогнах да си създаде нов живот. Настаних го на работа в магазина, възложих му да научи Айана да се защитава. Той усвояваше нови роли толкова лесно, та не ми отне дълго време да осъзная, че можеше да прави каквото правя аз — само че можеше да го прави тайно. Всички знаят, че аз ръководя агенцията. Но не знаят кой работи за мен. И ами, технически погледнато, той не работи за мен. Мога да го направя само агент за временно наемане, така да се каже. Сър Роналд може да му даде законен пост — и ще го стори, щом стъпчем онези предатели. Агент или не, точно сега Грант може да бъде невидим, а това е от много, много голяма полза за нас.
	— От полза и за него — казах замислено. — Той може да бъде всеки — и никой. Може да се движи без ограничения или обвързване. Точно както му харесва. — Едната рунтава вежда на Сайлъс се вдигна отново. Бях започнала да осъзнавам, че това е знак, че нещо истински го е удивило. — Само че вие все пак сте го обвързали. Дали сте му нещо и ето че сега е тук.
	— Но няма да остане. — Суровото изражение на Сайлъс се стопи и за пръв път в краткото ни познанство изглеждаше уязвим.
	Силно чукане оповести пристигането на Грант и сложи край на разговора. Навъсеното държание на Сайлъс се върна, когато отвори вратата. Грант влезе, по-мръсен и по-потен от последния път, когато го бях видяла. Кимна ми бързо и съсредоточи вниманието си върху Сайлъс.
	— Яздихме чак до Хамли. Скарбъро ни накара да претърсим из кръчмите за следи от странстващи свещеници, докато самият той проведе много дълъг разговор с един търговец на калай за положението с еретиците в града.
	Сайлъс издаде замислен хъмкащ звук.
	— Нещо ми подсказва, че са обсъждали повече от това. Предполагам, че си разбрал името му? Ще включим Креншоу по случая. Точно сега имаме по-належащи проблеми.
	Осведомихме Грант за онова, което бях научила, и той сякаш изпита още по-големи подозрения как бях намерила „надежден източник“. Но след като разучи картата със Сайлъс, потвърди предположението за най-стария пансион на Уотър стрийт, като добави:
	— О, да, противен е. Ужасно поддържан. Много мошеници минават оттам. Другият не е чак толкова стар, а собственикът има доста строги изисквания към гостите, които допуска в него.
	Слушах пренебрегната, докато обмисляха стратегията. Сайлъс искаше да наеме няколко войници да проследят Сандлър, когато тръгне с доставката, и да го арестуват едва след като установят посоката, в която отива, и агента в Норт Джойс.
	Сайлъс си сложи шапка:
	— Веднага отивам във форта. Чакай ме. И я остави да довърши онова писмо — тя си го заслужи.
	Бях толкова погълната от плановете им, че отново бях спряла да пиша. След като Сайлъс излезе, надрасках набързо края и сгънах листа. Грант се беше облегнал на стената, вглъбен в собствените си мисли. В очите му имаше почти трескав блясък заради вълнението от нощните събития, но тялото му имаше вид, сякаш вече беше отвъд предела на изтощението.
	— Добре е да си починеш малко, преди да се случи… каквото там ще се случва.
	Тъмните му очи се стрелнаха към мен:
	— Не остава още много време. Само до зазоряване. После ще поспя два часа, преди магазинът да отвори. Точно сега ли? Изпълнен съм с енергия. Мога да направя всичко.
	Наклоних глава:
	— Сигурен ли си? Можеш ли да обясниш какво означаваше „защото“?
	— Защото?
	— В стаята за музика. Онази нощ каза, че не съм направила нищо лошо. Но единственото, което изтъкна като причина защо си спрял, беше „защото“.
	Той се изправи и отиде до другия край на стаята, отдръпвайки се от мен.
	— Нужно ли е да говорим за това?
	— Е, нямаш друга работа, докато Сайлъс се върне.
	— Ще се задоволиш ли, ако кажа, че го направих, защото се надявах да избегна разговори като този? Знаех, че нещата ще се объркат.
	— Не биваше. — Гласът ми изневери леко и се прокашлях, за да прозвуча отново уверено. — Предполагаше се всичко да е просто. Мислех, че сме се разбрали.
	Той показваше всички дребни признаци на нервност, които се бях научила да разпознавам. Крачеше напред-назад из стаята. Прокарваше ръце през косата си. Но знаех, че е разгневен не толкова на мен, колкото на себе си и на това, че се налагаше да говори за лични неща. Най-накрая се обърна рязко.
	— Просто, а? Добре. Тогава ми кажи защо искаше да го направиш.
	Примигнах, заварена неподготвена:
	— Що за въпрос е това?
	— Лесен. Ето, ще ти дам прост отговор. Исках, защото имаш лице, на което би могла да завиди и Рува, и тяло, което не мога да спра да зяпам. Онази нощ, когато се „срещнахме“? Видях много в онази мокра нощница и отдавна искам да видя останалото. Онези други момичета, с които живееш, са като кукли. Имат вид, сякаш ще се счупят. Но не и ти.
	Устата ми пресъхна и нямах представа как да реагирам или дори как да се чувствам. До известна степен току-що ми бяха направили комплимент — поне за външността ми. И не се ли предполагаше цялата тази история да се върти около физическата привлекателност? Страст и нищо повече?
	Беше ми дал прост отговор, но го беше изрекъл почти безизразно, без чувство, дори не и когато направи почти поетичното сравнение с древна кралица, чиято красота уж била разрушила големия мир на Рува. Звучеше толкова заучено, все едно четеше от сценарий.
	— Не можеш ли да дадеш прост отговор на нещо, което би трябвало да е прост въпрос? — настоя той.
	Закачливата нотка в тона му отново ме съживи и започнах да измислям толкова безстрастен списък като неговия:
	— Не знам какво целиш, но да, за мен очевидно е същото. Аз също харесвам — желаех — тялото ти! Двете с Розамънд оглеждахме всички мъже на кораба в онзи първи ден и дори не погледнах някого другиго. Ти беше по-силен. Закоравял. Имаше стойка на боец и веднага ми стана ясно, че си нещо повече от собственик на магазин. Исках да докосна лицето ти, ръцете ти, гърдите ти… и да се опитам да разбера дали не си някакъв предрешен воин. Имаш този поглед в очите, който ме пронизва. Вечно жадуващ. Жадуващ да разкъса света и неговите тайни. А понякога жадува за мен и това… ми причинява разни неща. Дори косата ти… харесвам я, защото е като теб. Опитва се да се държи прилично, но в крайна сметка неукротимостта — или може би е просто непокорство? — излиза наяве. А когато не се бръснеше…
	Грант вдигна ръка:
	— Добре, чух достатъчно.
	Без да се усетя, бях започнала да се усмихвам, докато говорех за косата му, но измъченото му изражение изтри развеселеното ми изражение:
	— Какво? Поиска прост отговор.
	— А ти не ми даде такъв. — Пъхна ръце в джобовете си и се отпусна до стената. — Сериозно, Мирабел. Зарежи… каквото е там това, в което нагазихме. Съсредоточи се върху задачата да помогнеш със случая и да си вземеш парите. Съсредоточи се върху онова, с което толкова се стараеш да се сдобиеш тук: съпруг. — Думата прозвуча рязко, сякаш оставяше в устата му лош вкус.
	— Не дойдох за това — казах след няколко мига размишление.
	Лека смръщена гримаса набръчка челото му:
	— Не ли? Не мога наистина да повярвам, че си прекосила океана, за да помогнеш с ликвидирането на предатели.
	— Не. Дойдох тук заради брат си. — Посочих писмото и едва можех да повярвам, че му казвам онова, което никога не бях казвала на когото и да било. — Лонзо Боргес е Лонзо Виана. Замеси се в известни, ъъ, неприятности и започна да използва различно име. Доплава тук преди почти две години като слуга. Изгубих връзка с него скоро след като пристигна — докато ти го откри.
	Виждах как Грант се опитва да смели това. Рядко научаваше нещо, което не беше предусетил.
	— Затова искаш наградата. Питах се дали… се опитваш да откупиш собствения си договор. Мина през всичко това… за него?
	— Бих направила повече. Колкото и да ми се иска да изплатя договора си, цената за неговата свобода е на първо място. И ако това означава да си намеря богат съпруг? Е, струва си, за да го опазя. Защо ме гледаш, все едно съм луда?
	— Не те гледам така. Гледам те благоговейно. Винаги, когато си помисля, че знам колко си смела, ти ме удивяваш отново.
	— Не се чувствам смела. Просто го обичам, това е всичко. Той също е правил жертви за мен. — Стиснах ръце в юмруци пред себе си и сведох поглед. — Той скъса с баща ни заради мен.
	— Скъса?
	— Баща ни обучи и двамата да бъдем част от неговия кръстоносен поход, но имахме много различни роли. Аз бях красивото средство за отвличане на вниманието — дори повече, отколкото тук. Исках да участвам в дръзки авантюри както мъжете, но вярвах в баща си. Мислех, че той знае най-добре. Каузата наистина беше справедлива и бях родена за нея. — Поех си дълбоко дъх и почти не бях в състояние да продължа. — Той ме насърчаваше да се държа приятелски с мъжете, когато това беше добре за нуждите му. _Много_ приятелски. Отвличах вниманието им, докато баща ми вършеше тайните си дела. Понякога измъквах информация. Обикновено всичко, което трябваше да направя, беше една целувка или малко докосване. Да седна на нечий скут. Отначало не ми харесваше, но след известно време… ами, просто изобщо не мислех за това. То просто се превърна в нещо, което правех. Беше ми безразлично.
	Вдигнах поглед. Лицето на Грант не издаваше нищо, но виждах как слуша внимателно всяка дума. При следващата част от историята трябваше отново да отместя поглед.
	— Един ден той намери информатор, който можеше да издаде всички планове за предстояща мащабна атака срещу някои аланзанци. Човекът бе готов да проговори, но искаше и мен заедно с подкупа си. Каза, че бил готов да съобщи на групата на баща ми всичко, което знаел, в замяна на една нощ с мен. И баща ми беше готов да направи сделката.
	Грант рязко се изправи с невярващо изражение:
	— Как би могъл някой да застави дъщеря си да направи това?
	Свих рамене:
	— Борбата срещу несправедливостта беше делото на живота му. И не може да се каже точно, че ме принуди да го направя. Но натякваше. Каза ми, че това било дребна жертва в сравнение със страданията на аланзанците. Че щяло да свърши бързо и било почти същото като онова, което вече бях правила. Само дето… този път не изпитвах безразличие. Страхувах се, но освен това се чувствах виновна. Не исках да го разочаровам или да предам каузата. И почти отстъпих…
	— Почти. — Грант се хвана за думата.
	— Тогава Лонзо научи. Той също винаги беше следвал баща ни безпрекословно. Но това го пречупи. Пречупи всички ни. Баща ми ме нарече страхливка. Лонзо обвини баща ми, че ме продава като стока. Спорихме цяла нощ. Крещях. Плаках. А на сутринта с Лонзо си тръгнахме. Пътят на баща ни вече не можеше да е наш. Той отиде в Белсия и почина скоро след това.
	— Мирабел… Иска ми се да ми беше казала за това по-рано.
	Най-накрая го погледнах в очите и почувствах горчива усмивка по устните си.
	— Защо? Защото винаги сме толкова откровени по отношение на чувствата и тайните си, Грант? Дори не съм сигурна защо ти казах сега. Предполагам, за да обясня защо съм тук и защо трябва да освободя Лонзо от обвързващия го договор. Макар да предполагам, че самата аз станах нещо като слугиня, обвързана с договор, в Бляскавия двор.
	— Не. Останала си вярна на семейството си. _Имаш_ семейство. Подобрила си образованието си. Ще се движиш във висше общество. — Той зарея поглед нататък, но имаше същото измъчено изражение, както докато говорех за баща си. — Баланкуанците биха те похвалили, задето си се издигнала.
	— За… престиж ли говориш?
	— По-сложно е. Статутът определя мястото ти в обществото. Стойността ти. — Тръгна през стаята и спря на няколко стъпки пред мен. — Знаеш ли как е баланкуанското ми име? Не онова, с което ме нарича Айана — а онова, с което съм роден. Агамичи. Означава „без сянка“.
	— Без сянка — повторих. Беше иронично, защото наричаха агентите от „Макгру“ мъже сенки, но не го казах.
	— Само един звук го отличава от _акамичи_. Това значи „без положение“. Тази прилика е преднамерена. Моят чичо ми дал име и си мислел, че проявява остроумие. Сред баланкуанците всякакъв социален ред, всички отношения… са изградени около статута. Да нямаш такъв, е най-лошото, което може да се случи на човек. А едно незаконородено дете от смесена раса притежава много малко.
	— Но ние не сме сред баланкуанците. — В гърдите ми се надигна вълна от емоция, много подобна на онази, която изпитах в момента, когато открих белега му. Преборих се с порива да протегна ръка към него.
	— Няма значение. Във всяко отношение все още съм призрак. Нямам народ, нямам дом, нямам велики дела. Но съм го приел — добави той. — Ако нямам нищо, тогава не мога да го изгубя.
	— Но ти имаш много — възкликнах. Състраданието още пламтеше в мен, но не можех да сдържа шока си. — Ти _имаш_ дом. _Имаш_ хора. Сайлъс и Айана те обичат и ти ги обичаш — виждала съм го. Създаването на такова семейство е голямо постижение. Също и работата, която вършиш. Виж колко твърдо си решен да разбиеш заговора! Струва ми се, че си богат по положение.
	— Защото не разбираш какво значи обществено положение — каза той с изнурен тон.
	Пристъпих напред и хванах ръцете му:
	— Разбирам, че не виждаш това, което е пред очите ти. И не си „приел“ да бъдеш призрак. Избрал си го! Да се луташ без обвързване, не те освобождава. Вкарва те в капан. Трябва да намериш своя собствена „звезда на скитника“ и да съсредоточиш живота си върху нещо, нещо със смисъл.
	Той се опитваше да овладее емоциите си:
	— Опитвам се, Мирабел. Има неща, за които се боря независимо дали го вярваш, или не.
	— Вярвам го. Но също така вярвам, че захвърляш онова, което вече имаш. И може би го захвърляш нарочно. Върху това ли си се съсредоточил? Да бъдеш нещастен? Затова ли ме отблъсна? Защото някаква част от теб не мислеше наистина, че заслужаваш една нощ, в която може наистина да получиш нещо, което искаш?
	Гневът ми отново се беше разпалил. Неговият също. Нов ден, нова кавга с Грант.
	— Исках нещо просто. — Той пусна ръцете ми и се отдръпна. — А вместо това получих теб.
	Втренчих се в него. Нещо в мен се разби. Гневни сълзи избиха в очите ми. Хукнах към вратата и тя едва не ме удари, когато Сайлъс се върна.
	— Калхун и другите са на път към… — Когато ме видя, млъкна. — Не очаквах да си още тук.
	— Тъкмо си тръгвах. — Събрах си нещата и посочих към писмото: — Моля ви, погрижете се това да стигне до агента ми. Много е важно за мен.


>	22

	Празникът на цветята беше обикновено име за необикновено събитие. В Осфрид това беше огромно, разгулно празненство, което бележеше настъпването на пролетта. Празненствата съвсем не били толкова екстравагантни, когато празникът най-напред бил пренесен в Адория, но с течение на времето Новият свят започнал да настига Стария. Тази година Кейп Триумф възприемаше една традиция, която беше много популярна в Осфро: вечерни маскени балове. На мистрес Кълпепър не й беше харесало това неочаквано развитие, но повечето момичета в къщата бяха възхитени. Не и аз.
	Бях се уморила от маски.
	Моята беше прекрасна, разбира се. Всичко, което носех в Бляскавия двор, беше прекрасно. Беше полумаска, която покриваше горната част на лицето ми, много подобна на онази, която носех по време на нощните си излизания. Тази обаче беше покрита с наситено червена коприна, по която искряха ситни червени кристали. Трудно би могла да се нарече „незабележима“, макар че Том можеше и да одобри целия този блясък просто в името на позата си „имиджът е всичко“.
	Освен това бях просто уморена, точка по въпроса. Безпощадно изразходвах силите си и понякога се питах още колко са ми останали. Обикновено успявах да се върна в Уистерия Холоу около четири часа преди да ни събудят. Адреналинът можеше да подхранва енергията ми през тези късни часове, но денем едва се влачех. Често заспивах в каретите, когато пътувахме. Мистрес Кълпепър започна да настоява да си слагам крем за лице нощем заради тъмните кръгове под очите ми. А каквато енергия ми беше останала по време на светските събития, отиваше за търсене на сведения. Избягвах танцуването възможно най-много. Дори и да исках усилено да ухажвам някой мъж по време на празненство, изтощението сериозно потискаше обаянието и уменията ми да разговарям. Ухажорите ми се оттегляха — всички с изключение на един.
	— Готова ли сте да го обявите официално?
	Бях очаквала Корнелиус да ме намери на галасъбитието за Празника на цветята, само че не толкова бързо. Приех ръката му за един валс и залепих на лицето си любезна усмивка:
	— Ще го направя… но не и преди края на сезона ми. Зад синята си кадифена маска Корнелиус примигна изненадано:
	— Щом смятате да го направите, защо не се погрижите за това сега?
	— Не искам това да се отрази зле на баща ви — или на мен. Знаете, че го харесвам много, и…
	— Това е чудесно! Той също ви харесва — прекъсна ме Корнелиус. — Също и Лавиния. Всички ви харесваме. Виждате ли ей там?
	Лавиния помаха развълнувано от една маса с напитки и закуски в далечния край на стаята. Тази вечер беше с по-къса рокля — творение от люляково кадифе, което почти изглеждаше ушито с вкус. Естествената й коса обаче беше покрита с висока като кула бяла перука, украсена с инкрустирана със скъпоценни камъни златна диадема. Подобен аксесоар за коса не беше нещо необичайно, но от начина, по който нейното улавяше светлината, почти се запитах дали е истинско, а не маскарадно.
	— Прелестна е, както винаги — казах автоматично. — Но както ви казвах, чух клюки, които твърдяха, че се интересувам от баща ви само заради парите му, и никак няма да ми е приятно другите да смятат, че имам толкова ниско мнение за него или че е достатъчно наивен, за да се подлъже.
	Корнелиус трепна:
	— Разбира се, че не.
	— Ако изчакаме до самия край на сезона ми, когато нямам други предложения, можем да направим да изглежда, сякаш той е бил така добър да се съжали над бедното сирминиканско момиче, което не е успяло да получи предложение. Отпращам други, знаете.
	Това умилостиви донякъде Корнелиус и той се съгласи да почака, най-вече защото нямаше избор. Обяснението ми дори не беше изцяло лъжа, но все още се вкопчвах в неправдоподобната надежда да купя свободата си. Отлагането щеше да помогне.
	Аделейд заслепи всички в балната зала, а обожанието на Уорън беше очевидно за всеки. Успях да разменя няколко думи с него и се надявах най-сетне да науча дали нещо от запасите, които беше събрал за новата си колония, е било откраднато.
	— Смятате ли да предвождате патрули в търсене на еретици по-късно тази нощ, господин Дойл?
	— Не. Несъмнено се провеждат всевъзможни тъмни ритуали, но всички имаме нужда от една свободна вечер. Прецених, че момчетата заслужават шанса и сами да се позабавляват.
	Опитах се да си представя как Грант празнува, навлякъл искряща маска, и почти се усмихнах, докато си спомних последния ни разговор.
	— И съм сигурна, че сте зает да се подготвяте за заминаването си за Хадисън. След седмица е, нали? Имате ли всичко необходимо?
	Той проследи с поглед Аделейд, докато тя се въртеше в танц с друг партньор:
	— Почти. Извинете ме, госпожице Виана.
	Бях предупредила Айана, че смятам да се измъкна от бала малко по-рано. В хаоса на тези големи събития незабелязаното измъкване беше много лесно. Трудната работа се падаше на Айана, защото като придружителка от нея се очакваше да преброи момичетата и да се увери, че всички са налице, когато се прибираме. Беше ме сгълчала, задето толкова много се мотая навън с Грант, и се надявах, че няма да му каже нищо. Никой от двамата нямаше представа, че всъщност съм навън с Том.
	След като смених бляскавата си червена рокля с обсипаното със звезди наметало на лейди Авиел и маската в убит черен цвят, се отправих към мястото на явката, което Том ми беше съобщил. Обикновено той отсядаше в „Танцуващият бик“ или една от няколко други кръчми, които посещаваше често. Тази вечер ми беше казал да се срещна с него на един тих кръстопът южно от пределите на града.
	Там открих него и десетима други мъже. Всички от обичайната тайфа на Том с изключение на Дженкс бяха там. Останалите, изглежда, бяха наети за нощта. Имаше и една жена. Моментално я разпознах като Джоана Стийл, една от малкото прочути жени пирати. Не работеше за Том, но беше поредната съюзница, която бе повикал за вечерта. Върху металносивата й коса беше завързана яркочервена кърпа за глава и Джоана ми намигна, когато ме видя. Мълвата твърдеше, че се била омъжвала за петима навлекли си позорна слава пиратски предводители — и че била убила всичките.
	— Ще нападнем кораб, наречен _Кралица Грейс_ — каза ни Том. — Тази вечер се охранява слабо заради празника, но носи голям товар. Затова ни трябват толкова много хора. Трябва да го разтоварим бързо и да се омитаме оттам. Екипажът не би трябвало да ни създаде неприятности. Малцината, които са там, вероятно са ядосани, че е трябвало да работят в нощта на празника, и не бих се изненадал, ако вече са нападнали рома. Обезвреждаме ги, натоварваме си лодките и надявам се, все още ще имаме време и сами да посетим празненствата в града. Някакви въпроси?
	— Дали да чакаме още мъгла? — попита Андерс, „колегата“ на Том от Скарсия и същият, чиято кама бях наследила.
	Том надзърна към водата. В по-голямата си част небето беше ясно, но над залива започваше да се стеле мокра мъгла.
	— Не, докато стигнем там, вече сигурно ще е точно където я искаме.
	Далече от кръстопътя, долу край един неразчистен участък от брега, открихме пет малки лодки да ни чакат в закътано скалисто заливче. Разпределихме се в тях и загребахме обратно към главното пристанище на Кейп Триумф, мястото, където спираха всички търговски кораби. Том нареди на лодките да се разпръснат, за да не бъдат засечени близо до брега, а после да излязат в гръб на големите едномачтови кораби.
	— Тази мъгла е истински късмет — каза ми Том, докато плавахме. — Ще направи това още по-лесно, отколкото вече е. Някои може да кажат, че ангелите са искали това да се случи, така че не е нужно да се терзаеш от някоя от обичайните си морални дилеми.
	— Знаеш, че не обичам да нараняваме хора, ако не се налага — особено извадили лош късмет моряци, които просто си вършат работата.
	— Тогава нека се надяваме да са достатъчно пияни, че да са покорни, но не толкова, че да пробват някоя глупост. Ако това ти е от помощ — не искам тази нощ да бъде даден дори един изстрел. Звукът се носи над водата, а колкото по-малко внимание привличаме, толкова по-добре. — Огледа лодките с лека намръщена гримаса. — Няколко души по-малко сме, отколкото ми се ще. Един от хората ми не се е появявал от известно време. Братовчедите на Андерс щяха да помогнат, но чувам, че се забъркали в някаква неприятност със закона. Това е положението. Ако късметът ни сработи, тази група е всичко, което ни трябва.
	Том беше прав, че мъглата ще се сгъсти. Докато стигнем до пристанището, вече беше трудно дори да се различат корабите. Наложи се Том да се посъветва с Илайджа и още един мъж, преди да разберат кой от корабите е _Кралица Грейс_. След като го разпознаха, малките лодки се подредиха успоредно на него и никой не продумваше. Цялото общуване се осъществяваше чрез сигнали с ръка. Малкия Том се изкатери с удивителна ловкост по страничния борд на кораба и изчезна над върха на рейлинга. Малко по-късно се спусна въжена стълба и всички, без двама, се изкачихме по нея. Другите останаха при лодките.
	Аз бях една от последните, които се качиха, и другарите ми вече се бяха сблъскали с някои членове на екипажа. Когато се прехвърлих през парапета и стъпих на палубата, видях Илайджа да обезоръжава един моряк, докато Джоана държеше други двама на прицел.
	— Претърсете кораба — нареди Том. — Не оставяйте никого от тях да се добере до огнестрелно оръжие.
	Няколко моряци долу не бяха разбрали какво става. Тръгнах с Илайджа и Андерс и тримата изненадахме една група. Един моряк извади нож и имаше вид, сякаш се кани да ни нападне. След като се поколеба при вида на ножовете и пистолетите ни, предаде оръжието си.
	Когато вързахме всички моряци на кораба, Том нареди да ги заключим в покоите на капитана. После се заехме с усилната задача да извличаме сандъци от товарните отделения.
	— Надявам се да са пълни със злато — изпухтя един мъж. — Така ги усещам.
	Всяка лодка можеше да побере по два сандъка и щом някоя бъдеше натоварена, Том я отпращаше. Озовах се в една и съща лодка с Джоана и Малкия Том. Той започна да гребе, а тя ми хвърли усмихнат поглед:
	— Лесна работа, а?
	— Изненадващо, но да — признах. — Том каза, че ще е такава, но не му повярвах истински.
	— Не би трябвало — каза тя. — Не се доверявай на никой мъж, който се усмихва твърде много или прави прекалено много комплименти. Все чувам, че си добра… но също и малко гнуслива.
	— Не гнуслива. Просто не обичам да наранявам или да се възползвам от невинни хора.
	— Тогава си сбъркала професията, ангелче. Но ако някога Том ти омръзне, ела да работиш за мен. — Тя подритна един от сандъците. — Да видим какво има в тези, става ли?
	— Не мисля, че е редно — каза Малкия Том неспокойно. Джоана не му обърна внимание и извади от колана си тежък ловен нож. Сряза печата на един сандък и отвори капака. Даже Малкия Том не можа да сдържи любопитството си и се наведе с нас да погледне.
	— Прибори за хранене? — попита Джоана отвратено. — Хубаво, че тази вечер не беше рисковано. Никак нямаше да ми е приятно да ме застрелят заради един куп вилици.
	Не само вилици. В сандъка имаше също лъжици, чинии и чаши.
	— Струват ли нещо? — попитах.
	— Направени са главно от калай и рог. Ножовете са железни, но всичко е с проста изработка. Той обикновено отмъква истинско сребро. — Тя се загледа замислено в другите лодки. — Ще кажа следното: със сигурност има много. Предполагам, че ако успее да продаде всичко, може да изкара доста пари. Но не е нещо, което бих взела. Номерът е да отмъкнем по-малко неща, които струват повече пари.
	Когато пристигнахме обратно в скалистото заливче, групата се раздели. Том беше осигурил скрити каруци и коне и поръча на половината мъже да занесат сандъците в едно от неговите хранилища. Останалите се отправихме обратно към Кейп Триумф да си приберем заплащането.
	— Няма Танцуващ бик тази вечер — подхвърли Илайджа весело. — Не държи там достатъчно пари, за да покрият тазвечерната задача. Отиваме в заведението на Моли. Тя се грижи за големите му пари.
	— Сигурна съм, че няма нищо против — каза Джоана. — Тогава всички могат да играят и да ги изгубят на комар в заведението й.

	* * *

	Заведението на Моли беше безлична къща отвън, но комарджийска бърлога отвътре. Беше по-тъмно, по-грубо място от кръчмата, в която бях ходила с Грант. Точно на входа четирима огромни мъже ни огледаха и ни взеха оръжията.
	— Моли няма доверие на никого — дори на приятели — каза Том. — През ръцете й минават твърде много пари, за да рискува. Няма да получим специално отношение тук, така че се дръжте прилично.
	Въздухът беше изпълнен с мириса на пот и дим, който бях започнала да свързвам с тези места, както и с топлината на много хора, затворени на едно място. За разлика от други кръчми обаче тази имаше съвсем явно предназначение. Някои посетители хвърляха зарове или играеха други игри, но покерът бе главната атракция и из цялата стая имаше маси, пълни с хора от всякакви обществени прослойки и занятия. Повечето бяха такива като Том, но също и псевдопирати, търговци, работници и всякакви други граждани, които се надяваха да ударят голямата печалба. Доста от тях носеха карнавални маски и вдигаха наздравици, докато играеха. Други оставаха убийствено сериозни. Някои ни погледнаха с интерес, но не и наполовина толкова голям, с колкото ни удостояваха на други места.
	Една жена, по-възрастна от мен, но по-млада от Джоана, излезе наперено напред. Носеше яркосиня сатенена рокля и сякаш ни най-малко не бе впечатлена от нас или всъщност от когото и да било. Бях сигурна, че тази сила и увереност се дължаха отчасти на факта, че имаше по две „горили“ от всяка страна. Подозирах обаче, че и тя подобно на мистрес Смит притежаваше вътрешна сила, която будеше уважение.
	— Познавам това изражение, Том — каза жената. — Сигурно си имал успешна нощ и трябва да се разплатиш. Да идем да погледнем книгите.
	— Още не разбирам как ти плаща толкова — каза Джоана, когато той тръгна. — Но сигурно си доволна, ако съдя по тази широка усмивка.
	— О, доволна съм — казах й. — Освен това просто съм щастлива да видя още една жилава жена в този град. Постоянно намирам още и още.
	Джоана се засмя:
	— Не сме много, но ни има. Трябва да продължим да упорстваме. Сигурна ли си, че не искаш да работиш за мен?
	Когато се върна, Том носеше тежка торба и започна да раздава злато. Плати на всеки от нас по десет златни монети и запази останалото за онези, които бяха отишли в скривалището. За миг бях стъписана, че държа толкова много пари. После се задействаха старите инстинкти от Осфро. В някои квартали демонстрацията на богатство беше равносилна на това да си просиш ограбването. Бързо прибрах монетите в един вътрешен джоб на наметката.
	Някои мъже в нашата група искаха да останат и да си опитат късмета, но ние, останалите, се отправихме към вратата. Внезапно Андрес спря и се загледа през стаята. Стъписване, а после гняв изпълни лицето му.
	— Я вижте кой е там! Това са онези копелета, дет’ си мислят, че могат да наричат всички еретици и да ги пребиват.
	Завъртях се, накъдето посочи, и веднага открих масата, чак най-отзад в дъното, която беше привлякла погледа му. Около нея седяха десетима мъже, задълбочено вгледани в картите си. Разпознах няколко. На едно празненство неотдавна бях зърнала членове на патрулите, които издирваха еретици, да идват до задната врата на кухнята, за да докладват на Уорън. Това бяха някои от членовете, избрани сред „обикновените граждани“. По-елитните членове на патрула вероятно играеха карти само в плантацията на Чеймбърс.
	И разбира се, познавах много добре един от играчите. Грант.
	Том сложи ръка на рамото на Андерс.
	— Остави ги на мира. Упълномощени са от губернатора.
	— Мислиш, че това има значение за мен? — Андерс сви рамо и отърси Том от себе си. — Те са хората, които арестуваха братовчедите ми тази седмица! Счупиха ребрата на единия и избиха няколко зъба на другия. И това е само част от стореното.
	— Андерс…
	Но Андерс вече хукваше гневно далече от нас, като си проправяше път през стаята и изблъскваше настрана всеки, който препречеше пътя му.
	— По дяволите — каза Том и забърза след Андерс. Илайджа, Малкия Том и аз също понечихме да го последваме. Джоана ме хвана за ръката над лакътя:
	— Не го прави. Ще стане страшна каша. Тръгни си с мен, докато можеш.
	— Не мога. — Оставих я и настигнах останалите.
	Никой на масата още не беше забелязал приближаването на Андерс. Грант изглеждаше особено съсредоточен върху картите си и това ме наведе на мисълта, че може би наистина беше дошъл да играе, а не да събира информация.
	Андерс се приближи до един от членовете на патрула, дръпна го рязко за ризата и го удари с юмрук толкова силно, че той политна назад и се блъсна в друга маса, като разпръсна монети и карти. Стаята притихна, а другите членове на патрула — включително Грант — скочиха на крака. Той ме разпозна на мига. Погледите ни се сключиха и дори той не можа да прикрие изненадата си веднага.
	— Какво, по дяволите, си мислиш, че правиш? — запита друг мъж от патрула.
	— Каквото направихте вие на братовчедите ми от източната страна! — изрева Андерс.
	Мъжът наклони глава:
	— Какво, имаш предвид онези скарсиански престъп… Андерс удари с юмрук и него, а трети патрул се хвърли напред. Илайджа блокира атаката и го сграбчи за гърлото.
	Нещата стигнаха само дотук, защото снажните телохранители на Моли внезапно обкръжиха всички ни:
	— Вън! — изкрещя тя. — Всички! Да ги нямаме такива тук!
	Нейните хора подбраха моята група и ловците на еретици към външната врата, някои от нас — като Андерс — по-грубо от други. Телохранителите ни върнаха оръжията и изблъскаха всички навън на улицата.
	Без да губи време, Андерс измъкна пищова си, докато крачеше към мъжа, който го бе заговорил.
	— Да видим как се справяш срещу мъже, които наистина могат да се защитят!
	Очаквах Том да спре това. Той не изпитваше скрупули относно известно необходимо насилие в задачите, с които се занимаваше, но обикновено участваше само в дребни спречквания в пределите на града. Явно това бе изключение. Нещата се развиваха толкова бързо, че едва можех да ги следя. Джоана и друг нает помощник от нападението над кораба отдавна си бяха тръгнали. Така оставаха шестима от нас и петима души от патрула за лов на еретици. Патрулите бяха въоръжени най-вече с ножове. В края на краищата бяха дошли само да играят хазарт. Пиратите, току-що завърнали се от изпълнение на задача, имаха пистолети и саби.
	Последва хаос. Пиратите се нахвърлиха върху ловците на еретици и Андерс моментално простреля някого в крака. Докато се опитваше да презареди, друг преследвач го нападна и на свой ред двама пирати нападнаха него. А колкото до мен, аз стоях глупаво там, без да имам представа какво да правя, докато някой се блъсна в мен и ме събори на земята.
	Грант.
	— Какво правиш? — запитах с нисък глас. Той ме държеше притисната към мръсната улица, сякаш ме нападаше, докато схватката бушуваше зад нас.
	— А _ти_ какво правиш? — изръмжа той в отговор. — Добре ли си? Направиха ли ти нещо?
	— Аз ли? Не! _Ти си_ онзи, който е превишаван по численост. — Той ме изгледа напрегнато, недоволен от този отговор. — Не се притеснявай за мен. Имай ми доверие по този въпрос.
	Той се поколеба още миг:
	— Тогава ме прикривай. Не мога да допусна да ме разкрият. Разбираш ли? Каквото и да видиш. Не се опитвай да ми помагаш тук…
	— Пусни я!
	Илайджа и Малкия Том ми идваха на помощ. Откъснаха Грант от мен и го изгубих в сенките. Точно се бях изправила със залитане на крака и бях извадила камата, когато друг член на патрула се опита да ме сграбчи. Не стигна много далече. Два удара с юмрук в челюстта го накараха да се препъне, а после прозвуча нов изстрел. Противникът ми изкрещя и притисна ръка до лявата страна на главата си. Изглеждаше, че куршумът само беше одраскал ухото му, но въпреки това имаше доста кръв. Самият Том се приближи, натиквайки пистолета в колана си, докато сритваше мъжа в ребрата.
	Трескаво затърсих с поглед Грант, но не можех да го намеря. Светлината беше твърде слаба и беше станало шумно. Заедно с пъшкането и виковете на участниците в схватката половината посетители от заведението на Моли се бяха изсипали навън да гледат зрелището и сами да подвикват. Двама ловци на еретици още участваха в оживена схватка. Други двама бяха напълно победени, а пиратите също ги бяха пребили. Не можех да различа кой кой е.
	Глас от тълпата изкрещя:
	— Милицията! Милицията идва! Том вдигна поглед и се навъси:
	— Изчезвайте оттук! — извика той. — Знаете къде! Заради глъчката и стръвта на битката не мислех, че някой от хората му изобщо ще обърне внимание на заповедта. Но всички спряха каквото там правеха, и се събраха при него, бързо развързвайки конете ни. Още стоях и търсех Грант, но положението на улицата ставаше още по-хаотично.
	— Размърдай се — каза Том, като дойде до мен. — Трябва да…
	Един от членовете на патрула, който очевидно не искаше да се признае за победен, някак се беше добрал до пистолет и се целеше в Том. Без дори да помисля, скочих пред Том с насочена напред кама. Мъжът се опита да се наклони на една страна, но се спъна и се натъкна на острието на камата ми. То го прониза отстрани в корема и той се свлече на земята. Измъкнах камата и се втренчих в кръвта по нея, зашеметена.
	— Хайде, Авиел!
	Том почти ме завлече при другите, а после той и Илайджа грубо ме вдигнаха и ме качиха на един кон. Надзърнах трескаво назад: все още изпитвах нужда да разбера какво беше станало с Грант. Бях на косъм наистина да се обърна и да се върна, докато Том плесна кобилата ми и тя хукна след спътниците си.
	Поехме към голямо градско имение в сънлив, населен с представители на средната класа квартал, който явно бе приключил с празнуването за тази нощ. Домът принадлежеше на някакъв делови съдружник на Том, който отсъстваше, но Том имаше ключ. Стълпихме се в гостната, мръсни и окървавени, и Том незабавно започна да издава заповеди.
	— Всички да се покрият за остатъка от нощта. Илайджа, иди утре и вземи малко средства от „Бика“ да платим на когото там подкупваме в милицията напоследък. Малък Том, ти се свържи с мъжете, които отидоха в склада. Кажи им, че все пак ще си получат парите за тази вечер — просто ще се забавят. А Андерс… — Том фиксира скарсианеца с гневен поглед: — Колкото до теб, утре ще отнесеш дела си в заведението на Моли и ще й го дадеш като „извинение“ за безпокойството.
	Андерс трепна, но не бях сигурна дали беше заради това наказание, или защото едното му око беше почти затворено от оток.
	— Шефе, съжалявам. Когато ги видях, просто…
	— Да, да, знам. — Том се отпусна на една плюшена софа. Никога не го бях виждала да изглежда толкова изнурен. — Но предизвика страшна бъркотия тази нощ. Не можем да си позволим да си развалим отношенията с Моли. И за добро или зло, тези мъже изпълняват официални заповеди от губернатора. Милицията не може да пренебрегне това. Ще трябва да дойдат да ни търсят и това ще създаде неудобство, докато уредим всичко. — Той хвърли поглед към Илайджа. — По-добре да удвоиш обичайния ни подкуп.
	— Е, аз не мога да се спотайвам тук — вметнах. — Трябва да си вървя. Веднага.
	Том въздъхна:
	— Милейди, знам, че се разстройвате от ненужната жестокост. Знам, че не обичате да излагате на опасност невинните, но онези мъже _не_ бяха невинни. По-големи чудовища са от нас. Ние поне вършим това само за печалба.
	— Не съм разстроена — процедих. — Просто трябва да си вървя.
	Излязох бавно от гостната и Том ме последва до външната врата.
	— Чакайте.
	— Ще ме спрете ли? — Измъкнах камата. Всяка секунда, в която се бавех, беше секунда, в която Грант може би умираше от кръвозагуба на улицата. — Няма да ви позволя…
	Млъкнах, когато видях острието, почервеняло от кръв. Въпреки всичките си мечти как размахвам славно сабята и уроците, които Том ми беше давал преди и след задачите ни, никога не бях намушквала някого така.
	— Някога убивала ли си човек? — попита Том меко, отгатвайки мислите ми.
	Не можех да спра да се взирам:
	— Не. Но… съм искала.
	— Е, тази вечер не уби никого. Раната му ще е неприятна и ще боли, но не беше на такова място, че да го убие. При положение че не се инфектира.
	— Но какво ще стане с другите? Нашите хора ги пребиваха, когато вече бяха на земята!
	— И ти казах, заслужаваха си го — независимо колко глупаво постъпи Андерс, че започна тази лудост.
	— Но някой от тях умря ли?
	— Не знам. Имаше няколко други неща, които трябваше да следя.
	Дали бяха ритали и удряли Грант, докато изгуби съзнание? Стомахът ми се разбунтува и завъртях дръжката на бравата:
	— Сега си тръгвам, Том.
	Той сложи ръка върху моята:
	— Ти си приятелка на аланзанците. Мислех, че ще си доволна като Андерс от случилото се. — Наклони глава и ме загледа изпитателно: — Познаваше ли ги?
	— Не. Но е така, както каза. Не обичам ненужното насилие. Моля те, пусни ме да си вървя. — В близост до Том винаги се опитвах да запазвам външно хладнокръвие, но ме обземаше все по-силна паника. Имаше ли някакъв начин да успея да победя, ако наистина се наложеше да се бия с него? Не беше вероятно. Особено при положение че останалите мъже бяха в съседната стая.
	Том бръкна в джоба си и ми подаде една от монетите, които бяха знак на благосклонността му.
	— Задето ме спаси. Не са много хората, които получават две.
	Поколебах се, когато хвърлих поглед към окървавената си кама. После я пъхнах в ножницата и прибрах монетата в джоба си.
	— Мога ли да си вървя?
	— Обърни наметката си наопаки. Вържи си косата. Не знам дали ще те вземат на прицел, но е най-добре да не те познаят. Причини вреда единствено накрая, а се ползваш с доста голяма благосклонност. — Сигурно се съвземаше от по-ранното си вцепенение, защото ми хвърли една от чаровните си усмивки. — Ролята на ангел може и да ти се отплати.
	Нямах време да отговоря. Вече бързах надолу по стъпалата с бясно биещо сърце и нарастващ страх. Щом се изгубих от погледа му, обърнах наметката с хастара навън, а после напълно смъкнах перуката, като я натиках под ризата си. Толкова много хора бяха маскирани тази вечер, че щях направо да се слея с множеството въпреки естествената си коса.
	Тичах по целия път обратно до центъра на града. Когато стигнах до заведението на Моли запъхтяна, тълпата вече се беше разпръснала, а всички ловци на еретици си бяха отишли. На пътя обаче още имаше кръв. Разпитах за случилото се няколко минувачи. Някои не знаеха нищо. Други знаеха, че е имало сбиване. Отчаяна, направо почуках на вратата на Моли и се озовах лице в лице с телохранителя, който я отвори. Ръцете ми трепереха.
	— Какво стана с патрулите, които преследваха еретици? Той сви рамене:
	— Или си тръгнаха, или бяха извлечени.
	— Някой от тях умря ли?
	— Не знам.
	— Не би ли трябвало да сте малко по-загрижен? — настоях.
	— Всъщност не. Ако са мъртви, Моли може да задържи каквото е имало в сметките им.
	Той затръшна вратата, а аз не помръднах. Едва можех да дишам. Смазващо чувство на страх започна да ме задушава. Страх, че Грант е мъртъв. Страх, че отговорността за това е моя.
	Тръгнах си от заведението на Моли и затичах към хлебарницата.


>	23

	Когато стигнах до сградата на Грант, вземах стъпалата догоре по две наведнъж и едва не се препънах. Заблъсках по вратата и измъкнах причиняващата сърбеж перука от ризата си, докато чаках. Когато не последва незабавен отговор, почуках отново и освен това ритнах силно вратата.
	_Той не е тук. Лежи мъртъв на някоя улица, отвлечен от някой крадец. Или пък може би не е мъртъв, а просто твърде тежко ранен, за да се прибере у дома, и всичко е заради…_
	Вратата се отвори със замах. Грант стоеше на прага и държеше ризата си. Няколко тъмни отока се кръстосваха върху част от гърдите му, а едната страна на лицето му изглеждаше малко подута. На другата имаше малко порязване. Иначе изглеждаше добре. Не каза нищо и просто ми даде знак да пристъпя напред, но зърнах как в погледа му се мярна облекчение. След като затвори вратата, всичко, което можех да направя, беше да стоя и да зяпам, докато се опитвах да си поема дъх.
	— Жив си — изтърсих най-накрая.
	— Труден съм за убиване.
	Пуснах перуката и свалих камата си. После се хвърлих в обятията му и осъзнах колко здраво го държа едва когато той изохка:
	— Оу.
	Понечих да се дръпна назад:
	— О, извинявай, не мис…
	— Престани — каза той, като задържа едната си ръка на хълбока ми. — И за нараняване не съм лесен. _Ти_ добре ли си?
	— Да. — Обвих ръце около врата му и се сгуших в него. Цялата паника, цялата несигурност… всичко, което се беше натрупало в мен, изригна навън. — Мислех, че си си отишъл. Мислех, че си мъртъв. И не можех да се справя с това — искам да кажа, не знаех как ще… и просто… имах чувството, че и аз ще умра… и…
	— Ей, спокойно — каза той. Нервните му жестове противоречаха на лековатия му тон. Беше се вдървил в ръцете ми и се дръпна малко назад. След като помисли за миг, свали маската ми и огледа лицето ми. Докато го правеше, изражението му стана по-разтревожено, а допирът на ръката му върху бедрото ми — предпазлив.
	Аз самата затегнах хватката си. Имах нужда да се вкопча в него, наполовина страхувайки се, че може да изчезне отново, ако не го направя. Този страх, че ще го изгубя, имаше същото въздействие, както когато си дадох сметка колко болезнено трябва да е било изгарянето на ръката му. Същото въздействие, както когато го чух да казва, че е призрак. Нещо се промени в мен през тези мигове на неговата уязвимост — защото той също се промени. Престана да бъде мой съперник, мой партньор в шпионажа или дори мой обект на повърхностно желание. Беше просто… Грант.
	— Радвам се, че си добре — казах меко. — Защото всъщност те харесвам. И мисля… че може би и ти ме харесваш.
	Харесваше ме. Виждах го. А виждах също и че това го ужасяваше. Да държи ръката си там, едва докосвайки ме, изискваше по-голямо усилие, отколкото цялата онази пламенност на пода. Защото, когато си мъж, който се е примирил да не е обвързан с нищо, беше по-лесно да смъкнеш дрехите на мимолетна любовница, отколкото просто да срещнеш погледа на жена, за която може да те е грижа. И беше невъзможно за проумяване, че тя може също да държи на теб.
	— Няма нищо, ако ме харесваш само малко — добавих. Въпреки смущението му по лицето му започна да се прокрадва усмивка. Стисна ме по-силно, по-здраво.
	— Само малко, а?
	Придвижих пръсти нагоре по врата му и ги прокарах през косата му:
	— Да. Толкова малко, колкото искаш, ако това те кара да се чувстваш по-добре. Не искам да ме изхвърлиш отново.
	— Никога не съм те изхвърлял. Ти излетя разгневена навън.
	— Този път няма.
	Повдигнах брадичка и разтворих устни в явна покана. Той я прие. С тази целувка нерешителността му изчезна, заместена от настойчивост, която почти ми се струваше отчаяна. Сякаш може би мислеше, че е изгубил и мен. Повдигна ме, а аз обвих крака около кръста му, докато ме носеше към спалнята си. Целувката се прекъсна чак когато се стоварихме на леглото с преплетени крайници. Той ме претърколи по гръб и отново сведе устни към моите, но го спрях за момент, опирайки длан отстрани на лицето му, за да мога просто да го погледна. Усмихнах се, а той се усмихна в отговор. И макар тялото ми да беше толкова напрегнато и неспокойно, осъзнах, че бях също толкова изпълнена с възторг просто да съм там с _него_, колкото и да оставя най-сетне желанието да поеме по пътя си. Отпуснах ръка и когато се целунахме отново, усетих и у него подобно разкриване.
	След това престанах да се тревожа дали правя всичко както трябва. Престана да ме е грижа, че все още се суетях неумело с дрехите си, докато той ги свали с такава лекота. Въпреки собствената си жажда и нетърпение той не бързаше и протакаше всяко действие по начин, който беше едновременно великолепен и мъчителен. Можеше да разчита намеците на тялото ми, а аз научих някои от неговите. Освен това разбрах, че имаше много неща, които никога не бях знаела относно лягането с някого.
	А когато всичко свърши, когато лежахме един до друг, обзети от блажено изтощение, открих още една празнина в сексуалните си познания. Какво се правеше след това?
	Грант беше сложил ръце зад главата си и се взираше замислено в тавана. Изпънах се от моята страна на леглото, наполовина покрита с чаршафите, докато се оставях да се насладя на всички различни усещания, които още отекваха в тялото ми. Чувствах се ленива и отпусната. Чувствах се, сякаш бях създадена отново.
	Хвърлих поглед към него и не можех дори да си представя какво мисли. Той беше Грант в крайна сметка. Но точно тогава беше толкова неподвижен, толкова спокоен като никога вместо постоянно да се бори срещу света. Примъкнах се до него и облегнах глава на гърдите му, като внимавах да не докосна виолетовите подутини. Щеше да има синини дни наред. Стресна се леко от движението ми, но след няколко мига обви ръка около рамото ми.
	Останахме в такава доволна близост няколко скъпоценни минути а после, по обичайния си начин, той рязко каза:
	— Имам три въпроса за теб.
	Това би трябвало веднага да ме накара да застана нащрек, но все още бях твърде отпусната и замаяна, за да се замисля кой знае колко.
	— Добре.
	— Това първият ти път ли беше?
	— Да. — Поколебах се. — Очевидно ли беше?
	— Не веднага. — Изражението му остана замислено, но в гласа му имаше преценяваща нотка. — Не може да се каже, че се стесняваш да покажеш какво искаш. Това ме обърка.
	Частица от предишното ми съмнение се върна:
	— Това лошо ли е?
	— Не, не, беше чудесна. Повдигнах глава:
	— Чудесна? Той въздъхна:
	— Беше прелестна. Настойчива, дръзка, предизвикателна — с още по-голяма сила, защото дори не го осъзнаваш. Правиш така, че е трудно човек да бъде търпелив. Така по-добре ли е?
	Удоволствие — смесено с мъничко самодоволство — изпълни гърдите ми. Запитах се дали това се нареждаше сред онези „сладки и нежни неща“, за които беше говорила Флорънс. За Грант това вероятно беше равносилно на рецитирането на поезия.
	— Да. Това вторият ти въпрос ли е?
	— Знаеш, че не е. — Най-накрая обърна глава и ме погледна със сериозно изражение. — Нараних ли те?
	— Не — казах изненадана. — Беше… не знам. Все още го изживявам отново в ума си. Нямам нужните думи. То е неописуемо с думи.
	Той изглеждаше облекчен:
	— Добре. Макар че щях да се задоволя и с „хубаво“. — А после, понеже беше цар на неочакваните изпълнения: — Така. Каква работа имаш да търчиш наоколо с Том Шортслийвс?
	Изпъшках и се претърколих далече от него, лягайки отново по гръб:
	— Хайде, Грант. Наистина ли трябва да говорим за това сега? Не може ли поне веднъж да изживеем един хубав миг?
	— Мислех, че току-що сме го изживели. И то много такива. И разбира се, че ще говорим за това сега. Мирабел, ти се мотаеше с някои от най-опасните мъже в града! Можеше да загинеш.
	Тялото ми още пееше от онова, което бяхме направили, а по-рано дори се бях питала какви бяха шансовете тази вечер да го повторим. Ако се съдеше от посоката, в която отиваше този разговор, не бяха добри.
	— Е, още съм жива. Никаква вяра ли нямаш в мен?
	— Голяма, което е причината, че колкото повече си мисля за това, толкова повече си давам сметка как отдавна трябваше да съм осъзнал кой е златокосият ангел, запленил града. — Поклати глава с огорчено изражение. — Кога смяташе да ми кажеш? Защо вече не ми беше казала?
	— Не знам. Моментът никога не ми се струваше подходящ. Вероятно защото знаех, че ще реагираш така.
	Той седна в леглото:
	— Как? Да се разтревожа за теб?
	При тона му в гърдите ми се разпали искрица от предишното раздразнение:
	— Като например да ме съдиш.
	— Ти сама би трябвало да се съдиш. Какво стана с добродетелното ти чувство за борба срещу несправедливостта?
	— Точно това правя. Връщаме отнетото на потиснатите. Наказваме корумпираните. Това е, което винаги съм искала да правя, и ти го знаеш.
	— Не знаех, че ще го правиш, като станеш отмъстителка над закона. _И_ обикновена крадла.
	— Не съм! — Изправих се рязко, загръщайки се с едно одеяло. — Не приемам никакви задачи, които не искам. Така печеля пари, които да ми помогнат да откупя свободата на Лонзо. _И_ установявам връзки с пиратите, от които смяташе, че изменниците може би купуват стоки. Мислех, че това ще ти хареса.
	— Том Шортслийвс краде произведения на изкуството, не армейски запаси. Всички знаят това.
	— Но Том познава пирати, които _наистина_ крадат за изменниците. Като Сандлър. Помниш ли насочващите сведения, които ти дадох?
	Той не показа, че е чул това:
	— Има по-добри начини да спечелиш пари.
	— И се стремя към всичките — брак, твоя случай, Том. — Размахах нетърпеливо ръце. — По един или друг начин ще си върна Лонзо.
	— Бракът е на първо място в списъка ти, така ли?
	— Вече ти казах, че ще направя всичко, каквото мога, за да платя цената за свободата му. Осъществяването на брака може и да не е предпочитаният ми план, но е най-надеждният.
	— Осъществяването на… чакай. Имаш ли сериозно предложение? — Очите му се разшириха. — Сгодена ли си?
	Размърдах се смутено:
	— Не точно. Просто имам уговорка. Един вид. Ако не успея да изплатя сама договора си или да намеря парите за Лонзо по никакъв друг начин, има един възрастен — аа, всъщност изключително възрастен — господин, който е готов да се ожени за мен в последния момент. Много е мил — добавих бързо. — Много почтен, много щедър с богатството си. И не очаква никакви „брачни задължения“.
	Никога не бях виждала Грант толкова зашеметен.
	— Предполагам, че не се шегуваше, когато каза, че би направила всичко. Онази вечер се държа, сякаш бракът е някаква далечна вероятност, но вече си предвидила съпруг! Тогава какво е… това? Което правим в леглото?
	— Аз… — Отместих очи, неспособна да застана лице в лице с това възмущение. — Изживяваме приятен момент?
	— Предвиждаше ли място за мен в живота си, след като се омъжиш?
	Обърнах се невярващо назад:
	— Искаш ли го? Нима си промени мнението за привързването? Нямаше да предположа. Не може да се каже, че си изразителен по отношение на чувствата си.
	— За разлика от теб, която преливаш от откровеност. Нима се предполагаше да бъда тайният любовник, когото държиш в резерв, докато царуваш като разглезената кралица на имението на твоя „изключително възрастен“ господин?
	Прокарах ръка по заплетената си коса, уморена и смутена:
	— Не знам, Грант. Наистина не мислех за нас отвъд това.
	Той трепна и не проговори, което никога не беше добър знак.
	— Женитбата е последното ми средство — настоях. — Затова никога не я споменавах. Дори не мисля за нея. Наистина се надявам да купя свобода за Лонзо и за себе си. Или ще получа парите от Том, или ти ще разрешиш случая си и всички можем да бъдем щастливи. Аз с наградата си, ти с официалното назначение като агент.
	Яростното му изражение рязко стана озадачено:
	— Какво?
	— Няма ли точно това да получиш? — Бях също толкова объркана от реакцията му. — Казвал си преди, че си заложил много на карта с тази работа. А Сайлъс обясни, че си почетен агент и че разрешаването на този случай ще промени нещата.
	— Каза ли, че ще стана агент?
	— Не точно… — Опитах се да разчета изражението му и да разбера какво ми убягваше. — Просто предположих. — Каква друга възможност има?
	Грант отново се умълча. Ролите ни се размениха и сега той мина в отбрана:
	— Наистина получавам повишение… но не до обикновен агент. — Пое си продължително, дълбоко дъх и го изпусна, преди да продължи: — Осфрид и баланкуанците сключиха споразумение, за да останат отношенията им хармонични. Колониите ще изпратят делегация — посланици и техните семейства — там да живеят сред тях и да помогнат с установяването на мира. Необичайно е, че баланкуанците са склонни да го допуснат — станали са твърде неотстъпчиви по отношение на границите си. Но колкото и много кралят на Осфрид да иска добри отношения с тях, иска също и уверение. Тъй като съм обучен, ще шпионирам баланкуанците. Всъщност цялата делегация ще ги шпионира, но аз ще отговарям за обработването на всички разузнавателни сведения. Никой няма да заподозре, стига прикритието ми да остане непокътнато. Просто ще мислят, че съм там, защото знам езика.
	Целият ми свят застина неподвижно.
	— Заминаваш. Далече. При хората, които са се отнасяли с теб като с призрак.
	Развеселеност — мрачна развеселеност — премина по лицето му.
	— Там е работата. В баланкуанската обществена йерархия към посланиците се отнасят с изключителна почит и благоволение. Те придобиват статут, по-нисък само от този на водачите на кланове. Аз щях да бъда в шестия клон — така се наричат обществените нива. Шестият е доста над положението на моето семейство, доста над положението на чичо ми. — Грант посочи към тайнствения белег на ръката си. — Това беше знакът на положението ми преди — гражданското ми положение сред баланкуанците: роден в семейство от третия клон. Когато се върнах, чичо ми заяви, че не заслужавам да бъда гражданин — както защото бях незаконно роден и със смесена кръв, така и защото бях отсъствал толкова много време. Заяви, че вече съм повече осфридианец и съм изгубил правата си спрямо империята. Съдиите се съгласиха. Прогориха това и ме изпратиха в изгнание. Потръпнах.
	— Грант, толкова съжалявам.
	— По-късно разбрах, че издигат чичо ми до положение в четвъртия клон, за да работи в домакинството на някакъв командир. Нямаше да е възможно, ако все още имаше роднинска връзка с мен. С това назначение обаче ще го превишавам многократно по сан. За пръв път в живота ми ще е принуден наистина да се отнася към мен с уважение. — Очите на Грант проблеснаха мрачно, а думите му бяха просмукани с горчивина.
	Това беше твърде много, за да го приема, твърде много, за да го смеля. А още не се бях съвзела от новината, че ще заминава. Тя се бе настанила в стомаха ми като оловна тежест.
	— Значи тази амбиция да довършиш случая, целта, за чието постигане ми каза, че работиш… не е, за да се установиш в агенцията. Не става дума да подкрепиш Сайлъс. Става дума за отмъщение.
	Грант се намръщи:
	— Има нещо повече от това.
	— На мен ми звучи доста неприкрито.
	— Мирабел, ще си върна положението. — В един от малкото подобни моменти от познанството ни той се опитваше да ме убеди в нещо, вместо да ми _каже_. Почти ме умоляваше. — Вероятно ще получа ново име — истинско име, не онази шега с „човек без положение“, която ми е дал чичо ми вместо име! Всичко, което ми отнеха, ще ми бъде върнато — с лихвите.
	— Но това ли е, което искаш? — възкликнах. Понякога ми се струваше толкова безразличен към света. Това беше почти невъзможно за проумяване. — Наистина ли искаш да живееш с хора, които са ти причинили това? Да изоставиш Сайлъс и Айана? Те приличат повече на твое семейство, отколкото който и да е от кръвните ти роднини.
	— Не става въпрос само за тях. А също и за земята. Мислех си, че тъкмо ти ще знаеш какво е да изтръгнат родината ти от теб.
	— Аз я отхвърлих. Не ме е отхвърлила тя.
	— Значи си приключила с нея? Приключила си с това да бъдеш сирминиканка? Настанила си се твърде удобно в осфридианското висше общество?
	Въпросите ме завариха неподготвена:
	— Н-не. Разбира се, че не.
	— Искаш ли да видиш Сирминика отново? — настоя той.
	— Да. Тя все още е част от мен. Но не е възможно да се върна скоро.
	— Е, Империята също още е част от мен. Чувствам я отвътре. — Той почука с пръст по гърдите си. — Имам нужда да я видя отново и _мога_ да се върна.
	— Да, но ми се струваш обсебен от мисълта да го направиш по начин, който се фокусира върху отмъщението. Първото, което спомена, беше мисълта да получиш по-висок ранг от чичо си — а не повторната среща с родното си място.
	— Не си в положение да ми изнасяш лекции предвид някои от твоите _житейски_ избори понастоящем — каза предупредително той.
	— А ти не си в позиция да ми четеш лекции за пазенето на тайни! Кога смяташе да ми кажеш това? Щеше да ми хареса да знам, преди да се озова в леглото ти, че после смяташ да отпрашиш на другия край на континента!
	— Това щеше ли да промени нещата? — попита той. — Току-що каза, че не си мислила отвъд това.
	— Предполагам, че не съм единствената — процедих. — Но защо има значение? В края на краищата ме харесваш само малко. — Още докато говорех, знаех, че съм лицемерка. Бях си направила планове без него, а после бях имала наглостта да се възмутя, когато той направи своите. Никой не беше предаден в този случай. Не си бяхме дали обещания. Знаех всичко това… но то не променяше факта колко наранена и гневна се чувствах. Колко сломена и отхвърлена.
	Грант явно също беше разстроен, но се поколеба само за миг. Хвърли поглед през стаята:
	— Може би… може би ще искаш да видиш земите на север.
	Смъкнах одеялата от себе си и се измъкнах от леглото да потърся дрехите си:
	— Няма да бъда твоята пачавра, която се влачи с теб, не повече, отколкото ти ще бъдеш мой таен любовник. Имам твърде голямо самоуважение.
	Той се изправи и започна да си нахлузва панталона.
	— Това включва ли използването на един старец заради парите му? Присъединяването към шайка пирати? — Грант посочи гневно наоколо. — Дори ако наистина подбираш задачи, които ти позволяват да спиш през нощта, останалите ти приятели не са толкова придирчиви. А като ги подкрепяш с онова, което все пак избираш, несъзнателно ги подкрепяш в онова, което не избираш. Никога не съм мислил, че си такава, Мирабел.
	— Не правя това за себе си! — изкрещях. — Трябва да направя каквото мога, за да спася Лонзо. А ти не разбираш, че това е единственият начин да го направя!
	— А ти не разбираш, че това е единственият начин, по който мога да направя каквото трябва!
	Мълчание. Стояхме там, взирайки се един в друг, сключили погледи, и двамата вбесени. Всичко, което можех да мисля, беше: _Нов ден, нова битка с Грант._
	— Не мога да продължавам да правя това — казах, с дрезгав глас. Кимнах към леглото. — Благодаря ти… за това. Но приключих. Приключих с всичко. Трябваше да послушаш Сайлъс за мен. Оттеглям се от случая ти. Сигурна съм, че ще се справиш просто чудесно и сам — винаги си се справял.
	Той скръсти ръце:
	— Така вероятно е най-добре. Не се безпокой — все пак ще се погрижа да получиш част от наградата. Знам колко много значи това за теб. Имам малко злато тук…
	— Не. — Вдигнах длан. — Задръж го. Не го искам. Вече не искам нищо от теб.
	Той изпухтя насмешливо:
	— Разбира се. Защото вече си ме изхвърлила от организма си?
	— Да. — Дори аз се изненадах колко студено прозвуча думата. — И защото е очевидно, че аз никога не съм била в твоя. — Подготвих се за хаплив отговор, но той не дойде.
	— Мирабел…
	Протегна ръка и докосна бузата ми. Подскочих леко и той бързо отдръпна ръка, взирайки се в мокрия връх на пръста си, сякаш никога преди не беше виждал нещо подобно. Потрих лицето си, смутена от онези няколко предателски сълзи. Дори не разбирах защо са там.
	Той не каза нищо друго, а просто вдигна зачудено ръка. Повече не можех да понеса да ме вижда така. И също без нито дума повече рязко се обърнах, излязох от спалнята и се втурнах навън през предната врата. Страхувах се, че ще се опита да ме спре. А също така се страхувах и че няма.
	Но той ме остави да си вървя — както правеше винаги — и докато затръшвах вратата, думите от по-ранния ни разговор ме връхлетяха като физически удар:
	_Никога не съм те изхвърлял. Ти изхвърча гневно навън._
	_Този път няма._
	Затичах надолу по стъпалата. Пияни гуляйджии още залитаха по улиците, но не погледнах никого или нищо, докато се озовах извън града и почти до пътеката през мочурището. Спрях да се съвзема и с изненада открих, че треперя. Усещах ужасна болка в гърдите, толкова силна, че не знаех как мога да направя и една стъпка повече. Вече не бях разгневена. Просто тъжна. И изцедена. Примигнах, за да спра напиращите нови сълзи, а после се шмугнах в храстите.
	Какво се беше случило току-що?
	Бях зашеметена от облекчение, когато открих, че е жив, обзета от екстаз, когато най-накрая се бяхме отдали един на друг. А сега… сега просто исках да се измъкна и да се скрия от света. Думите му още ме пареха особено защото в тях бе имало известна истина. Нямаше да се откажа да помогна на Лонзо, но над онова, което вършех с Том и Рупърт, определено витаеше сянка на непочтеност независимо колко много исках да си втълпя обратното. Бях същата като баща си, използвах всички възможни средства.
	Но Грант също трябваше да ми каже, че е възнамерявал да напусне Кейп Триумф — и то не само за да обиколи колониите, а да се засели при напълно различна нация. Нация, далече от мен.
	_Всъщност не съм мислила за нас отвъд това._
	Заковах се внезапно на пътеката, когато си спомних изражението му в момента, когато бях изрекла тези думи. Тогава не го бях разпознала, но сега осъзнах какво бях видяла за миг в чертите му. Болка. Когато бях пристигнала, преливаща от радост и облекчение да го видя жив, той ми беше казал, че не е лесен за нараняване. Но се оказа, че е — и го бях наранила именно аз.
	Ускорих крачка, все по-гневна и по-разстроена — гневна както на себе си, така и на Грант. И на калта. Тя ставаше все по-мека и по-мека с настъпването на пролетта. Внезапно, отчаяно ми се прииска да видя Аделейд. Тя беше единственият останал тук човек, когото все още обичах без усложнения. Знаех, че беше преживяла тревоги наскоро, но не бях опитала да разбера какви, защото имаше толкова много други неща, които се нуждаеха от вниманието ми. Бях се показала като немарлива приятелка и трябваше да поправя това. Щях да открия какво я натъжаваше, и щях да престана да страня от нея. Щях да й разкажа всичко. Тя щеше да е потресена, но освен това ме обичаше. И щеше да бъде облекчение най-накрая да…
	— Мира?
	Почти бях стигнала края на гората, когато някой се раздвижи пред мен. Посегнах за камата, а после разпознах гласа на Айана.
	— Какво правиш тук? — попитах. Едва я виждах как надзърта зад мен.
	— Аделейд с теб ли е?
	Нещо в тона й накара кръвта ми да изстине:
	— Не, защо да е?
	— Тъкмо се отбих до стаята ви — да видя дали си се върнала всъщност. Ще ми се да ми беше казала колко рано ще си тръгнеш от галавечерята! Както и да е, нямаше я нито там, нито в някоя от баните.
	Излязох на пътя:
	— Е, сигурно е някъде там вътре. Не би си тръгнала… Не би ли? Аделейд никога повече не беше показала с нещо, че се измъква тайно, но нямах представа каква може да е истината. Това беше още един знак за провала ми като приятелка.
	Айана ме вмъкна в спящата къща през една странична врата, която уж трябваше да пази, и аз й благодарих, че ми е спестила едно катерене по решетката за увивни растения. Изкачих се тихо и бързо по стълбите и отворих със замах вратата на спалнята си. Никаква Аделейд. Цялата паника, която бях изпитала заради Грант по-рано, сега се върна и се прехвърли върху нея. Студеният страх, че ще я загубя, ме накара да потреперя, докато припряно събличах мръсните си дрехи и се преобличах в нощница. Трябваше да претърся къщата. Не можеше да се е измъкнала тайно след галапразненството. _Не можеше._ Вероятно беше в кухнята. Всичко това беше просто едно голямо…
	Отвън в коридора прозвучаха крясъци. Чух тичане на хора и отваряне на врати заедно с още крясъци и обезумели гласове. Втурнах се навън през вратата и открих почти всички други момичета да надничат от собствените си стаи. Телохранителите тичаха с гръмък тропот нагоре по стълбите. Джаспър, Чарлс и мистрес Кълпепър ги следваха с Клара по петите. Всички тичаха към края на коридора, към вратата на таванското помещение. Към Аделейд.
	Тя още беше с бялата сатенена рокля от по-рано и стискаше сребристата си маска в едната ръка. Широко отворените й сини очи бяха пълни със страх, сякаш се беше залутала и сега се озоваваше изгубена и заседнала в пустошта. До нея стоеше Седрик, но после Джаспър го дръпна и закрещя:
	— Какво направи? Какво направи?
	Пробих си път през облечените си в нощници съквартирантки и хванах Аделейд под ръка.
	— Всичко е наред — казах й, без всъщност да знам дали е така. — Всичко ще се оправи.
	Джаспър се обърна към мен с проблясващи от ярост очи, докато стискаше рамото на Седрик:
	— Няма да се оправи! От пет години ръководя едно от най-престижните начинания в Кейп Триумф, а сега всичко ще се разпадне, когато открият, че собственият ми син не е могъл да държи ръцете си долу от едно от нашите момичета. — Той прикова поглед първо върху Седрик, после върху Аделейд. — Тези двамата ни съсипаха.


>	24

	Из целия коридор се разнесоха ахвания. Бях толкова стъписана, колкото и всички други, но изтиках объркването си настрана, докато придърпвах Аделейд по-плътно до себе си. Трябваше да я защитя.
	— Всичко ще се оправи — повторих. — Ще те измъкна оттук.
	— Няма да направиш такова нещо. — Мистрес Кълпепър се приближи с решителни крачки до нас, с ярост, изписана върху острото й лице. Носеше същата твърда колосана рокля от тази сутрин и се запитах дали е спала с нея. — Единственото място, където ще отидеш, е стаята ти. _Веднага._
	Аделейд все още беше в шок и аз я поведох към вратата ни. Всички вече шушукаха и сочеха, и отказвах да им позволя да видят нещо повече. Баща му и един от наетите мъже почти извлякоха Седрик. Гледката как минават покрай нас, беше единственото нещо, което изтръгна Аделейд от замаяното й състояние:
	— Седрик…
	Той погледна през рамо назад към нея, а после изчезна. Бутнах я в стаята ни и точно когато затварях вратата, чух мистрес Кълпепър да казва:
	— Искам двама от вас да стоят на пост пред стаята й през цялата нощ. Никой няма да влиза или да излиза.
	Аделейд се тръсна на леглото и зарови лице в ръцете си. Отидох бързо до нея и я обгърнах с ръка:
	— Какво стана?
	Тя отпусна ръце и поклати глава:
	— О, Мира. Не зная какво да правя. Не знам какво ще стане.
	— Разкажи ми какво _вече_ стана.
	По бузите й се затъркаляха сълзи. Тя беше една от онези, които все още изглеждаха красиви, докато плачеха.
	— Седрик и аз… ние… тоест… Клара ни откри… и сега… не знам.
	Беше странно хладнокръвната, красноречива Аделейд да е толкова объркана, че да няма думи. Но въпреки несвързания й говор в мен започна да се заражда чувство на ужас. Възможно ли беше да не бях единствената, която бе направила скандални неща тази вечер?
	— Аделейд, какво ви е открила Клара да правите двамата със Седрик?
	— Нищо! — възкликна тя. — Искам да кажа, беше само целуване. Не каквото там твърди тя. Само се целувахме. Точно като миналия път.
	— Миналия път? Колко… пъти е имало? Тя избърса лицето си:
	— Само тези. Обичам го от по-отдавна, още откакто… е, не знам от колко време. Въпреки това не можем да се оженим. Но не мога да се омъжа за никого другиго. Вече не. Какво ще направят на Седрик? Какво ще направят на мен? Ще трябва да отида в някоя фабрика!
	— За нищо на света няма да отидеш. По-скоро ще те кача тайно на някой кораб. Хайде да те почистим сега. Ще се почувстваш по-добре.
	Помогнах й да се измъкне от сложната рокля и да се напъха в нощница. Докато отмивах грима от лицето й с парче хладен плат, умът ми препускаше. Бях още по-лоша приятелка, отколкото си бях мислила. Защото, като погледнех назад, осъзнавах, че много, много отдавна е трябвало да се досетя, че Аделейд и Седрик са влюбени. Беше толкова очевидно от начина, по който търсеха взаимно компанията си, от начина, по който лицето й светваше винаги, когато той посещаваше Блу Спринг. Всеки техен приятел щеше да го забележи. Всеки приятел, чиято глава не бе пълна с шпиони и пирати.
	Когато се поуспокои, научих малко по-ясна версия на историята. Явно тя и Седрик едва наскоро бяха открили любовта си и се бяха опитали да я пренебрегнат — което беше довело дотам, че и двамата бяха нещастни през последния месец, докато Аделейд бе препращана от мъж на мъж. Всичко бе избухнало, когато Клара ги беше заварила да се целуват на тавана тази вечер.
	— Какво ще направят на Седрик? — попита отново Аделейд. — Не могат да пренебрегнат това. Предполага се, че всички сме защитени и добродетелни.
	Аз със сигурност вече не бях в редиците на добродетелните. Чувствах се смутена, че Аделейд и Седрик — толкова дълбоко влюбени — бяха съумели да се сдържат. Колкото до мен, аз безсрамно се бях поддала на… какво? Какво беше Грант за мен?
	Не можех да се изповядам на Аделейд сега. Вече не. Тя си имаше достатъчно тревоги и без да се нагърбва с моите проблеми. Прекара по-голямата част от нощта, като ми разказваше вариации на същата история, плачеше и се тревожеше какво ще последва. Когато задряма малко след изгрев-слънце, останах будна да я наглеждам.
	Мистрес Кълпепър дойде да почука рано на вратата и ни каза, че Аделейд трябва да бъде долу след трийсет минути за среща с двамата Торн в личната им канцелария. Освободиха ни от затворничеството и ни позволиха да се измием, но пазачите още обикаляха из коридора. Истерията на Аделейд се бе уталожила и тя се изправи, готова да посрещне онова, което предстоеше. Нямаше и следа от снощните сълзи и тя закрачи надолу по стълбите с високо вдигната глава.
	Другите момичета вече бяха на крак и се мотаеха из фоайето или салона, или на всяко друго място, където можеха да са близо до канцеларията. Щом Аделейд влезе и затвори вратата, застанах в коридора отсреща и скръстих ръце на гърдите си.
	Отбранителната ми поза караше другите да странят от мен, макар че видях няколко момичета да ме оглеждат любопитно, несъмнено надявайки се, че знам някоя нова частица от историята. Взирах се право напред и запазих мълчание дори когато чух Клара да разказва много преувеличена, много груба версия на случилото се снощи.
	Наруших мълчанието си само за да попитам високо:
	— Във всеки случай какво правеше на тавана снощи, Клара?
	Когато тя бързо спря да разказва, заподозрях, че не съм единствената, която беше открила решетката.
	Нещата станаха по-интересни, когато на входната врата цъфнаха Уорън Дойл и майка му, настоявайки да говорят с Чарлс и Джаспър.
	— Аз… съжалявам — каза мистрес Кълпепър, по-смутена, отколкото я бях виждала някога. — Господин Чарлс и господин Джаспър в момента са ангажирани с, аа, господин Седрик и госпожица Бейли.
	Но след бързо допитване до двамата Торн майката и синът Дойл бяха пуснати в канцеларията. Запитах се как са могли да научат толкова скоро. Определено не и от нас, изолираните момичета. От охраната, предположих. Това беше хубава клюка за една празнична вечер.
	— Кой, за бога, е пък сега? — възкликна мистрес Кълпепър, когато се чу ново почукване. — Всички в града ли знаят? Отвори, Джудит.
	Когато госпожица Брадли отвори вратата, стана очевидно, че онези, които чакаха отвън, не бяха от Кейп Триумф. Трима мъже и една жена в прости дрехи от сиво-синя вълна стояха на предната веранда със сериозни изражения. Единият мъж изглеждаше малко по-възрастен от мен. Спътниците му бяха на средна възраст. Удивено хвърлих поглед отвъд тях. Тълпа от още хора — още _много_ хора, облечени в подобни дрехи — се простираше чак в двора на къщата. Изглежда, че повечето бяха жени.
	По-младият мъж си свали шапката, разкривайки спретнато подстригана руса коса.
	— Добро утро, мистрес. Казвам се Гидиън Стюарт. Можете ли да ми кажете дали това е домакинството на господин Чарлс То…
	— Уинифред! Джоун!
	Марта се втурна през стаята, а внезапно две много красиви момичета се провряха покрай мъжете на прага и затичаха към нея. А после влязоха още момичета. И още. Всичките бяха еднообразно облечени в нюанси на сивото и синьото, но когато видях възрастта и красотата им, разбрах кои са. Фоайето се напълни и трябваше да се повдигна на пръсти, за да открия над тълпата онази, която търсех — но тя беше там, чак в дъното на групата, и дори още не беше влязла в къщата.
	За момент се почувствах слаба, сякаш коленете ми щяха да се подкосят, а после прилив на енергия рязко ме съживи. Не можех лесно да прекося фоайето, така че вместо това изтичах до вратата на канцеларията и я отворих. Аделейд седеше с двамата Торн и майката и сина Дойл и при влизането ми всички удивено вдигнаха погледи. Джаспър се навъси:
	— Казах ви да не…
	— Те са тук! — извиках. — Те са тук! Не го разбирам, но те са тук.
	— Кои? — запита настоятелно той.
	— Другите момичета! Другият кораб. — Погледнах Аделейд: имах нужда тя да разбере колко съществено важно беше това. — Аделейд, Тамзин е жива!
	Всички в стаята изскочиха от местата си и изтичаха в претъпканото фоайе. Аделейд беше точно до мен, когато прекосихме със спринт стаята, проправяйки си път, докато отчаяно се опитвахме да видим дали невъзможното беше наистина възможно. И не бяхме само ние. Царуваше хаос.
	Всеки път, когато бях изгубвала някого, винаги ме измъчваха едни и същи въпроси. Размишлявах дали съм можела да направя нещо по различен начин. Питах се дали е честно, че живея, докато те са умрели. Питах се как щях да се справя без тях.
	Но никога не бях питала какво би станало, ако някой от тези хора се върне. Защото независимо колко много ме нараняваше тяхната загуба или колко много разсъждавах върху случилото се, винаги бях приемала, че то _се бе_ случило. Беше свършено. Никой не се връщаше от смъртта.
	И въпреки това… Тамзин стоеше точно пред мен.
	Не можехме да престанем да се прегръщаме. Трите се смеехме, плачехме и бърборехме извинения, които никоя от нас не чуваше. Бяхме твърде погълнати една от друга, твърде зашеметени от чудото, че някак, противно на всякаква логика, се бяхме събрали отново.
	— Приятели! Приятели! — Джаспър се беше покачил върху един стол и се опитваше да надвика врявата. — Ставате свидетели на чудо, случващо се право пред очите ни. Нещо, което никой от нас не смяташе за възможно. Току-що научих, че както несъмнено можете да се досетите, _Сивата чайка_ не се е изгубила в морето! Претърпяла е големи щети в бурята и вятърът я отвял далече от курса — далече, далече на север в колонията Грашонд.
	Шокът на Аделейд беше отражение на моя собствен. Мрачното кимване на Тамзин ни даде да разберем, че той говореше истината.
	— На кого трябва да благодаря за това? — възкликна Джаспър. — На кого трябва да благодаря, задето е спасил моите момичета?
	Младият мъж, който бе проговорил пръв пред вратата — Гидиън Стюарт — бе удостоен със специално внимание и бързо стана най-любимият човек на Джаспър в целия свят. Джаспър обсеби него и другите водачи от Грашонд, засипвайки ги с дъжд от благодарност и обещания за подаръци.
	— Отказват да приемат каквото и да е — каза Тамзин. Смъкна от главата си една бяла забрадка и тръсна огненочервената си коса, за да я освободи. — Смятаха, че е техен дълг, вменен им от Урос, да ни доведат тук.
	Изглеждаше разбираемо щастлива да е тук, но у нея имаше умора — както физическа, така и умствена, която не беше възможно да ми убегне.
	— Не би трябвало да стоим така — казах. — Всички трябва да си починат. И да се нахранят. Кога ядохте за последен път?
	— Не знам — каза Тамзин. — Дали не беше снощи? Откакто тръгнахме, караме почти само на осолена риба. Там имат купища от нея. След известно време всичко започва да се слива.

	* * *

	След като първоначалният шок отмина, мистрес Кълпепър се беше съвзела и се бе впуснала в организационната и ръководна роля, с която се справяше отлично. Заедно със завърналите се момичета заселниците от Грашонд също трябваше да бъдат настанени. Имаше и моряци от _Сивата чайка_ и макар че не би и помислила да им позволи да отседнат в къщата, тя все пак се погрижи да им създаде удобства, докато успеят да уредят деловите въпроси с Джаспър.
	Тамзин очевидно щеше да бъде настанена в нашата стая, а двете с Аделейд умирахме от желание да узнаем какво се беше случило във времето на отсъствието й. Тя, изглежда, не беше в настроение да я разпитваме, и просто каза, че изпитанието й било „не ужасно“, така че я оставихме на спокойствие и най-вече просто се отдадохме на радостта, че сме си я върнали.
	Когато Тамзин се приготвяше в банята, Аделейд ми каза:
	— Ако наистина е добре, както ни каза, защо отказва да говори за това?
	Върнах се мислено назад към поредицата от трагедии, които бях видяла в собствения си живот.
	— Понякога, когато преживееш нещо такова, ти отнема известно време, докато поискаш да говориш за него.
	Нямах представа какво преживяване трябва да е било съжителството с Наследниците на Урос. Тази секта бе заселила Грашонд преди години, за да изгради общност, съсредоточена около строгите и сурови принципи на вярата си. Религията им не беше еретична, тъй като не променяха нищо от ортодоксалната доктрина, празници или текстове, но премахваха всичко, което смятаха за насочено към задоволяване на някакви страсти или за разточително. Не ми правеха впечатление на хора, в чиято компания е забавно да бъдеш.
	Елоиз, която беше станала нашият смарагд и вече беше сгодена, даде дрехите си на Тамзин. Вече чиста, нахранена и облечена в зелено, Тамзин беше готова да говори. Но не за себе си.
	— Надявам се, че сте оставили мъже и за нас, останалите. — Седна на леглото и сключи ръце, местейки очаквателно поглед между Аделейд и мен. — Сигурно и двете вече сте получили купища предложения.
	Откъде изобщо да започна да обяснявам какво ми се беше случило? Задоволих се с кратък и уклончив отговор:
	— Не чак толкова, ъъ, официални. Но изпитвам оптимизъм за бъдещето си.
	Суровият поглед на Тамзин се извъртя към Аделейд и осъзнах, че нямам представа какво беше станало на срещата й. Със запъване тя ни предаде сбито обобщение на случилото се между нея и Седрик, както и „присъдата“, която бяха получили.
	— Седрик и аз можем да се оженим при някои условия. Баща му и чичо му няма да ни отпуснат пари за изплащането на договора ми — но Уорън ще го направи. Той казва, че не иска жена, която не отвръща на любовта му, и би предпочел да намали загубите си, като осигури почтени граждани за новата си колония. Така че следващата седмица заминаваме с него за Хадисън. Ще намеря семейство, което да ме подслони в замяна на къщна работа и обучаване на децата им. Седрик ще разработва златоносен участък. Ще може да задържи част от добива, а Уорън получава останалото. Когато договорът бъде изплатен, можем да се оженим и да заминем някъде другаде.
	Нещо в тона й ме накара да заподозра, че беше съвсем наясно със спорната вяра на Седрик и плановете му да отиде в колонията Уестхейвън.
	Не знаех кое беше по-странно: че приемаше помощ от мъжа, когото беше отхвърлила, или представата елегантният и изтупан Седрик да работи на открито и да промива златоносен пясък.
	Тамзин, както обикновено, имаше доста за казване:
	— Какво си си мислила? Отказала си предложението на бъдещ губернатор заради… какво, един обеднял студент?
	Аделейд бе забила поглед в краката си. И двете преливахме от възторг, че сме си върнали Тамзин, но когато почувствахме отново пълната сила на характера й, ни беше нужно известно привикване.
	— Е, напуснал е университета. И не е обеднял. Просто… ъм, в момента е без средства. Но съм сигурна, че това ще се промени.
	— Това никога нямаше да се случи, ако бях наблизо да те наглеждам. — Тамзин насочи упреците си към мен: — Мира, как можа да допуснеш това?
	— Нямах представа — признах откровено.
	— Делите една стая! Как може да не си имала?
	Как наистина. Нямах добър отговор и отново се упрекнах, задето пренебрегнах приятелката си. Аделейд също имаше гузно изражение и вероятно мислеше, че тя е виновна, защото не ми беше казала. Заради нас двете и неохотата на Тамзин да говори, бяхме кръг, пълен с тайни.

	* * *

	В седмицата, която последва, рядко виждах Аделейд. Тя и Седрик бяха затънали в приготовления за пътуване, което други заселници планираха с месеци. Тамзин, от друга страна, почти постоянно ми правеше компания. Пристигането на двайсет нови момичета напълно бе променило начина, по който функционираше Бляскавият двор. При обикновени обстоятелства светският сезон щеше вече да приключва. Вместо това беше почти сякаш трябваше да променят нагласата си и да започнат отново, от самото начало.
	— Ще трябва да платим за още един голям бал — дочух Джаспър да казва на Чарлс един следобед. — Ще бъде непланиран разход, но освен това ще извлечем печалба и от онези, които бяхме отписали. Сензационната новина вече се разпространява. Изгубените момичета. Изчезнали в морето, оцеляващи в пустошта — но все пак тук, прекрасни и изтънчени. Това ще поднови интереса от страна на онези, които не избраха никое момиче от първата група, и ще привлече мъже, които дори не са обмисляли женитба. Добре е да прегледаме отново цените, които бяхме определили за всяко момиче, и да обмислим повишаването им.
	— Джаспър, признавам колко е важно да възстановим загубите си. Но в името на Шестимата, не започвай веднага да пришпорваш тези момичета да участват в празненства, не и след всичко, което са преживели.
	— Разбира се, че няма. Имаме нужда от време първо да планираме нови събития и да им осигурим тоалети. Всичките им предишни дрехи са изгубени, но можем да спестим пари, като преправим дрехите на всички сгодени момичета. А — добави Джаспър — ако някои момичета _все пак_ искат веднага да се впуснат във вихъра на събитията, дори ти не може да им откажеш това.
	Тамзин беше едно от тези момичета. Две вечери след Празника на цветята губернатор Дойл даваше празненство в чест на годишнината от заселването на Кейп Триумф. Все още имах съмнения относно сделката, в която се бяха оплели Аделейд и Седрик, влошена от факта, че Седрик — таен еретик — беше обвързан в делови договор със самопровъзгласилия се ловец на еретици. Но освен това Аделейд и Седрик бяха отчаяни. Каквито и да бяха религиозните му убеждения, Уорън им беше предоставил честни условия в предложената сделка. Двамата оставаха предпазливи, но стига да изпълнеха своята половина, навярно всичко щеше да се нареди.
	— Толкова се вълнувам — каза ми Тамзин, докато се приготвяхме за празненството на Дойл. Почти не беше имало нужда от поправки, за да й станат дрехите на Елоиз, и тя изглеждаше зашеметяващо в сиво-зелена копринена рокля, която разголваше раменете й. — За теб това сигурно вече е старо, но да мога да нося нещо такова, ми се струва като истински сън след онези опърпани дрехи, в които ни обличаха.
	На мен пък още ми се струваше като сън дори само това, че си я бях върнала. Често се улавях, че я гледам и се питам дали няма внезапно да мигна и да установя, че отново я няма. Другите момичета бяха споменали още и още късчета от онова, което им се беше случило. Освен със заселниците от Грашонд те очевидно се бяха натъкнали на икори, на лорандийски търговци и на баланкуанци, докато изчаквали по-топло време за пътуване. Тамзин понякога споменаваше дребни подробности, но иначе оставаше мълчалива и сдържана по въпроса за приключенията си.
	Завръщането й бе до голяма степен единственото нещо, което можеше да отвлече мислите ми от постоянното изпадане в униние заради фиаското с Грант. Все още доста мислех за това, разбира се. Той беше имал такава централна роля в живота ми, а сега си беше отишъл. И независимо колко се стараех да ги пренебрегвам, дребни и неочаквани неща ми напомняха за него. Някои обаче не бяха толкова недоловими. Беше невъзможно да не мисля за него, когато два пъти на ден преглъщах с усилие горчива билкова смес, която бях „взела на заем“ от запаса, който мистрес Кълпепър държеше под ръка за наскоро омъжените момичета. Беше една от многобройните отвари, които учебникът ни по „женски науки“ препоръчваше за предотвратяване на бременност. Освен това, доколкото бях чула, беше и най-противната на вкус, но това беше малка цена, за да попреча на живота си да стане още пообъркан.
	— Изглеждаш прекрасно, но не си длъжна да се появяваш на светски събития толкова скоро — казах на Тамзин. — Никой не би те винил, ако искаш да се съвземеш след всички онези трудности.
	— Единствената трудност, пред която се изправих, е, че пропилях пет седмици, които можех да прекарам в търсене на съпруг. — Тя направи пауза, за да прибере миниатюрно кичурче коса, което се беше измъкнало от високата й прическа. — Можех вече да съм омъжена. _Би трябвало_ вече да съм омъжена. Затова дойдох тук — а не да трамбовам през замръзнала пустош.
	Чухме как някой извика пред вратата на стаята ни, че е време да тръгваме към каретите. Докоснах Тамзин по ръката, преди да излезе:
	— Ако някога имаш нужда да поговориш за каквото и да било, тук съм. — Нужно ми беше голямо усилие да кажа това. Аз също разбирам желанието да държиш болката заключена — и как тя може да те погълне.
	Ожесточеното й изражение се стопи в усмивка:
	— Знам, че си. А аз също съм тук, ако _ти_ искаш да говориш. Досещам се, че Аделейд не е единствената с проблеми. — Усмивката се смали и сега стана тъжна. — Трябваше да съм тук да се постарая и двете да се държите прилично. Не… изобщо не биваше да се качвам на другия кораб.
	— Това е в миналото. Ти си невредима и се върна. Да вървим на първото ти празненство.

	* * *

	Тя беше права, че светският ни живот вече не беше нищо ново за мен. Видът на лицето й, когато влязохме в имението на Дойл, ми напомни точно колко наистина безразлично ми беше вече. Тя ме помоли да я представя на Уорън и аз изпълних молбата й на драго сърце. Аз също си търсех повод да говоря с него. Въпреки че се бях оттеглила от случая, беше трудно да не проследявам насочващи следи в конспирацията. След като Аделейд беше извън картината, се надявах, че той най-сетне ще започне да говори с друго момиче.
	И той започна. С Тамзин.
	За да съм честна, тя беше такава мощна стихия, че беше трудно някой друг да стане център на вниманието. Двете момичета, с които бе постигнала еднакъв резултат, бяха пътували на борда на _Сивата чайка_ и също горяха от нетърпение да заемат отново местата си в Бляскавия двор. Веднага си бяха набелязали Уорън, но Тамзин завладя вниманието му толкова успешно, че те изобщо нямаха шанс. Това означаваше, че аз също нямам, но останах, след като те се отдалечиха, защото все още можех да изкопча някакви сведения. Той на драго сърце й разказваше подробно за Хадисън, но повечето му приказки бяха за златото там. Изглежда, все още нищо не показваше, че някакви негови запаси са откраднати от каузата на изменниците.

	Оказа се, че най-трудната част от вечерта беше да избягвам Корнелиус и Лавиния Чеймбърс. Бяха приели решението ми да изчакам с женитбата за Рупърт, но никога не пропускаха шанс да поговорят за невероятното си семейство и стил на живот.
	— Преобзавеждаме стаята за музика — заяви важно Лавиния. — Великолепна тапицерия, направо от Лорандия. И искам да я напълня със статуи от цял свят. Това ще бъде нашият собствен малък музей, с който няма да може да се мери нищо друго в Денъм.
	Корнелиус кимаше енергично, докато тя говореше, а аз се усмихвах на подходящите места, обзета от облекчение, когато най-сетне някой друг ги повика. Все още усещах тъпа болка ниско в глезена, но имаше огромно подобрение в сравнение с преди и успях да приема няколко покани за танц. Макар че тялото ми улавяше съвършено всеки такт, умът ми беше далече. Грант се промъкваше постоянно в мислите ми. Превъртах в ума си голяма част от случилото се в леглото — поне преди да започнем да говорим — и въпреки че все още изпитвах тръпка при припомнянето на всяка част, загубата му не ме смущаваше и наполовина толкова много, колкото просто загубата на самия Грант.
	След закуска на другата сутрин Айана ми направи знак да се приближа, докато излизах от трапезарията. Отстъпих встрани и изчаках посетителите от Грашонд да минат покрай мен. Бяха останали за известно време, но винаги се хранеха отделно.
	— Трябва да заведа Аделейд в града, за да й помогна да се екипира за Хадисън — каза ми Айана. — Искаш ли да дойдеш с нас? Тамзин ще идва. Всички имате свободен следобед.
	— Разбира се — казах унило.
	Тя наклони глава и ме измери с поглед:
	— Какво има? Мислех, че ще си преизпълнена с радост да си върнеш Тамзин.
	— Наистина съм, наистина съм. Но… — Вгледах се в лицето й за някакъв знак, че може да знае какво се бе случило в нощта на Празника на цветята. Тя и Грант бяха близки… но колко близки? Той не ми изглеждаше от типа хора, които се доверяват. — Говорила ли си с Грант напоследък?
	— Не, защо?
	— Ние… ами, вече не работя за него. Наистина съм отстранена от случая. Сайлъс никога не е смятал, че идеята е добра.
	Гласът й стана съчувствен:
	— Нито пък аз. Знам, че харесваше приключението във всичко това, но така е най-добре. Виж, когато намерим време, ще те науча да стреляш с баланкуански арбалет. Може би така животът ще ти се струва малко по-предизвикателен.
	— Това е мило от твоя страна — казах машинално. — Но не знам дали някога ще имам повод да нападам с оръжие за близка стрелба.
	— Нападаме както се наложи — отвърна тя. — Сега. Да вземем другите и да вървим в града. Всъщност отиваме в магазина на Грант.
	Опитах се да сдържа ахването си. В града имаше много магазини, които продаваха дрехи и оборудване, но разбира се, Айана щеше да отиде само на едно определено място, за да купи облекло и припаси, необходими за живота в граничните райони. И макар че Грант беше предизвикал такъв хаос в живота ми, една предателска частица от мен искаше да го зърне. В съчетание с излизане в компанията на най-добрите ми приятелки денят внезапно стана по-интересен.

	* * *

	Всъщност никога не бях влизала в „Уинслоу & Елиът“. По лавици и куки имаше всевъзможни припаси, всичко от тежко миньорско и фермерско оборудване до закачалки с облекло и конска впрегатна сбруя. Грант работеше зад тезгяха, помагайки на многобройните клиенти на магазина, но нито веднъж не ме удостои дори с бегъл поглед. Въпреки това беше съвсем наясно, че сме влезли, и дори поздрави кратко Айана на баланкуански. Кимна за по-здрав и на Тамзин и Аделейд. Но не и на мен. Повишеното ми настроение се развали.
	— Хей, помниш ли Грант Елиът от кораба? — прошепна ми Аделейд. — Работи тук.
	— Кой?
	Отдръпнах се възможно най-далече от него и се престорих, че разглеждам с огромен интерес някакви груби платове. Тамзин разглеждаше заедно с мен, докато Грант се освободи и можеше да помогне на Аделейд. Останах където си бях, и напразно се опитвах да не им обръщам внимание, докато говореха в отсрещния край на помещението. Той звучеше толкова любезно в ролята си на услужлив собственик на магазин и се обезпокоих от факта, че не можех да преценя дали кавгата ни наистина не го беше смутила, или просто прикриваше чувствата си с поредната маска.
	Когато излязохме от магазина, Айана пъхна в ръката ми малко парче хартия, докато Аделейд и Тамзин си бъбреха.
	— Какво е това?
	— Грант ми го даде в магазина. — Тя поклати глава, явно недоволна. — Може би все пак не си отстранена.
	Стисках го в ръка, докато се прибрахме: сърцето ми биеше бясно през цялото време. Бележка за мен. Бележка от Грант. До този момент не си бях давала сметка точно колко отчаяно се нуждаех от нещо, което да запълни онази пропаст между нас. Може би дори да прехвърли мост през нея. Какво имаше да ми казва? Дали всъщност просто проследяваше някоя останала част от случая? Или се опитваше да сключи мир? В мен започна да разцъфва надежда.
	Накрая разгънах листа в стаята си, като седнах на леглото си, и го скрих зад една книга, за да не го забележат Тамзин и Аделейд. Крехката ми надежда едва не рухна, когато видях, че почеркът не беше на Грант, докато осъзнах…
	Че беше този на Лонзо.


>	25

	Трескаво разтворих листа върху страниците на книгата. Подобно на мен, Лонзо бе използвал стария шифър на баща ни.
C>
	Мира,
	Нямаш представа колко съм щастлив да науча, че си жива и здрава от тази страна на океана. Нощ след нощ се тревожех какво става с теб в гетата на Осфро, а сега открих, че ще бъдеш господарка на богато домакинство! Признавам, трудно ти е да си те представя да се установиш като скротна и кротка съпруга. Нещо обаче ти подсказва, че всъщност няма да си чак толкова скротна, затова се надявам да си избрала мъж, който цени буйната ти природа. И моля те, недей да пилееш парите му по тен. Остава ми да изплатя шейсет златни монети за освобождаване от договора си и ще ги изплатя сам след година. Включих се доброволно в една бригада, която работи по укрепването на дигите и по пресушаването в някои от по-блатистите земи. Работата е опасна, но парите са добри и далеч повече, отколкото бих изкарал, като върша обикновен плантаторски труд. Аз съм един от най-силните мъже тук, а на тях точно това им трябва. Продължавай да ми пишеш за новия си живот, а аз ще дойда при теб, щом се освободя.
@	С обич, Лонзо
C$
	Радвах се, че и двете ми съквартирантки бяха заети със собствените си задачи, защото изражението ми вероятно изглеждаше призрачно. Запозната бях с усилията за опитомяване на блатистите области долу в неприсъединените територии на Осфрид. Всъщност знаех много по въпроса. Веднъж бях танцувала с мъж, чийто братовчед беше земемер, и през повечето време, докато танцувахме, той ми изнасяше урок по инженерство. Пресушаването наистина _беше_ опасна работа. Изключително опасна. Често загиваха хора — както при злополуки, така и от болести.
	Шейсет златни монети. Трябваше да осигуря шейсет златни монети — и трябваше да го направя бързо. Не можех да рискувам Лонзо да остане там и миг повече. Наградата от Грант — ако изобщо бе дошла — щеше да помогне неимоверно много, но сега това отпадаше. Работата ми с Том дотук ми беше донесла петнайсет златни монети. Спечелването на остатъка беше възможно, но колко време щеше да отнеме? Можех да се омъжа за Рупърт сега и да се сдобия с парите веднага… но независимо колко мил беше, все още исках да отложа това, ако можех. Само че… дали наистина можех? Дори ако успеех да спечеля остатъка от сумата за освобождаването на Лонзо чрез задачите, които изпълнявах за Том, нямаше начин да спечеля достатъчно, за да изплатя собствения си договор навреме. Щеше да ми се наложи да се омъжа за Рупърт независимо от всичко.
	Разтърках очи, обзета от безсилно раздразнение заради липсата на варианти. Том — реших. Щеше да се наложи да разчитам на Том. Винаги беше намеквал за по-големи задачи, които бяха съмнителни в морално отношение, и аз високомерно ги бях отказвала. Но сега? Когато залогът беше Лонзо? Докъде щях да стигна?
	Сведох поглед към писмото и прокарах пръсти по познатия почерк. Болката от липсата му изпълваше всяка част от мен. И се изненадах какво въздействие имаше върху мен това, че видях сирминикански текст. Вече говорех осфридиански с голяма лекота сега, когато родният ми език почти беше престанал да съществува за мен. Думите пред мен, дори странни на вид заради шифроването, отприщиха потоп от спомени и внезапно закопнях да видя зелените предпланини близо до фермата на семейството ми и изящните шпилове на Санта Лус.
	Империята е част от мен. Чувствам я вътре в мен.
	Осени ме ново разбиране на думите на Грант, а заедно с тях и остро пробождане на вина. Независимо какво казваше, донякъде все още го тласкаше желание за отмъщение. Беше очевидно в начина, по който описваше чичо си. Но сега осъзнах, че в желанието му да се върне всъщност имаше нещо повече и че го бях преценила погрешно. Дали това беше достатъчно, за да компенсира всичко друго, което беше казал и направил онази нощ? Искрата на гнева, разпалващ се в мен, казваше „не“.
	Съсредоточих се обратно върху писмото и отново се замислих по въпроса колко далече бях готова да стигна за Лонзо. Отговорът дойде бързо: докъдето трябва.

	* * *

	Измъкнах се тайно до „Танцуващият бик“ в обичайното за мен време — веднага щом всички в къщата заспаха. Сега имах две съквартирантки, покрай които трябваше да се измъквам незабелязано, а не знаех дали Тамзин щеше да е така сговорчива, както Аделейд. Тамзин обаче имаше дълбок сън и трябваше да се надявам, че просто изобщо нямаше да узнае, че съм излизала.
	Когато пристигнах в кръчмата, ме засипаха с поздрави: много от постоянните клиенти предложиха да ме почерпят с питие. Усмихнато отпратих всички с махване на ръка и се приближих до бара, където виждах, че стои Том. Точно преди да отворя уста, за да проговоря, осъзнах, че Том водеше нещо повече от небрежен приятелски разговор със застаналия срещу него мъж. След няколко мига внезапно го разпознах. Беше един от членовете на милицията, които бяха дошли да търсят Грант и мен в хана. Отдръпнах се и едва не хукнах към вратата, докато не си спомних, че той всъщност така и не беше видял лицето ми, а инцидентът беше станал преди седмици.
	— Хигинс, ще ме разориш — казваше Том. Разпознах тона — привидно приятелски, раздразнен в същината си. — Вече ти платихме далеч повече от необходимото.
	Другият мъж скръсти ръце:
	— Онзи патрул се управлява от големите клечки в града. Убедихме ги, че някой друг е започнал онази свада, но все още искат от нас да открием кой я е започнал. Още доста хитруване ни предстои.
	— Нямам излишни пари. Ще трябва или да почакаш, или да вземеш нещо друго в замяна.
	— Какво имаш? — попита човекът от милицията с изострен интерес.
	Том се замисли за момент:
	— Все още имаме от белсианското сирене. Месингови поставки за свещи. Онези три топа коприна. Останаха ни три часовника и…
	— Коприна ли? — прекъсна го онзи. — Жена ми винаги си е мечтала за копринена рокля. Какви цветове?
	— Върни се около обяд утре, когато не е толкова претъпкано, и ще ти покажа.
	— Още ли се опитваш да си оправиш отношенията с милицията след Празника на цветята? — попитах, щом мъжът си отиде.
	— Да. Трябваше да бутнем по нещо на няколко — не, на доста души, но в края на краищата златото — и коприната очевидно — говори на милицията по-убедително, отколкото указите на губернатора. Но не се тревожи за това. Къде се губиш? Липсваше на всички ни.
	— Напоследък бях заета. Но съм готова да се впусна отново в работата. — Думите ми прозвучаха малко прекалено ожесточено. Безсилното раздразнение, което изпитвах заради фиаското с Грант, ме караше да копнея за сблъсък.
	Едва различих как една вежда се повдигна зад маската:
	— Така изглежда. Какво разпали този огън?
	— Имам нужда от още пари.
	— Не сме ли всички така. Но нещо друго те е подтикнало. — Той си придаде изражение на престорено удивление. — Бога ми, лейди Авиел, не позволявате някой мъж да си играе игрички със сърцето ви, нали? Това не носи нищо друго, освен неприятности. Не се отклонявайте от избрания път. Може дори да обмислите варианта да станете истински ангел и да се съсредоточите върху целомъдрен живот.
	Намръщих се:
	— Имате ли задача тази вечер, или не?
	— Имаме — каза той, все още с онази подигравателна усмивка. — И допълнителната помощ ще ми дойде добре. Дженкс не се е върнал от последната си задача, така че сме в намален състав. Тази също я бива. Лоши мъже за вразумяване. Ако искаш схватка, ще я получиш.
	Беше прав за схватката. Целта ни беше един фургон, който идваше от север, както много сега, когато пътищата се бяха изчистили и даваха възможност за търговия. Този фургон и товарът му вече бяха откраднати, а новите му притежатели не бяха оставили нито един от предишните жив. Очевидно имаха дълга и кървава история. Някой беше подшушнал на Том къде щяха да бъдат тази вечер, и чакахме отстрани край водещ на север и юг главен път, като изскочихме, когато фургонът се появи.
	Шестима мъже с мускети и хладни оръжия незабавно скочиха долу и обградиха фургона. Точно до мен прозвуча изстрел и един от бандитите във фургоните падна, държейки се за крака.
	— Внимавай — обади се Том от лявата ми страна. От фургона се разнесоха още два изстрела, които не успяха да уцелят другарите ми, скрити зад дърветата. — Там, в края, докато другите презареждат! Посяга към юздите!
	С кама в ръка хукнах към предния край на фургона. Един от мъжете се беше изкатерил до седалката на кочияша и се опитваше да избяга сега, когато вече беше преценил шансовете. Скочих към седалката и го намушках отстрани в тялото. Потече кръв, въпреки че ребрата му отклониха най-силната част от удара. Не уцели, когато замахна към мен с ножа си, но горната част на ръката му успя да ме удари и да ме събори обратно на седалката. Той се извиси застрашително над мен и аз го ритнах с всичка сила. Ботушите ми се стовариха в стомаха му. Хвърлих се напред с камата, докато той се препъна назад към ръба на фургона. Стоварих още един рязък ритник в корема му и той падна на земята.
	Зад мен, в самия фургон, Илайджа и Малкия Том се биеха с други бандити. Тук вече бяха останали само трима от тях. Онези на земята се бяха вкопчили в схватка с Том и Андерс. Понечих да помогна на Илайджа и Малкия Том и тогава забелязах как един от повалените мъже се надига от пътя и се прицелва в Илайджа. Скочих напред, когато пистолетът гръмна, и го съборих.
	— Върви! — изкрещя Том от тъмнината.
	Малкия Том бутна последния мъж през ръба и се отправи към капрата. Хвана поводите и пришпори неспокойните коне. Коленичих в задната част на трополящия фургон с Илайджа и се опитах да му помогна да седне. Куршумът беше одраскал ръката му над лакътя.
	— И по-зле съм си патил — каза ми, като видя тревогата ми. Попи окървавения ръкав с наметката си. — Но трябваше да ме оставите да се оправям сам и да се погрижите за себе си. Можехте да загинете.
	— Той не беше достатъчно близо, за да ме уцели. Вероятно не съм била в чак толкова голяма опасност. — Потупах Илайджа по здравата ръка. — Освен това сме приятели.
	Той изглеждаше малко стреснат при това изявление, а после понечи да се усмихне:
	— Предполагам, че сме.
	Ухилих се в отговор и се вкопчих отстрани във фургона, докато трополяхме напред. След около една миля Малкия Том рязко спря и зачакахме в тъмнината. Минути по-късно чух още копита да тропат силно по пътя и се зададоха Том и Андерс, следвани от конете ни. Том веднага слезе от коня и се качи във фургона, приковал жадно очи върху трите запечатани сандъка, около които седяхме. Андерс беше точно зад него и носеше лост. Отвори сандъците, докато Малкия Том запали фенер. Всички се надвесихме да погледнем.
	Илайджа изсумтя одобрително:
	— Баланкуански обменни стоки. Снеговете на север току-що се стопиха. Някой е изгарял от нетърпение да докара тези тук и да изпревари всички с продажбите. — Вдигна елегантна статуетка на жена, яздеща елен. Отначало ми се стори, че камъкът е черен, но после видях сребрист отблясък върху гладката повърхност, когато той я завъртя на светлината.
	— Ние не можем да правим нищо подобно на тези. Ще му вземем добра цена от подходящите купувачи — каза Том. Кимна към друг сандък: — Онази коприна там също. Предполагам, това значи, че мога да си възстановя онова, което Хигинс успее да ошушка от мен. Едва ли ще искате копринена рокля, милейди? Не? Е, сигурен съм, че съдържанието на другия сандък ще ви се понрави. Още плодове, току-що докарани от прелестното баланкуанско крайбрежие. Мистрес Смит ще започне да ви обожава още повече, отколкото в момента.
	Отправихме се триумфално обратно към града. Том и Андерс бяха начело на групата ни, обсъждайки най-добрите начини за продаване на скулптури и коприна. Аз яздех почти най-отзад с Илайджа, който винаги с готовност ми обясняваше нещата. Още отпреди ме ценеше високо заради спасяването на семейството му, а това, че му помогнах тази вечер, само утвърди положението ми. Той, изглежда, мислеше за мен като за по-малка сестра.
	— Камъкът в онези баланкуански статуи — не съм виждала нищо подобно преди — отбелязах.
	— Там имат много от него. Ние нямаме, така че това е добра сделка за тях. Богатите колекционери се вълнуват от него и мислят, че са се добрали до някаква изгубена реликва. Това, което всъщност задигнахме, е просто обикновено изкуство, каквото имат във всеки дом. Но както казах, тук е много ценно.
	— Откъде знаеш това? Някога бил ли си в тяхната империя? — Това всъщност беше повече информация, отколкото обикновено получавах от Айана или Грант. Те говореха малко за баланкуанците. Бях любопитна за страната, за която Грант беше готов да рискува толкова много.
	— Когато бях по-млад, баща ми беше търговец, така че често ходехме там. Даже живяхме там известно време. Сега са доста изолирани, но търговията по границите още върви.
	— Как е там? Илайджа се замисли:
	— Красиво. Но различно. Толкова е различно оттук, че дори не ми се струваше като реално място, знаеш ли? Въпреки че е толкова далече на север, източното крайбрежие е топло — нещо, свързано с морските течения. Те са в Адория много по-отдавна от нас, така че всички домове и магазини… не са нови и набързо скалъпени като в колониите. Всичкото дърво и камък са дялани. Като дете обожавах това място. Вгледаше ли се в някой дом, човек винаги намираше нещо ново в дърворезбата. Животни. Листа.
	— Какви са хората?
	— Различни от нас. Той сви рамене. — Но освен това и същите.
	Отнесохме товара в „Танцуващият бик“ и Том поръча на хората си да ги свалят в склада. Щом остана доволен, той се отпусна с халба бира и ме изгледа проницателно:
	— Така. Каква е тая работа, че имаш нужда от още пари? Направих гримаса:
	— Имаше някои неочаквани развития на събитията — нови дългове, които трябва да платя.
	— Надявам се, че не раздаваш пари на онзи твой мъж.
	— Няма никакъв мъж! — настоях. — Това е за човек от семейството.
	— А. Това определено вдига залозите, нали? За твой късмет, може би разполагам с един шанс, който би могъл да сработи доста добре — ако приемем, че петдесет златни монети ще бъдат от полза.
	— Петдесет? — Сума, повече от двойно по-голяма от онова, което вече бях спечелила. В съчетание с него щях да имам достатъчно, за да платя свободата на Лонзо. — Само в една задача? Каква задача?
	— След две седмици чакам пристигането на нов голям товар — подобно на задачата с _Кралица Грейс_. Промъкваме се на борда на кораб, успяваме — надявам се — само да задържим моряците, а не да ги убиваме, а после офейкваме с товара.
	Подозрението потисна въодушевлението ми:
	— Ако е толкова лесно, защо е толкова по-доходно от предишното?
	— Защото товарът струва повече.
	— От кого крадеш? — попитах. — Това да не е поредната кражба само за собствена изгода от някой беден търговец, който се мъчи да свърже двата края?
	— За собствена изгода е, но мога да заявя абсолютно честно, че човекът, който притежава товара, със сигурност _не_ е беден и се изхранва от смъртта на безброй хора. И се надявам да знаеш, че ценя живота точно както и ти. Както винаги, ще се опитаме да направим това, причинявайки възможно най-малка вреда на екипажа. Шестимата са свидетели, че не мога да си позволя повече подкупи.
	Започвах да се уморявам сега, когато тръпката от схватката се бе уталожила. И знаех, че щеше да е най-добре да не се доближавам до каквато и да е задача, за която дори Том признаваше, че не е благородна. Първоначалната цел на лейди Авиел се бе замъглила и вече нямаше черно или бяло, колкото повече се замесвах с Том. Бях изгубена в сиво.
	Но петдесет златни монети. За една нощ работа. И свободата на Лонзо.
	_Никога не съм мислил, че си такава, Мирабел._
	Пренебрегнах гласа на Грант в главата си. След всичко, на което ме беше подложил, непокорството внезапно ми се стори толкова добро, колкото онова, което можех да направя за брат си.
	— Брой ме и мен.
	Том ми съобщи подробностите за времето и мястото на задачата, а после си тръгнах. Върнах се в Уистерия Холоу и открих Тамзин и Аделейд дълбоко заспали. Вмъкнах се в собственото си легло и заспах почти веднага щом затворих очи.
	Това допринесе за поредния изтощителен ден, но бях ободрена от мисълта, че ще спечеля парите за освобождаването на Лонзо толкова бързо. Точно както през всеки ден напоследък обаче, всяко повишаване на настроението ми завършваше с ужасяващ внезапен срив.
	Аделейд заминаваше утре.
	Знаех, че това предстои. Дори бях помогнала с пазаруването. Но реалността на факта, това, че на следващия ден тя щеше да потегли към други предели… ме връхлетя по нов начин. Току-що си бях върнала Тамзин. Исках и двете да са с мен сега, защитени заедно на сигурно място в нашата стая. Но светът имаше други планове. Аделейд излезе рано, за да се заеме с още приготовления, затова не можех да имам дори този ден с нея. Тамзин беше отишла на някакво изискано чаено парти, а аз? Аз всъщност нямах никакви ангажименти чак до нощта.
	Това беше нещо рядко тук, но тримата Торн предоставяха повече шансове за светски събития на момичетата от _Сивата чайка_. Джаспър знаеше за интереса на Рупърт и че това вероятно щеше да е единственият останал ми шанс, след като бях отхвърлила всички други потенциални съпрузи. Така че вече не смяташе да прахосва средства, за да ме показва.
	— Добри новини — каза Айана, пресрещайки ме отново след закуска по обичайния си начин. Понякога си мислех, че наистина дебнеше отвън пред трапезарията. — Аз също имам свободен ден. Можем да проведем няколко урока по стрелба с арбалет и да върнем усмивката на лицето ти.
	— Някак си не мисля, че Джаспър или дори Чарлс ще се съгласи на това.
	— Ами, те няма да узнаят, разбира се. — Очите й заискриха дяволито. — Позволено ми е да те придружавам на разходки. Ще отидем в гористия участък на запад и ще се поупражняваме в стрелба по мишени.
	Все още не изпитвах особен ентусиазъм относно усвояването на стрелбата с арбалет, но да изляза навън — свободно — беше скъпоценна възможност.
	— Добре. Да го направим.
	Айана изглеждаше доволна, че приех, и бръкна в палтото си.
	— Но първо това. За човек, който уж се е „оттеглил“, определено получаваш доста съобщения.
	Взех писмото, ядосана на себе си, задето отново изпитах надежда, че може да е от Грант. _Стига, Мира_, сгълчах се. _Позволяваш му да съсипва живота си. Том беше прав. Следвай собствения си път._
	Но пък какво друго беше това? Кой друг би ми изпращал писма по Айана? Отново Лонзо?
	Обзе ме внезапен страх, че е бил ранен или убит, и едва не скъсах листа, докато го разтварях. Когато видях от кого беше съобщението, челюстта ми само дето не се удари в пода. Наложи се да го прочета два пъти.
	— Наред ли е всичко? — попита Айана, забелязвайки реакцията ми.
	Бавно вдигнах поглед.
	— Не съм сигурна. От Сайлъс е. И… иска да свърша една работа за него.


>	26

	Сайлъс явно беше също толкова удивен, че ме моли за това.
C>
	Никога не съм одобрявал факта, че си въвлечена в това, но изникна една ситуация, с която само ти можеш да ни помогнеш. Райън, губернаторът на Пакстън, е в града и другите ми шпиони научиха, че той е важен участник в конспирацията. Той е в Денъм, за да предаде писмо на друг куриер, и трябва да се доберем до него, преди да изчезне. За престоя си тук е отседнал при губернатор Дойл. Говори се, че ти ще си там довечера. Не ми харесва да искам от теб да се излагаш на риск, но ако има нещо, което можеш да направиш, за да откриеш писмото, има вероятност да успеем да разнищим тази каша. Изборът е той.
C$
	Свалих писмото и видях как очите на Айана се присвиха с подозрение:
	— Нещо ми подсказва, че написаното в това писмо няма да ми хареса.
	— Можеше да е и по-лошо — казах, като го пъхнах в един джоб. — Сега ме научи как да си служа с арбалет.

	* * *

	Никой не я спря, докато ме извеждаше навън на, както изглеждаше, най-обикновена разходка. Този път за разнообразие слънцето грееше ярко, но писмото занимаваше ума ми толкова много, че не можех да се зарадвам на хубавия ден. Какво направих? Фактът, че Сайлъс наистина ме молеше, подчертаваше важността на задачата. Но не ми беше дал кой знае каква основа за действие: едно писмо някъде в огромно имение. Ами ако ме хванеха да душа и слухтя в къщата на губернатора? _Има вероятност да успеем да разнищим тази каша._ Не исках да се замесвам в нищо, с което Грант имаше дори далечна връзка… но не можех да пренебрегна залога.
	— Измъкни си главата от облаците, Банле — каза ми Айана. Бяхме стигнали границата на землището на Уистерия Холоу и тя извади малък, елегантен арбалет, скрит в един безформен храст. — Трябва да се съсредоточиш върху това.
	— Как ме нарече?
	— Банле. — Тя ме удостои с крива усмивка. — Това е нещо като невръстно птиче. Такова, което още не е напускало гнездото и иска да полети.
	— Току-що ми даде близко име. — Не се сдържах и отвърнах на усмивката й, макар да не бях сигурна дали би трябвало да съм поласкана, или не. — Банле.
	— Не, Бан-лей.
	— Това казах.
	— Току-що каза думата за „варени картофи“.
	— Звучат еднакво.
	— Не — слушай.
	Тя ги повтори и усетих едва доловима разлика в интонацията на първата сричка.
	— Баланкуанският използва интонацията! — възкликнах. — Четох за това в уроците си по лингвистика, но никой еварийски език не я използва.
	— Не знам как се нарича. Просто е така. Може би затова вашите хора срещат толкова трудности с изучаването на езика ни.
	Бих предпочела да уча баланкуански, вместо тънкостите на стрелбата с арбалет, но Айана бе настоятелна. Започна с основните неща — поставянето на стрелите и преценяването на обхвата. Арбалетът беше прекрасен, украсен с онзи сребристочерен камък, който бях видяла по време на набега. Спусъкът, металните и другите части свидетелстваха за чудесна изработка, каквато дори не мислех, че е възможна в Евария. Красотата и малкият му размер бяха измамни. Въпреки всичко изискваше много сила и накрая ръката ме заболя. Но тя беше права, че ми беше харесало.
	— Струваше ми се повече като стрелба за развлечение, отколкото като истинско използване на оръжие — казах й, докато се връщахме. Не си спомнях кога за последен път бях играла на нещо.
	Тя цъкна неодобрително с език:
	— Не е игра там, откъдето идвам. В по-мрачни времена една жена е можела да се окаже сама с децата си. Арбалет като този би могъл да й помогне да защити дома си. Няма вероятност някога да попаднеш в такава ситуация, но колкото повече начини знае една жена да се защити, толкова по-добре.

	* * *

	— В гората ли беше? — попита ме Тамзин, когато се върнах в стаята си.
	Погледнах надолу и видях пръст и листа, полепнали по долния край на роклята ми.
	— Исках да изляза да се разходя, а Айана ме наглеждаше.
	— Ще се изложиш твърде много на слънце — сгълча ме тя. — Но сега имаме други тревоги. Какво да облека за прощалното празненство на Уорън тази вечер? — Тя крачеше напред-назад пред дрешника си, от време на време измъкваше някоя рокля и клатеше глава. — Трябва да оставя добро впечатление у него. _И_ у родителите му.
	Намръщих се. Тамзин беше удивила всички ни с начина, по който бе очаровала Уорън за толкова кратко време. Разбира се, тя си беше Тамзин. Кой можеше да се мери с нея? Но сега той ме смущаваше толкова много, колкото и когато ухажваше Аделейд.
	— Той преследва еретици, нали знаеш — казах.
	Тя пусна една рокля и се обърна да ме погледне в лицето:
	— Какво намекваш? Свих рамене:
	— Не знам. Просто ме смущава да виждам хора, преследвани заради вярванията си, когато не правят нищо лошо на никого. Теб не те ли смущава? — Никога не бяхме говорили сериозно за религия. Доколкото знаех, и тя мразеше еретиците.
	Но през очите й пробяга нещо. Съмнение може би. Изчезна бързо, докато мястото му се зае от обичайната й решимост. Тя стисна юмруци:
	— Той е интелигентен мъж. Ако нищо не е наред… е, сигурна съм, че ще премисли. Не ме гледай така, Мира! Той е губернатор. Никой не може да ми даде такъв живот, какъвто може той. Изгаря от нетърпение да си вземе съпруга, щом се установи там. А аз изгарям от нетърпение да стана съпруга.
	— Просто искам да бъдеш щастлива, това е всичко.
	— Ако това сработи, ще бъда. — Тя се загледа в далечината за няколко мига, вглъбена в собствените си мисли. — Е, стига за това. Да се върнем към умуването какво да облека. _И_ какво ще облечеш ти. Все пак ще ти намерим съпруг.

	* * *

	Но целта ми тази вечер не беше да си търся съпруг. Имението беше претъпкано с всевъзможни състоятелни и важни хора, много повече, отколкото бяха дошли на празненството по случай годишнината по-рано същата седмица. Много от гостите дори бяха дошли от други колонии. Това, че един губернаторски син ставаше губернатор на нова колония, беше огромно събитие. Подобна тълпа си имаше плюсовете и минусите. Повече хора означаваше повече очи. Присъствието на повече хора означаваше също и че беше по-лесно да се слея с тълпата.
	Лесно открих губернатор Райън. Беше едър, дружелюбен мъж, който обичаше виното, а от разговорите, които бях дочула, и хазарта. Погледът му се спря веднъж върху мен — първо с озадачено, а после с неодобрително изражение. Той се обърна отново към събеседниците си и повече не ме погледна. От доста време не се бяха отнасяли към мен с такова явно високомерие. Не целият елит на Кейп Триумф ме приемаше, но повечето поне бяха свикнали да ме виждат на светски събития.
	Не ми трябваше губернаторът. Трябваше ми писмото му. Ако го носеше у себе си, нямаше как да успея. Бях пребърквала джобове преди, но само насаме. Губернатор Райън беше постоянно заобиколен от хора и нямаше начин да проникна в този кръг. Ако писмото беше някъде в къщата, тогава задачата ми беше само по-малко невъзможна.
	— Но татко, помисли за парите, които ще спестим!
	— Не. Не сме натрупали състоянието си върху човешки животи и това няма да се промени.
	Едва долавях познатите гласове над глъчката в стаята. След като се огледах бързо, забелязах Рупърт Чеймбърс да си почива в малка ниша с видимо развълнувания Корнелиус, застанал над него. Понечих да се оттегля, но Корнелиус ме зърна в последната секунда. Втурна се към мен и почти ме повлече към баща си.
	— Госпожица Виана! Какво удоволствие. Татко, не се ли радваш да я видиш?
	Рупърт изгледа остро сина си:
	— Не се опитвай да отклониш вниманието ми с това бедно момиче. Не че не се радвам да те видя, скъпа.
	Корнелиус ме затегли към един стол:
	— Седнете, седнете. Краката ви сигурно са уморени. При обикновени обстоятелства нямаше да имам нищо против да се видя с Рупърт, но други въпроси се нуждаеха от вниманието ми.
	— Много бих искала, но…
	— Само един малък отдих — настоя Корнелиус.
	— Остави я — възкликна Рупърт с гръмлив глас, какъвто никога не бях очаквала да чуя от него. — В името на Шестимата, остави я на мира и й позволи да танцува с мъже на нейната възраст.
	Корнелиус се сепна при тона в гласа на баща си и пусна ръката ми. Направих реверанс на Рупърт:
	— Не искам да прекъсвам разговора ви, господин Чеймбърс. Ще поговорим по-късно.
	Тръгнах си забързано, преди Корнелиус да успее да ме спре. _Това_ пък за какво беше? Досега вече нищо у семейство Чеймбърс не би трябвало да ме изненадва, но въпреки това успяваха.
	Запровирах се с криволичене през бъбрещите гости, добивайки представа за вътрешното разположение на имението. Бях идвала тук няколко пъти, но никога преди не ми се бе налагало да познавам разположението. Наблюдавах по кой коридор минаваха слугите и семейството. Накрая, след много разучаване, предположих по кой път щях да стигна до жилищното крило и се задържах близо до съответната врата. Изчаках, докато се уверих, че никой не гледа в моята посока, и тогава предприех хода си.
	Отначало помислих, че предположението ми е било погрешно. Минах покрай кабинет, дрешник, салон и стаи, които дори нямаха вид, че се използват. Такова разточителство. Най-после обаче един завой ме отведе в коридор със затворени врати. Отворих първата и открих спретната спалня, в която не личаха признаци, че е обитавана. Въпреки това беше някакво начало.
	Врата след врата откривах още стаи за гости, както и огромната спалня на губернатора и госпожа Дойл. Недалече от нея друга просторна спалня беше пълна с куфари и сандъци. Без съмнение, тези на Уорън, готови за път. Две врати след това се намираше стая за гости с разхвърляно легло и малък куфар. Шмугнах се вътре и запалих малка лампа.
	Куфарът беше заключен и засега реших да не се занимавам с него, докато претърсих обичайните места: писалището, леглото, бюрото. Нищо. Ако беше тук, щеше да е в куфара. Коленичих и извадих комплекта шперцове. Ключалката се отвори с малко усилие. Вътре намерих обикновени пътнически принадлежности. Никакво писмо. Наклоних глава, преценявайки височината на куфара. Прокарах ръце около вътрешността му и открих малка ключалка. Не можах да сдържа смеха си. Повтаряше се историята от колибата на Грант. А като си помисля, бе казал, че няма да имам нужда от такива умения в този случай.
	Отворих втората ключалка и повдигнах дъното на куфара. Беше там: запечатан плик. Разчупих восъка и измъкнах едно-единствено парче хартия, пълно с безсмислици. Е, не безсмислици, а поредица лорандийски думи, които изглеждаха несвързани. Трябваше да е шифър.
	Подредих отново куфара, угасих фенера и се отправих обратно към коридора. Бях научила достатъчно, за да знам, че не можех просто да взема писмото. Отбих се в кабинета, покрай който бях минала по-рано, и запалих друга лампа. Както се надявах, на бюрото имаше спретнато поставени хартия и мастило и аз бързо започнах да преписвам странната бележка. Не можех да допусна губернатор Райън да узнае какво се бе случило. Оттам отидох обратно в спалнята му да върна писмото. Размахах оригинала над фенера и някак успях да разтопя печата и да го закрепя отново. Надявах се да помисли, че печатът се е смачкал при пренасянето.

	* * *

	Никой не ме беше търсил, когато се върнах на празненството. Мъжете Чеймбърс, изглежда, още спореха разгорещено, а Тамзин стоеше близо до Уорън в отсрещния край на стаята и се смееше на нещо, което й говореше той. Наблюдавах ги няколко секунди, все още несигурна за този брак. В главата ми отново звучаха стари нейни думи, думи, които сякаш бяха изречени преди един цял живот: _Права си, че ще избера успеха над всичко друго, но се надявам да не ми се наложи. Надявам се, че ще го обикна — или ще се науча да го обичам._
	Когато двете с Тамзин се прибрахме, Аделейд спеше, за голямо мое разочарование. Исках да прекарам известно време с нея, преди тя и Седрик да потеглят на сутринта. Спрях за миг близо до леглото й, загледана в прелестните й черти и разпиляната по възглавницата коса. В гърлото ми се загнезди буца и Тамзин ме обгърна с ръка, отвеждайки ме от леглото.
	— Тя ще се справи — прошепна Тамзин. — По-издръжлива е, отколкото си мислиш.
	Тамзин заспа бързо, несъмнено изтощена от „обработването“ на Уорън, а аз тръгнах за канцеларията на Сайлъс скоро след това. Той ме огледа от глава до пети, когато отвори вратата, и кимна удовлетворено:
	— Открила си го.
	Наведохме се над бюрото, докато той разстилаше листа върху него.
	— Хм — каза. — Сигурно не говориш лорандийски?
	— Малко. Погледнах го по-рано, но не ми изглежда особено смислено.
	— Аз ще преценя това. Какво пише? Докоснах думите на първия ред:
	— Не знам какво означава втората, но останалото е „моята карта заек кратко да танцува да спре“. Този код познат ли ти е?
	— Не — призна той. — Може би онази дума, която не знаеш, е ключът.
	— Това, което мога да прочета от останалото, също не звучи особено смислено. Просто думи без логична последователност. Никаква съгласуваност при спрежението на глаголите. Имам лорандийски речник в къщата. Може би ще стане по-смислено, след като преведа цялото нещо. Може би думите просто трябва да бъдат разместени.
	Той не отговори, а вместо това извади дървена кутия от едно чекмедже на бюрото. Когато отвори кутията, видях дузина шишенца. След като помисли още малко, избра едно и топна четчица в него. Течността в шишето имаше металически мирис: той капна малко от нея между първите два реда. Не се случи нищо. Той пробва второ шишенце, а после трето.
	— Мислиш, че има невидимо писмо? — попитах.
	— Не изглежда така. Никой от обичайните реагенти не действа. Хората постоянно измислят собствени, но за това е нужна доста химия. Не знам дали заговорниците разполагат с такива ресурси. — Почука с пръст по думите. — Обаче със сигурност могат да измислят собствен шифър.
	— Можете ли да го разгадаете?
	— Имам няколко начина, които мога да пробвам. — Поколеба се. — Колко бързо можеш да преведеш всичко?
	— Утре — казах бързо.
	Сайлъс хвърли поглед към мен и придоби замислено изражение:
	— Защо изобщо правиш това? Грант каза, че не искаш да се занимаваш повече и си се оттеглила.
	— Така ли каза? — попитах небрежно.
	— Не му се щеше да говори много за това. Беше доста ядосан. Единственото друго нещо, което каза, беше, че е най-добре да си отидеш и пътищата ни да не се пресичат никога повече.
	Трепнах и той забеляза.
	— Е. Имам си доста тревоги с Бляскавия двор. А нима вие и бездруго не искахте да се оттегля?
	За мое удивление Сайлъс изглеждаше смутен:
	— Така беше — в началото. Мислех, че ще ни разсейваш и повече ще навредиш, отколкото да помогнеш.
	Повдигнах брадичка:
	— А сега?
	— Мисля, че ще допринесеш повече полза, отколкото вреда. — Усмихна се на възмущението ми. — За случая, тоест.
	— Да направим препис и ще се залавям отново за работа в къщата.
	Той стоеше над мен, докато работех, сключил вежди, изучаваше думите, сякаш можеше да го осени някакво внезапно разкритие. Когато свърших, въздъхна раздразнено и отстъпи назад.
	— Толкова близо — промърмори. — Ще го разкрием. Благодаря ти.
	— Радвам се да помогна.
	Той ме изпрати до вратата, но не я отвори. След като прочисти гърло, каза дрезгаво:
	— Грант е на юг с патрула за два дни. Мрази онези проклети фанатици, но така поддържа прикритието си. Както и да е. Има ли… има ли някакво съобщение, което искаш да му предам?
	Усетих внезапно пърхане в гърдите, когато всички спомени от нощта на Празника на цветята сякаш се завъртяха изведнъж из ума ми като вихър. А после си помислих за срещата ни в магазина, при която той беше отказал да забележи съществуването ми.
	_Единственото друго нещо, което каза, беше, че е най-добре да си отидеш и пътищата ни да не се пресичат никога повече._
	— Не — казах на Сайлъс. — Никакво съобщение.


>	27

	Заминаването на Аделейд ми нанесе тежък удар на другата сутрин. Независимо колко зает беше животът ни в Адория, винаги бях разполагала с утехата да знам, че ще я видя в Уистерия Холоу. Нещата вече не стояха така. Сега нея я очакваше бъдеще далече в предпланините на Западен Хадисън, далече от Тамзин и мен. Заминаваше за опасна земя с опасен народ и това ме плашеше. Вече нямаше да мога да я държа под око. Аделейд беше сама.
	Е, не напълно сама. Седрик беше с нея. И въпреки кашата, в която се бяха забъркали, и двамата изглеждаха лъчезарно щастливи при изпращането на групата за Хадисън. Експедицията, потегляща на запад, беше огромна, състояща се от фургони, животни и почти двеста души. Някои заминаваха да намерят злато, други отиваха да станат фермери. Някои хора просто искаха каквато и да е работа.
	_Аделейд е щастлива, защото е свободна_, помислих си, докато я гледах как ни маха от един фургон. Може би все още не беше свободна от договора си, но двамата със Седрик вече бяха близо до постигането на тази цел. И ако не друго, поне беше свободна от необходимостта да си служи с измама. Завиждах й за това.
	Уорън Дойл дръзко застана с коня си начело на кервана, готов да поведе хората към по-добър живот. Изглеждаше много храбър върху коня си, но ролята му в организирането на патрулите за преследване на еретици все още ме безпокоеше. Беше достатъчно лошо, когато бе държал под око цял Денъм и части от съседните колонии. Сега фокусът на вниманието му се беше стеснил до тази група, неговите нови поданици. А Седрик — мъжът, който не само беше отнел желаната жена от Уорън, а и практикуваше забранена вяра — щеше да бъде „заключен“ в тази група по време на десетдневното пътуване до Хадисън. Погледът ми падна отново върху Седрик и Аделейд и се помолих никога да не отслабват бдителността си.
	— Не бих искала този живот — каза ми Тамзин, след като групата замина. — Но тя е влюбена. Предполагам, че това помага за смекчаване на шока от преместването в пустошта.
	— Мислех, че искаш да се преместиш в пустошта — подметнах закачливо. — Не е ли в това целият смисъл да преследваш Уорън?
	— Искам да се преместя в новопостроената къща на губернатора, която се намира в пустошта. Има разлика.
	Преди Аделейд да замине, бяхме научили, че ожесточената атака на Тамзин върху Уорън тази седмица е била твърде успешна. Тя се беше оказала права, че той иска да започне новото си губернаторство със съпруга, и той бързо беше разпознал силните й страни. Беше я помолил да не приема никакви предложения за годеж до завръщането му.
	— Имаш ли някакви уговорки днес? — попитах, когато по-късно се прибрахме в спалнята си. Макар да беше обещала на Уорън, че няма да приеме никакви предложения в негово отсъствие, тя беше дала ясно да се разбере, че въпреки това ще се среща с други кандидати. Това беше начин или да го застави да действа, или все пак да си остави открити варианти за избор. Може би и двете.
	— Да, разбира се. — Беше приключила с писането на едно от всекидневните си писма и сега седеше на леглото си с някаква книга. — Просто си почивам малко. Имам уговорка за чай с Мелвин Йейтс след час, а после онази официална вечеря в къщата на Уитмар довечера.
	Настаних се на собственото си легло с лорандийския речник и шифрованото писмо. Сепнах се, когато забелязах корицата на книгата й:
	— _Ангелски завет_ ли четеш?
	— Хм? — Хвърли поглед надолу към книгата, която беше обичаен църковен текст. — О, да, започнах я в Грашонд. Там нямаше кой знае какво за четене и прецених, че може би няма да е зле за я прегледам. А и сега ми трябва нещо, за да си убивам времето. Уорън се прибира по вода, след като стигнат до Хадисън, но въпреки това вероятно ще го видя чак след две седмици. — Тя въздъхна драматично и се облегна назад на горната табла на леглото. — Тези дни ще са мъчително дълги.

	* * *

	Денят ми сякаш нямаше достатъчно часове, докато бързах да довърша превода си. Писмото не беше дълго, но не можех да замествам дословно думите. Трябваше да вземам предвид времето и спреженията, както и думите с многобройни значения. Поне нямаше нищо друго, което да ме разсейва, благодарение на рехавия ми график със светски ангажименти.
	Когато два часа по-късно приключих и оставих лорандийския си речник настрана, думите пред мен все още ми се струваха безсмислени. Нямаше каквато и да било структура на изречението или някакъв опит да се следват граматичните правила на езика. Ако имаше някакво съобщение, то аз не го проумявах. Направих си собствен препис от превода и дадох първия на Айана да го предаде на Сайлъс, когато отиде в града по-късно.
	Не получих никакъв отговор, докато седмица по-късно, по време на уроците ни по стрелба с арбалет, тя ми даде малка бележка. Беше от Сайлъс:
C>
	Благодаря за превода. Все още никакъв успех с разбиването на шифъра.
C$
	Надеждата, че усилията ми са довели до някакво разкритие, се стопи. На Сайлъс и неговата мрежа от агенти им се беше наложило да хвърлят неимоверни усилия дори само за да научат за съществуването на писмото, а после аз бях свършила работата по откриването му. И всичко — напразно.
	Заредих стрела в арбалета и се опитах да запазя ведър тон, когато попитах:
	— Сайлъс ли ти даде бележката? Или Грант? Тя скръсти ръце и огледа тялото ми:
	— Сайлъс. Почти не съм виждала Иуитси. Твърде погълнат е от този случай.
	Пуснах стрелата и Айана изсумтя одобрително.
	— Той ми каза колко е важен този случай за него. Как ще го върне при народа му. Има ли… има ли друг начин да успее? — Това ме тревожеше колкото повече мислех за Сирминика. Разбирах повечето от основанията му, но въпреки това се смущавах от мисълта, че толкова дълго таи жажда за отмъщение.
	— Нищо, което би получил скоро. И със сигурност нищо от рода на такъв статут и законност. Всъщност е рядка възможност да се прибере у дома. В колониите и преди е имало баланкуански посланици, но никакви реципрочни предложения досега. Предполагам, че това „обвързване“ цели не толкова приятелство, колкото дава на баланкуанците директен начин за връзка със случващото се тук.
	— Статутът, който Грант ще получи, толкова важен ли е за него, колкото това да се върне?
	— _Толкова_ важен? Не знам. Но определено е важен. Чичо му се отнасяше към него пренебрежително като към нищожество. И аз щях да искам да му се противопоставя. И разбирам повика да си възвърне рожденото право. Нашите семейни клонове са дълбоко вкоренени в нас. Това се превръща в част от идентичността ни. Тежко е това да ти бъде отнето — или да го изоставиш. — Айана се загледа нататък към дърветата за няколко минути: очите й бяха потъмнели от тревожни спомени.
	— Ще го посещаваш ли? — попитах, докато зареждах в арбалета нова стрела.
	Устните й се извиха нагоре в горчива усмивка:
	— Не. Никой не може. Той се опитва да стигне там, аз се опитвам да остана далече оттам. Уговорката е стриктна. Допускат се само посланиците и техните семейства — съпруги и деца, други подобни хора. Никакви приятели или поддръжници. Нито дори слуги или телохранители. Моят народ обаче твърдо вярва, че посланиците имат право на закрила. Това е отчасти причината да им се дава такъв висок статут.
	Свалих арбалета:
	— Няма ли да ти липсва?
	— Разбира се. Иска ми се да остане. Но може би ще има нещо, за което да се задържи, вместо да преминава през живота, носейки маска след маска. Може би е по-добре, че замина. Моите хора ме издирват и ако някога ме открият и се опитат да ме отведат обратно, Иуитси ще загине, докато се опитва да ги спре.
	— Не знаех това — за теб, искам да кажа. — Опитах се да смеля последната част от онова, което бе казала. — Не съм изненадана, че той би сторил това за теб. Ти си му приятелка. Той постоянно повтаряше колко е опасно привързването, но съм виждала колко държи на теб.
	— О, да. — Очите й заискриха едновременно от развеселеност и от обич. — Не се заблуждавай от това грубовато държание. Настъпи ли моментът за тежки избори, той винаги постъпва правилно.

	* * *

	Не много време след въпросния ден до нас достигна вест, че Уорън се е върнал в Кейп Триумф по вода след успешно пътуване по суша. Въздъхнах с облекчение, знаейки, че Аделейд и Седрик бяха пристигнали благополучно. Тамзин също се радваше, но нейните мисли скоро се изместиха към несигурното й бъдеще с Уорън. Кръстосваше неспокойно из къщата и постоянно наблюдаваше входната врата да види дали не идват куриери. Когато най-сетне дойде някой, това беше самият Уорън. Тамзин беше гледала от върха на стълбището и сега дотича обратно в стаята ни.
	— Това е той, Мира. — Беше се вкопчила в мен и имаше вид, сякаш ще хипервентилира. — Лично. Поиска да говори с Джаспър. Знаеш ли какво значи това? Кани се да направи предложение! Сигурно е това! Това, което чаках.
	Не знаех какво да кажа. Исках да е щастлива и да сбъдне мечтите си, но дали Уорън беше подходящият човек?
	Не много време след пристигането му повикаха и Тамзин в канцеларията. Тя се върна в стаята ни час по-късно, приповдигната.
	— Не сме сгодени — обяви.
	— Не… не сте ли? Тогава защо си толкова щастлива?
	— Защото заминавам за Хадисън! Уорън казва, че не иска да ме държи под ключ, докато видя точно с какво ще си имам работа. Така че се връщам с него след два дни с кораб. Съпругата на един от неговите съдружници ще дойде да стои с мен в къщата на Уорън, докато съм там, така че всичко ще е много благоприлично. Уговорихме подробностите с Джаспър.
	— Два дни.
	Тя беше твърде развълнувана, за да разбере какъв силен удар ми нанесоха тези думи. Първо Аделейд, сега Тамзин. Щях отново да остана сама точно както бях сама в Осфро, след като Лонзо замина. Грант беше… извън картината. Нямах си никого освен Айана, предполагах. И все по-близката вероятност да стана съпруга на Рупърт Чеймбърс.
	Ако престанех да протакам, можех да се омъжа за Рупърт сега и пред мен да се разкрие цял нов свят. Свобода от правилата на мистрес Кълпепър. Лонзо обратно в живота ми. Възможността да гостувам на Тамзин и Аделейд в Хадисън. Какво чаках?
	_Кого_ чаках?

	* * *

	Тамзин замина в най-горещия ден, който бяхме имали от пристигането си в Адория насам. Въздухът беше плътен и натежал от влага, а мистрес Кълпепър беше напът да обезумее в опитите си да направи така, че пудрата ни да не се разтече и да останем относително неизпотени. Тамзин трябваше да е отплавала още следобед, но някакво забавяне от страна на Уорън ги беше принудило да отложат заминаването за вечерта.
	— Съжалявам — каза той, когато най-сетне пристигна. Двама от съдружниците му го придружаваха и натовариха багажа й в една карета. — Ще трябва да изминем част от пътя по тъмно, но все пак ще пристигнем тази вечер. Надявам се да не е твърде изтощително.
	— Няма нужда да се тревожите. Нашата Тамзин може да се справи с всичко — каза Джаспър, нетърпелив за бъдещата успешна сделка.
	Тамзин ме прегърна и просто така останах сама. И двете ми съквартирантки си отидоха, потегляйки към бляскаво бъдеще с желаните от тях мъже. Качих се горе и се загледах в леглата на приятелките си. Беше егоистично да се самосъжалявам. В края на краищата те бяха живи и щастливи. Но не можех да се сдържа. Стаята ми се струваше десет пъти по-голяма от преди, а аз се чувствах много малка.

	* * *

	В такъв случай може би беше късмет, че онази вечер можех да се разсея със задачата на Том, която щеше да ми донесе петдесет златни монети. Нямах абсолютно никакви светски ангажименти (макар Джаспър да ми беше казал, че може да уреди гостуване в къщата на Чеймбърс по всяко време), така че успях да се измъкна по-рано от обикновено, щом падна мрак.
	Срещнах се с хората на Том на същото място като миналия път. Сега имаше много повече хора, но не и самия Том.
	Илайджа ми се усмихна топло, докато се облягаше на едно дърво:
	— Не се безпокой, ще дойде.
	— Наред ли е всичко? — попитах.
	— О, да. Наложи му се да отиде лично да наглежда една сделка. Имаме редовен клиент, който купува много от луксозните ни стоки, но се опитваше да промени цената в последната минута. Та Том отиде да се види с него и нашия, аа, сътрудник по продажбите.
	— Да не искаш да кажеш „пласьор на крадени вещи“? — подхвърлих закачливо.
	— Хей, опитвам се да бъда деликатен заради теб. — Усмивката му се стопи, когато се загледа през залива. Дори нощем горещината пак беше потискаща. Въздухът бе съвършено неподвижен, без дори лек полъх на бриз и дрехите ни лепнеха от пот. Прииска ми се образът на лейди Авиел да не изискваше толкова много причиняващи сърбеж и тежки допълнения.
	Скоро Том се зададе, яздейки в тръс, с Малкия Том до себе си.
	— Радвам се да видя, че не сте тръгнали без мен — провикна се той, с което си спечели няколко подхилквания от мъжете, които се мотаеха наоколо. — Но най-добре да се залавяме за работа.
	Илайджа се изправи:
	— Не мисля, че е добре да го правим.
	— Защо не? — попита Том. Тонът му беше ведър, но знаех, че не му се нрави някой да оспорва авторитета му открито. Или когато и да било.
	— Първо на първо, това време. Ще се обърне срещу нас.
	Том сви рамене:
	— Наясно съм и тъкмо на такова се надявахме. Онези облаци от изток ще ни помогнат.
	Илайджа не изглеждаше убеден:
	— Е, това не е всичко. Видях в пристанището два кораба от флота, когато бях в града.
	Това привлече вниманието на всички, но изражението на Том не се промени.
	— Да, вече знам, но нямаме причина да им се изпречваме на пътя. Току-що са пристигнали и ще попълнят запасите си, преди да продължат нататък, за да обхождат крайбрежието. Ще бъде тъмно. Ще стигнем до _Обещанието на слънцето_, без да ни видят, и ще се погрижим никой да не вдигне тревога. Сега. Да не губим повече време.
	Няколко души изглеждаха смутени и не можех да ги виня. Достатъчно рисковано беше да се изправят срещу въоръжени моряци, защитаващи кораба си. Но да бъдат забелязани от кралския флот? Неговата единствена цел беше да преследва пирати и враждебни кораби от други страни. Ние бяхме точно такава група, каквато искаха да заловят.
	— Милейди. — Том докосна за поздрав шапката си, когато ме забеляза. — Елате да се качите в моята лодка. Трябва ми някой весел и жизнерадостен, за да противодейства на мрачното и навъсено поведение на Илайджа.
	Илайджа не каза нищо, но щом групата ни потегли по водата, не се сдържах и хвърлих поглед към малката му лодка. Изражението му все още беше мрачно и неспокойно.
	Том забеляза погледа ми.
	— Наистина всичко ще бъде наред — каза ми той. — Илайджа прави от мухата слон. Сблъсквал съм се много по-отблизо с флота и не бих повел никого от хората си в нещо, което е опасно до глупост. Без значение каква печалба е заложена на карта, винаги се грижа за хората си. Ценя онези, които ме следват, повече от плановете си.
	Когато нашата група наближи пристанището, се възхитих как светлините на Кейп Триумф обгръщаха крайбрежието. Пристанището беше пълно с кораби от всевъзможни размери сега, когато плаването от Евария и Осфрид беше по-безопасно.
	— Виждам _Обещанието на слънцето_ — каза един мъж в нашата лодка. Никога не го бях срещала. Том беше наел много допълнителна помощ за тази задача.
	Том кимна одобрително:
	— Води ни тогава.
	Малките лодки се плъзнаха напред — тъмни силуети по тъмна вода. Няколко тънки кичурчета коса погъделичкаха бузата ми и аз ги отметнах настрана.
	— Най-сетне малко ветрец.
	Температурата беше паднала рязко, откакто потеглихме, и внезапно се хванах, че мисля за деня, когато ни бе връхлетяла бурята на борда на _Добра надежда_. Тогава оглеждах косата на Грант: колко неподвижна беше, когато най-напред излязохме навън, а преди да се усетя, отново бе станала чорлава и неуправляема, щом вятърът бързо се усили.
	Обърнах се обратно към Илайджа. Беше вдигнал глава, докато изучаваше небето. Аз също погледнах нагоре и видях тъмните облаци, които Том беше споменал по-рано — онези, които щяха да ни помогнат да си осигурим прикритие. Сега бяха по-многобройни, простиращи се почти по цялото небе. Звездата на Ариниел беше изчезнала. Всички звезди бяха изчезнали.
	_Обещанието на слънцето_ беше по-голям от _Милостта на кралицата_ — но не най-големият кораб, който бях виждала някого. Тази чест се падаше на двата флотски кораба по-надолу в пристанището, които се извисяваха над по-малките кораби като стражи. Едва различих редиците оръдейни люкове, зад чиито капаци се криеха оръдия. Докато гледах, и двата кораба започнаха да се обръщат по посока на вятъра. Над нас _Обещанието на слънцето_ започна да прави същото.
	— Отлично — каза Том. — Всичките ще са заети с баласта и прибирането на платната.
	Лодката на Илайджа доплава бавно до нашата.
	— Разбира се, че прибират платната! — възкликна той. — Всеки проклет кораб тук…
	— Достатъчно. — Никога не бях чувала Том да говори толкова яростно на Илайджа. — Ако не искаш да правиш това, тогава отплувай обратно. Ей, вие — качвайте се там.
	Петима мъже преплуваха краткото разстояние до корпуса на кораба. Малката ни скупчена група лодки този път не беше притисната натясно. Бяхме заели позиция по-далече, под ъгъл спрямо кърмата, откъдето беше по-трудно да ни виждат. Хората на Том бяха опитни плувци и се движеха бързо през буйната вода. Изкатериха се по страничния борд на кораба и се вмъкнаха през малък кръгъл прозорец на около половината височина нагоре по корпуса. После изчакахме, докато собствените ни лодки започнаха да се поклащат по-силно върху водата.
	Том се взираше немигащо в палубата на кораба, напрежението му бе осезаемо. Изтътна гръмотевица и се запитах какво ли правеха мъжете вътре. Когато през корпуса на кораба се спусна стълба, Том си отдъхна:
	— Отлично. Да вървим.
	Доближихме лодките си и се качихме на кораба. Петимата съгледвачи вече бяха обезвредили екипажа на горната палуба, а ние, останалите, се разпръснахме из кораба да потърсим други хора от екипажа. Том отново предупреди да не използваме огнестрелни оръжия. Тук имаше повече моряци, отколкото на _Кралица Грейс_, но трескавите им приготовления за предпазване от бурята ни бяха дали предимство. Само след няколко схватки успяхме да ги заловим и да ги затворим в карцера на кораба.
	— Размърдайте се — заповяда ни Том, щом заключихме карцера. — Точно в момента бурята ни е от помощ, но няма да ни помага още дълго.
	Този път имахме много повече товар за превозване и беше по-тежък. Когато слязох на една по-долна палуба и чух вятъра да вие отвън пред люлеещия се кораб, пак изпитах онова дезориентиращо чувство, че отново съм на _Добра надежда_, подмятана от природните стихии, без да зная дали ще живея, или ще умра.
	Илайджа ме смушка:
	— Добре ли си?
	— Чудесно. — Продължих да се движа. — Просто си мисля за една друга буря, в която попаднах. Беше по-лошо.
	— Тази ще стане по-лоша и Том го знае. Не е бил далече от морето чак толкова дълго, но иска това много силно.
	Свалянето на тежките, обемисти сандъци до чакащите лодки отнемаше време и трябваше да се прави внимателно. Заприщваше пътя. Това беше недостатъкът при нападане на кораб, който беше на котва, а не на док. Промъкването на борда може и да беше по-лесно, но не и свалянето на целия товар от кораба.
	Мълния раздра небето и скоро рукна дъждът. Един от наетите мъже и аз пренесохме заедно един сандък и го пуснахме долу близо до една растяща купчина на ръба. Тръгвах да се връщам долу, когато чух викове: спор между Том и Илайджа.
	— Дори ако наистина свалим всичко, лодките няма да успеят да се върнат в тази буря! — изкрещя Илайджа, за да надвика гръмотевиците.
	След още малко препиране Том неохотно отстъпи:
	— Доведете всички обратно тук — извика ни той. — Ще натоварим каквото имаме и…
	Ярко проблясване близо до кърмата го накара да млъкне. Един висящ фенер бе съборен от вятъра и се разби на палубата. От прекосяването на Морето на залеза знаех, че по време на буря повечето фенери се гасяха, но тези моряци не бяха имали време да довършат приготовленията си. По палубата започнаха да пълзят пламъци, а към част от такелажа литнаха искри. Въжето се възпламени толкова бързо, че дъждът не можа да го изгаси, а огънят подскочи нагоре към едно свободно висящо платно, което моряците също не бяха успели да свият както трябва. То се удари с плющене в друго платно и загледах с ужас как пламъците се разпростираха все повече и повече. Погледнах Том и видях как се бори с нерешителността. Той хвърли поглед към оставащия товар и накрая поклати глава:
	— Всички слизайте! Това ще докара флота.
	Не стана нужда да повтаря. Всички хукнаха към края на кораба и се наредиха за слизане по стълбата. Андерс хвърли още една. Понечих да се наредя на опашката, а после се взрях назад към една от вратите, които водеха надолу.
	— Том — повиках го. — Ами екипажът?
	— Няма време, Авиел. Вятърът подхранва огъня, а с този кораб ще е свършено, когато товарът се подпали. Върви!
	Не можех. Не и когато си помислих за всички онези моряци, заключени в карцера, изгарящи до смърт.
	— Мога да сляза при тях! Няма да се бавя.
	— Няма време! Не ставай глупава!
	— Отивам!
	— Авиел…
	Вече се бях обърнала. Докато побягвах, едва дочух Илайджа да казва на Том:
	— Отведи другите. Аз ще остана с една лодка и ще я изчакам. Може да успее, преди корабът да избухне.
	— Колкото по-дълго чакаме, толкова по-застрашен е товарът, който взехме.
	— Не биваше да извеждаш лодки в…
	Не чух останалото, докато слизах долу и се затичвах към корабния карцер, опитвайки се да не губя опора под краката си, докато корабът се мяташе силно напред-назад. Когато най-сетне стигнах, грабнах ключа от една кука на стената и отключих вратата на карцера с треперещи ръце.
	— Корабът гори! — изкрещях на мъжете вътре. — Трябва да се махате!
	Хукнах обратно надолу по коридора и скоро бях изпреварена от тичащи с гръмък тропот покрай мен моряци, които ме изблъскаха. Още не виждах огън долу, но усетих мирис на дим. Излязохме в бурята и аз с усилие си проправих път до въжените стълби, за да мога да се покатеря през борда.
	Но долу нямаше лодки. Проблесна мълния и едва зърнах лодките, които се поклащаха по вълните — доста далече от _Обещанието на слънцето_. Обърнах се и се взрях. Вече гореше почти половината палуба и дъждът изпрати към мен мокра пепел.
	Някой ме сграбчи за ръката над лакътя:
	— Лейди, елате! Последвайте ме!
	Беше един от моряците на кораба, по-възрастен мъж с дълга коса, зализана назад от дъжда. Притегли ме към мястото, където останалите му другари трескаво развързваха и сваляха малки лодки във водата.
	— Дайте ми нож — изкрещя един от тях. — Това въже е заяло.
	Преди някой друг да успее да направи нещо, подадох камата си. Морякът разсече въжето с нея и докато ми я връщаше, порив на вятъра ме връхлетя отстрани. Хванах се за перилото, за да се закрепя, но докато го правех, камата се изплъзна от ръката ми и падна в тъмното море долу.
	Шестнайсет души се покатерихме припряно в три малки лодки, подмятани по морето. Щом всички се качихме, моряците започнаха да гребат. През проблясъците на мълниите различих един от корабите на флота, който бавно се отделяше от другия. Другите две лодки загребаха към него, но моята се отправи в различна посока.
	— Къде отиваме? — извиках на моряка, който ме беше довел тук.
	— Онзи военен кораб идва да търси оцелели. Не се тревожи, няма да им дадем да те хванат.
	— Най-добре е да отидете при тях — по-близо са!
	— И ще те заключат. Знам коя сте, лейди Авиел.
	— Ще отидем до южния док — каза друг моряк. — Никой няма да забележи какво става. И не е кой знае колко по-далече.
	Но беше по-далече от бойния кораб и неведнъж си помислих, че ще се преобърнем. Беше истинско чудо, че някоя от тези миниатюрни лодки още се крепеше над водата.
	— Защо бихте направили това за мен?
	— Вие ни спасихте — каза първият моряк. — И знаем какво правите. Елън Смит ми е сестра.
	Госпожа Смит. Жената матриарх, на която бяхме дали припаси. Преди да успея да отговоря, оглушителен тътен — далеч по-чудовищен от гръмотевиците — прозвуча зад нас. С пищящи уши се обърна и видях Обещанието на слънцето, обгърнат в кълбо от пламъци.
	— Избухна — каза друг моряк. — Не е изненадващо.
	_Няма време, Авиел. Вятърът подхранва огъня, а с този кораб ще е свършено, когато товарът се подпали._
	Том беше знаел, че корабът ще експлодира.
	— Какво имаше в товара? — извиках на моряците.
	— Муниции — каза братът на госпожа Смит. — Барут. Куршуми. — Прозвуча нова експлозия, когато останалият товар се възпламени.
	Цареше хаос, когато стигнахме до южната палуба, претъпкана с други малки лодки. Вятърът и дъждът правеха придвижването по суша почти толкова трудно, колкото по море, а навсякъде около нас летяха отломки. Покривът на един от складовете ни беше откъснат. Старият моряк ми кимна за довиждане.
	— Шестимата да ви пазят, лейди.
	— И вас. Благодаря.
	Докато вървях през града, видях, че голяма част от Кейп Триумф беше отстъпил срещу бурята. Капаци и дъски покриваха стъклените прозорци и само шепа хора вървяха с усилие през бурята, като често спираха и се вкопчваха за опора в стълб на улична лампа или стена на сграда. Пътят до Уистерия Холоу внезапно ми се стори толкова голямо пътуване, колкото плаването от Осфрид до Адория. Когато зърнах солидно построена работилница на ковач, забързах към нея и се прислоних под козирката на вратата, държейки се здраво за един стълб, докато дъждът и вятърът връхлитаха срещу мен. Затворих очи и зачаках. И чаках.
	След сякаш цели дни вятърът и дъждът започнаха да отслабват. Затишието не ме заблуди. Помнех го от бурята в морето, но се възползвах от него и затичах. Избрах по-дългия начин за прибиране, по главния път, вместо да рискувам да хвана гористата пътека покрай мочурището. Дори при това положение този път бе осеян с повалени клони и се препънах многократно. Старата болка в глезена ми пак започна да се обажда.
	Бурята започна отново точно когато Уистерия Холоу се показа пред погледа ми. Забързах се и с облекчение видях, че решетката за увивни растения още си стои. Вятърът я разтърси силно, докато се катерех по нея и се борех с капаците против буря на прозорците. Най-после отворих прозореца и се изтърколих вътре.
	Обратно в стаята си изхлузих подгизналите си дрехи и с удивление видях, че перуката още си беше на мястото. Това беше свидетелство за уменията ми да използвам фиби. Увих я на вързоп в една фланелена нощница, взех няколко допълнителни одеяла от леглото на Аделейд, а после се шмугнах в своето, питайки се дали някога отново ще се стопля.
	Бях се изтощила до краен предел и дори бушуващата буря не можеше да ми попречи да заспя. Но докато се унасях, през главата ми постоянно минаваше една и съща мисъл.
	_Том ме бе изоставил._
	Беше ме изоставил, знаейки, че вероятно ще умра. Беше оставил и онези моряци да умрат. Илайджа беше преценил времето на експлодирането на кораба правилно, но Том не бе искал да рискува товара.
	_Независимо каква е печалбата, заложена на карта, винаги се грижа за своите._
	Прозвуча силно, бързо думкане, което ме сепна и ме изтръгна от съня ми. Изправих се рязко, питайки се дали ми се беше присънило, а после то отново се чу. Предната врата. Хвърлих поглед през прозореца и видях светлолилавото небе на изгрева.
	Още чукане.
	Навлякох халата си и отидох до горния край на стълбите. Още две сънени момичета ме последваха. Мистрес Кълпепър, напълно облечена, забърза през фоайето и отвори вратата. Раздразненият Джаспър се присъедини към нея.
	Не разпознах двамата мъже отвън. Носеха костюми и дълги палта, но платът беше евтин. Не бяха потенциални кандидати за женитба.
	— Съжалявам, че ви безпокоя — каза единият с широко разтворени очи. — Но господин Дойл искаше да дойдем веднага.
	Още няколко любопитни момичета се показаха от стаите си, а във фоайето влязоха Чарлс и групата от Грашонд.
	— Господин Дойл ли? — попита Джаспър. — Той не е ли в Хадисън?
	Мъжът, който бе проговорил, се поколеба:
	— Да. Но… вашето момиче… Госпожица Райт. Не е тук, нали?
	— Госпожица Райт би трябвало да е в Хадисън. — Джаспър погледна първо единия, после другия мъж и двамата отместиха очи. — Защо бихте дошли тук да питате за нея?
	Вторият мъж рязко смъкна шапката от главата си и я притисна към гърдите си.
	— Аз… толкова съжалявам, сър. Изгубихме я в бурята снощи.


>	28

	— Как така я… изгубихте?
	Гласът на Джаспър беше много нисък, много студен. Двамата мъже пристъпиха смутено от крак на крак: всеки, изглежда, се надяваше, че другият ще заговори. Първият се предаде и обясни:
	— Стана, когато се готвехме да отплаваме снощи — разбирате ли, всички бяхме на борда, готови да потеглим. После се разрази онази буря. И вашето момиче, тя просто… просто…
	— Изпадна в паника, сър — допълни вторият. — Каза, че нямало да го направи. Беше в истерия. Скочи през борда, прегази до брега и изчезна в гората.
	— И никой не тръгна след нея? — възкликна Джаспър.
	— Тръгнахме, сър! Но беше тъмно. Не знаем как се измъкна толкова бързо. Претърсихме толкова голяма част, колкото можахме. После капитанът каза, че трябвало да отплават незабавно или изобщо не можели да тръгнат заради времето. Господин Дойл ни остави да продължим да търсим.
	— Господин Дойл тръгна без нея? — попита Чарлс. Дори той беше стъписан.
	— Не искаше, сър, но трябваше да стигне до Хадисън навреме. Има важна работа днес. Мислеше, че ще успеем да я намерим. Беше сигурен, че тя ще се върне тук.
	— Когато бурята се усили толкова, че вече не можехме да търсим, самите ние се отправихме обратно към града — добави другият мъж. — Но спирахме във всяка къща по пътя, в случай че е помолила за подслон. Никой не я е виждал. Мислехме… надявахме се, че ще е тук.
	Осъзнах, че коленете ми са се подкосили, едва когато Розамънд ме обгърна с ръка.
	— Спокойно, Мира — промърмори тя.
	Чувствах се безтегловна. Пред погледа ми искряха черни звезди.
	— Е, не е тук! — изкрещя Джаспър. — А вие също не би трябвало да сте тук! Не биваше да спирате да търсите. Дойл не биваше да заминава!
	Двамата мъже се присвиха смутено:
	— Щ-щяхме да продължим да търсим, сър — каза единият. — Честно. Но вие… видяхте бурята. Едва можехме да си проправяме път през нея и не беше безопасно да бъдем в гората, не и докато над дърветата избухваха мълнии.
	Сграбчих отново парапета и се изправих в цял ръст:
	— Мислите ли, че е било безопасно за нея? — изкрещях надолу към тях. — Мислите ли, че тя е можела да се ориентира, когато вие не сте можели?
	Всички вдигнаха погледи към мен изненадано, но никой не ме упрекна. Джаспър прикова поглед отново върху мъжете:
	— Е, сега е безопасно и ще продължите да търсите. Всички ще продължат. Чарлс, трябва да отидем в града и да възложим на милицията да започне да претърсва онази гора.
	Домакинството се впусна в действие, но аз стоях неподвижно. Не можех да помръдна оттам. Все чаках да се събудя, но не се случи. Това не беше някакъв сън, предизвикан от изтощението след гибелната опасност миналата нощ. Това беше същият ужас, който се случваше отново и отново в живота ми: любимите ми хора ми биваха отнети. Само дето Тамзин ми бе върната. Не се предполагаше да си отива отново.
	Седнах на най-горното стъпало и казах, без да се обръщам конкретно към някого:
	— Защо Тамзин би направила това? Тя повече от всичко искаше да отиде с Уорън.
	Отговорът неочаквано дойде от Уинифред. Не я познавах добре, но тя беше пътувала на борда на Сивата чайка с Тамзин:
	— Не мога да говоря от нейно име. Тя сякаш никога не се страхуваше като нас, останалите, но сега ми е трудно да се кача на борда на какъвто и да е плавателен съд. През част от пътя на връщане от Грашонд пътувахме с речна лодка и това едва не ме уби. Ако някой се опиташе да ме качи на кораб по време на друга буря, може би и аз щях да избягам.
	Вгледах се внимателно в нея. Преди Аделейд да стане диамантът, тази титла бе принадлежала на Уинифред. Тя беше спокойна и красива, с хубава осанка и обичаше да изтъква превъзходството си, но сега изражението й беше убийствено искрено и сериозно. Щом тя е била толкова разстроена, защо не и Тамзин?
	_Защото Тамзин никога не е обелвала и думичка за това, че се страхува да се качи на кораб._ Когато казваше нещо за престоя в северните колонии, Тамзин споменаваше недоволството си от времето, от примитивните условия на живот, странните обичаи на Наследниците. Но плавателните съдове не бяха присъствали в списъка на оплакванията й дори когато споменаваше онова плаване по реката.
	Розамънд се опита да ме дръпне обратно горе:
	— Мира, върни се в стаята си. Добре е да си починеш.
	— Да си почина? Как мога да си почивам? — Скочих на крака. — Най-добрата ми приятелка е там, навън, в гората, студуваща и изплашена! Може би ранена!
	— Само предполагаш, че приятелката ти е жива. — Жената от Грашонд стоеше в долния край на стълбите, загледана нагоре към нас с бледи, жестоки очи. — Тя беше горделиво, непокаяло се момиче с твърде големи стремежи. Не се вслуша в първото предупреждение, което Урос изпрати, и сега понесе последното си наказание.
	Наложи се Розамънд и Уинифред едновременно да ме възпрат да не затичам надолу по стълбите. Във фоайето Гидиън хвана спътничката си под ръка и я поведе:
	— Идвай с мен, Дина.

	* * *

	Яростта, която тя разпали, задуши шока и скръбта ми. Вече бях напълно будна. Фокусът на вниманието ми стана изострен и ясен. Нямаше да седя бездейно и да потъвам в отчаяние. Щях да действам. Щях да намеря Тамзин. Тя беше оцеляла в една буря и можеше да оцелее в още една.
	Да убедя някого да ми позволи да помогна, беше трудна работа. Джаспър и Чарлс се мобилизираха бързо, но не очакваха ние, момичетата, да имаме каквато и да е роля в издирването. Предполагаше се нещата в Бляскавия двор да продължават в обичайното си русло, макар че след бурята повечето събития за деня бяха отменени. Други изгубени хора бяха заварени неподготвени снощи, а много места бяха понесли щети — особено по-бедните райони, където не разполагаха със средства да устоят на тези типични за сезона бури. Низините се бяха наводнили. Бяха избухнали няколко пожара и дори чух едно кратко споменаване на _Обещанието на слънцето_. Милицията и армията бяха много търсени, но Джаспър осигури някои техни членове за издирването заедно с други цивилни доброволци.
	— Да вървим — каза ми Айана около пладне. Изобщо не я бях виждала през този ден, но сигурно се бе досетила или пък беше чула, че искам да помогна и че ми бяха отказали.
	След като предложенията ми да помогна, бяха постоянно отхвърляни, сега дори не спрях, за да си взема палто или наметка, когато тя се обади. Но когато се отправихме към входната врата, попитах:
	— Няма ли да загазя? Ами ти?
	Тя вървеше отривисто, с мрачно изражение:
	— Не достатъчно, че да има значение. Стават твърде много други неща.

	* * *

	Каботажните кораби, които постоянно плаваха между Кейп Триумф и далечните краища на Денъмския залив, потегляха от малък кей в покрайнините на града. Той се намираше на юг от главното търговско пристанище, в което бях снощи — онова, което приемаше основната част от влизащите и потеглящите океански кораби. До кея се стигаше лесно по много използван земен главен път, но сушата около пътя и кейовете беше почти непроходима и скоро отстъпи място на още по-гъста гора на запад. Можех да разбера как някой, отклонил се от главния път, можеше лесно да се изгуби в тези гори особено при условията от миналата нощ.
	А хората на Уорън не бяха сгрешили за опасностите. Самата аз се бях изправила пред много опасности снощи. Сега, на дневна светлина, видях повалени дървета и всевъзможни отломки, осеяли пътя. Самите гори бяха в още по-лошо състояние, почти непроходими на някои места.
	Милицията бе предприела относително организирано търсене. Имаха карта на района и го бяха разделили на участъци, изпращайки екипи да претърсят систематично всеки един. Двете с Айана си спечелихме няколко странни погледа, но въпреки това отговорникът от милицията ни зачисли един екип. Беше прекалено да се надявам, че мога да нося панталон, но запретнах полите си до средата на прасеца, а с евентуалния гняв на мистрес Кълпепър щях да се справя по-късно.
	Чувството, че правя нещо, беше хубаво — далеч по-хубаво, отколкото когато можех само да седя безпомощно след изчезването на _Сивата чайка_. С течение на деня започна да ме обзема униние. Вкопчвах се в изгарящата си надежда — настояване, че Тамзин е жива. Но докато с усилие си проправяхме път през висока растителност и повалени клони, започнах да си представям колко лесно щеше да е някой да бъде смазан или хванат в капан. Дори бях чула, че се знаело как ветровете от тези бури отнасят хора.
	Никой не съобщи, че е открил тялото на Тамзин. Никой не съобщи да е открил каквато и да е следа от нея. А когато наближи време за вечеря, много от доброволците си тръгнаха с промърморени извинения, а някои от членовете на милицията бяха натоварени с други задачи. Не бяхме единствените, които имаха нужда от помощ.
	— Сега трябва да те върна обратно — каза ми Айана. — Не можем да стигнем кой знае колко по-далече, а трябва да придружавам група на една вечеря, която тепърва предстои днес.
	— Но не сме я намерили — възроптах. — Как можем да си отидем?
	— Претърсихме огромен район, госпожице. — Това беше един от организаторите, който ни показа карта. Претърсените и разчистени участъци бяха отметнати, а това включваше радиус от няколко мили около кея.
	Почувствах как сълзите ми на безсилен гняв отново напират:
	— Може би се е отдалечила.
	— Възможно е. — Човекът от милицията не звучеше много уверен. — Ще претърсим някои от онези далечни участъци. Появи се даже и взвод проклети рейнджъри. Ще се разпръснат по-надалече и ще проверят отново някои от другите места. — Кимна към двама мъже, които се отправяха в гората. Носеха грубо облекло като на горски работници, но върху гърдите на куртките им се открояваха военни отличителни знаци.
	— Какво правят тук рейнджъри? — попита Айана стъписано.
	— Представа си нямам — каза човекът от милицията. — Току-що дойдоха и казаха, че се включват в издирването. Не ми е работа да задавам въпроси.
	— Кои са те? — попитах.
	— Част от кралската армия, но действат специално в гористи области и други груби терени — каза Айана. — Доколкото знам, занимават се с много разузнаване и устройване на засади по време на война.
	Човекът от милицията кимна:
	— Направиха много в кампанията срещу икорите. Познават всяко клонче в Адория и могат да проследят и открият всичко. Ще обходят терена по-бързо, отколкото можем ние, и ще работят дори през нощта. Ако вашето момиче е някъде там, ще я намерят.
	Духът ми се повдигна до известна степен. Бях сигурна, че тъмнината ще сложи край на издирването, но надеждата още не беше изгубена. Може би тези рейнджъри можеха да направят онова, което останалите от нас не успяха.
	_Ако вашето момиче е някъде там, ще я намерят._
	Ако. Но как можеше да не е?
	Други участници в търсенето си тръгнаха по същото време като нас и зърнах двамата мъже на Уорън. Махнах им да се приближат.
	— Ще се връщате ли скоро в Хадисън? — попитах.
	— Сутринта — каза единият. — Господин Дойл ще е нетърпелив да научи какво е станало.
	_Щом е толкова нетърпелив, защо също не остана да търси?_
	Вместо това попитах:
	— Ще можете ли да занесете едно писмо на тръгване?
	— Разбира се, госпожице. Донесете го в къщата на губернатора до десет и ще го вземем с нас.
	Прекарах остатъка от вечерта в работа по писмото. Трябваха ми три опита. Как можех да обясня на Аделейд какво беше станало? Как можех да изразя в писмен вид ужаса на това събитие? Но трябваше. Тя трябваше да го научи от мен, не от някой друг. След като спирах многократно, за да избърша сълзите си, най-накрая завърших и запечатах писмото. Когато слязох долу, с изненада видях колко е късно. Почти всички бяха заспали. Дори не бях помислила за вечеря.
	Мистрес Кълпепър държеше близо до вратата един поднос за изходящата поща, която един куриер вземаше два пъти дневно. Пуснах писмото там, за да бъде изпратено с ранната сутрешна поща, и почувствах как в гърлото ми се оформи буца, когато си представих как Аделейд чете думите ми. Когато се обърнах да се кача горе, чух как един глас от другата страна на фоайето прошепна:
	— Госпожице Виана?
	Беше един от наетите пазачи, Алън. Всички бяха предупредени да не общуват много с нас и той нервно хвърли поглед из празното фоайе:
	— Да?
	— Не би трябвало… не е редно да правя това, но… ами, на кухненската врата има един мъж, който пита за вас. Той е… един от кралските рейнджъри. Не съм сигурен как да постъпя…
	Рейнджърите сигурно наистина имаха репутация на буйни и жестоки, щом можеха да накарат Алън да се поколебае дали да не ни държи надалече от непознати мъже.
	— Всичко е наред — казах, озадачена. — Заведете ме при него, а после изчезвайте. Ще се справя и няма да кажа нищо за вас, ако ме хванат.
	Нямах представа защо един рейнджър би питал специално за мен, но потръпнах от вълнение, докато бързах към кухнята. Рейнджър тук! Цяла нощ се бях надявала, че при Джаспър като по чудо ще дойде пратеник с новини за Тамзин. Може би новината идваше право при мен.
	Мъжът пред вратата беше небръснат и носеше поръбена с кожички шапка. Кожената му куртка беше видяла и по-добри времена, но нямаше как да сбъркам пришития върху нея лъв на Осфрид в зелено и златно. Рейнджърът козирува за поздрав, но не свали шапката.
	— Съжалявам за късния час, но ми поръчаха да говоря дискретно с вас. Аз съм лейтенант Кенмор, пета рейнджърска дивизия.
	Кимнах: не бях сигурна, че ще мога да проговоря.
	— Цяла нощ претърсваме гората и накрая просто се отказахме. И… много ми е неприятно да го кажа, но не можахме да открием госпожица Райт. Не открихме дори следа.
	Още едно късче от сърцето ми си отиде.
	_Мира, никога няма да ме изгубиш. Независимо какво друго ще се случи или къде по света ще отидем, аз винаги ще съм готова да те подкрепя._
	— Б-благодаря ви, че ми съобщихте — успях да кажа. — Сигурна съм, че трябва да е било трудно.
	— Беше. И съм сигурен, че бурята е заличила много от следите, но съм изненадан, че не намерихме нищо. Нито дори късче плат от рокля или размазана следа от стъпки. Но търсихме. Наистина търсихме.
	— Ще продължите ли да търсите утре? Той поклати глава:
	— Няма още кой знае какво за претърсване. Претърсихме два пъти по-голяма площ от предвиденото, а не мога да повярвам, че е стигнала по-далеч в бурята.
	— Но тогава какво е станало с нея?
	— Не знам. Може би ще се появи на някое неправдоподобно място. Може би е успяла да се върне в града и се крие. И по-странни неща са се случвали. Иска ми се да можехме да направим повече, но трябва да се явим в Армсфилд на разсъмване. Не мога да проумея как изобщо се озовахме тук.
	Опитах се да изтикам отчаянието си настрана за миг:
	— Не бяхте ли изпратени тук? Той се навъси:
	— Ъъ… да. И не. Тази сутрин командирът ни получи искане да помогнем в издирването, а после неофициално да ви съобщим резултатите. — Лейтенант Кенмор извади измачкан лист хартия от джоба на куртката си. — Подписано от Сайлъс Гарет от агенция „Макгру“.
	Самият Сайлъс ми беше казал, че служителите на агенция „Макгру“ имат много власт, с която да се разпореждат, когато се наложи. Повечето кралски служители бяха задължени да му помогнат, ако бъдат призовани.
	— Изненадана съм, че той би направил това за мен — признах.
	Кенмор се почеса по брадата, докато си събираше мислите.
	— Е, не съм сигурен, че го е направил.
	— Току-що казахте, че го е направил.
	— Казах, че получихме искане, подписано от него. Работата обаче е там, че познавам Сайлъс Гарет. Свестен тип. Знам също и че точно сега не е в Кейп Триумф — откъдето беше изпратено това. Сверих искането с някои други документи, които е подписвал. Подписите съвпадат идеално.
	— В такъв случай… какво искате да кажете?
	— Че някой друг е изпратил това, представяйки се за него. Някой, който може дяволски добре да имитира подписа му — простете за грубия език.
	Запазих спокойно изражение и не смеех дори да мигна от страх да не издам нещо.
	— Ако сте знаели, че подписът е фалшифициран, защо не казахте нищо?
	— Бяхме наблизо. Може би е злоупотреба с ресурси, но за мен не беше проблем да потърся това момиче. Със сигурност нямаше да си навлека неприятности. — Той вдигна листа. — Но онзи, който е написал това? Това е друга история.
	— К-какво имате предвид? — Виеше ми се свят.
	— Е, няма да кажа на никого, но фалшифициране на подписа на Сайлъс Гарет и писмено искане за мобилизиране на част от кралската армия? Това е държавна измяна в десет различни отношения, ако извършителят бъде заловен. Това е равно на смъртна присъда в Осфрид. — Той ме измери с толкова задълбочен поглед, та можех напълно да повярвам, че е първокласен майстор на проследяването. — Сигурно имате някого, който много ви цени, за да поеме подобен риск. Успех с всичко, госпожице Виана. Надявам се онова момиче да се появи.
	След като си тръгна, затворих вратата и се облегнах на нея, затваряйки очи. Не се съмнявах кой познаваше Сайлъс достатъчно добре, за да фалшифицира подписа му. Но вече не бях сигурна дали въпросният човек го беше грижа дали ще живея, или ще умра.
	Отворих очи, поех си дълбоко дъх и се върнах горе с подновена целеустременост. Сърцето ми сякаш беше твърде голямо за гърдите ми, докато грабвах нова перука и се катерех към тавана. По някои участъци от пътеката край мочурището имаше застояла вода от бурята, но аз почти не забелязвах калта или клоните, които ме шибаха. Стъпките ми бяха леки, а звездите над мен сякаш горяха по-ярко от всякога, а звездата на Ариниел беше най-ярка от всички.

	* * *

	Кейп Триумф още беше белязан със следи от бурята, но иначе деловите начинания си вървяха, както обикновено. Тръгнах по познатите улици, а после се поколебах — само за миг — в долния край на стълбището на Грант. След още едно дълбоко поемане на дъх се качих и почуках.
	Вратата бавно се отвори и Грант надникна навън: не изглеждаше съвсем изненадан да ме види. Облегна се на рамката на вратата и зачака.
	Цялото ми тяло трепереше от нервна енергия.
	— Защо го направи? Можеше да изгубиш всичко! Не само прикритието и шанса си с баланкуанците. Заложи на карта живота си! Защо, Грант? Защо би рискувал всичко това?
	— Защото беше за теб — каза той простичко. — А аз те харесвам.
	— Но само малко. Той поклати глава:
	— Много.
	Вгледах се в него внимателно, пиейки с поглед всички онези черти, които сякаш не бях виждала от години. Очертанията на тялото му, формата на лицето му, чорлавата коса. Но очите му бяха това, върху което се спрях най-накрая.
	— Ако ме харесваш толкова много, тогава защо не ме покани вътре?
	Той изви вежда:
	— _Искаш ли_ да влезеш вътре?
	— Искам да те целуна. И ще го направя тук навън, ако трябва.
	— О, добре. В такъв случай…
	Ръката му се промъкна около кръста ми и той ме придърпа към себе си, целувайки ме, докато влизахме с препъване вътре. Той успя да затвори вратата с ритник, а после ме притисна към нея. Неохотно, задъхано, прекъсна целувката, но се наведе толкова близо, че челата ни се докоснаха. Обгърна лицето ми с длани.
	— Обещай ми, че няма отново да излетиш гневно навън.
	— Няма, ако ми дадеш причина да остана.
	Той ме целуна отново, а после ме взе в обятията си:
	— Ще ти дам много причини.


>	29

	— Някои неща си бяха същите — отбелязах. — Но някои бяха различни.
	Грант се намести по-близо до мен в леглото и преметна ръка около талията ми, което за него беше удивително интимно действие.
	— Благодаря ти за този конкретен коментар. Със сигурност ще го отбележа.
	— Не се тревожи. — Наместих се на една страна, а той се сгуши до гърба ми. — Все пак беше хубаво.
	Отговорът му на това беше леко развеселено сумтене, а после ме целуна по рамото, след което облегна буза на него. Знаеше много добре, че е било повече от „хубаво“. За мен все още беше удивително, че можех да чувствам толкова много неща. А беше почти още по-необичайно да изживея някакъв промеждутък от време, когато светът сякаш се свеждаше само до мен и него. Без машинации. Без полуистини. Без спорове. Разбира се, не се споменаваше и какво щеше да стане с нас в бъдеще. Чрез някакво негласно споразумение пренебрегвахме тази подробност.
	Позволихме си да останем преплетени в това задоволство известно време, докато Грант най-сетне попита:
	— Добре ли си?
	— Още ли се безпокоиш за това? Нужно ли е наистина да се задълбоча в обяснения за смисъла на „хубаво“?
	— Не, не това. Тамзин.
	Името й се вряза в магията, която ме бе обгърнала, и почувствах внезапна болка в гърдите. Какво право имах на тази топлина и сигурност, когато Тамзин беше… Какво? Какво беше тя? Къде беше? Дали беше премръзнала? Сама? Все още на този свят?
	— Съжалявам — каза той, когато не отговорих. Осъзнах, че искаше да каже, че съжалява за загубата ми, а не защото е споменал Тамзин.
	— Тя не е мъртва — казах ожесточено. Претърколих се и видях скептицизма в очите му. — _Не е!_ Тя умее да оцелява. Тя е някъде… не зная къде… но не и мъртва!
	— Добре, добре. Тогава какво е станало с нея?
	— Не зная — признах. — Но цялата история е толкова странна. Тя не би побягнала паникьосано. А онези рейнджъри не намериха каквато и да е следа от нея. Въпреки бурята все е трябвало да има _нещо_.
	Кого се опитвах да убедя? Себе си или него? Той не продължи да обсъжда въпроса, но знаех, че все още имаше съмнения. А независимо колко се опитвах да се убедя в противното, известни съмнения глождеха и мен. Бурята бе предизвикала опустошение навсякъде. Трябваше да призная съвсем реалната възможност съдбата да не е пощадила Тамзин втори път.
	Над нас се спусна мълчание, но не очаквах да продължи. Грант не можеше да се сдържи. Дори щастлив и спокоен в момент като този, умът му не можеше да спре да се върти.
	— Сгодена ли си вече? — Изражението и тонът му бяха пресилено безразлични.
	— Не. Но не знам колко ще продължи това. Нямам достатъчно пари да изплатя сама договора. Дори още не мога да спечеля парите за освобождаването на Лонзо.
	— Колко спечели твоето друго аз?
	— Петнайсет. И няма да има повече. Край с това. — Виждах, че Грант искаше някакво разяснение, но не обясних нищо. — И наистина трябваше да ти кажа за това. За всичко. Рупърт Чеймбърс и лейди Авиел.
	— Не — каза Грант, след като изчака един миг. — Не и ако не си била готова. И не биваше да те нападам заради това. — Остави тази реплика да увисне между нас за още миг. — Така. Парите. Ще получиш петдесет от случая.
	Налагаше се отново да се нагодя към навика му да сменя рязко темата.
	— Вече не участвам в случая.
	— Участваш — каза той твърдо.
	— Е, няма изгледи да приключи в скоро време. Той не го отрече:
	— Мога да ти дам двайсет и пет.
	— Двайсет и пет? — Вгледах се в лицето му, търсейки някакъв признак, че се шегува. — Какво стана с твърдението ти, че нямаш и пет на свое име?
	— Причината да съм в заведението на Моли Зигел не беше, че обичам да прекарвам допълнително време с патрула.
	Шокирано се надигнах и седнах в леглото:
	— Рискува малкото пари, които си имал, в игра на покер? Той изглеждаше нелепо самодоволен:
	— Много игри на покер всъщност — е, докато не ми забраниха да влизам там след Празника на цветята. Двайсет и пет биха ти свършили добра работа.
	— Почти ще имам сумата, за да платя свободата на Лонзо. Недостатъчно за собствения ми договор обаче. — Въпреки това изпитах прилив на вълнение. Четирийсет златни монети. Толкова близо до свободата на Лонзо. Но пък… — Не, не мога. Не мога да приема това. То си е твое. Не се притеснявай за мен. Просто се съсредоточи върху разплитането на тази конспирация. Така все пак ще получа парите, а ти можеш да се върнеш при баланкуанците.
	Грант се раздвижи и се отмести, излягайки се по гръб, и впери поглед нагоре.
	— Трябваше да ти кажа за това преди… всичко.
	— Не и ако не си бил готов. — Той се усмихна, когато чу думите си, повторени като ехо. — И бях толкова разстроена, че не чух наистина какво казваш. Чух, но не разбрах. Сега разбирам и… мисля, че би трябвало да го направиш. Трябва да си възвърнеш онази частица от теб, която е била изгубена. Просто въпросът е… че ще ми липсваш.
	Макар да го виждах в профил, забелязах удивлението му. Държеше очите си все така вперени нагоре.
	— Източната част от Империята е прекрасна. Там се намират всички големи градове, цялото изкуство и култура. Посланиците ще посетят тази част, но чух, че ще прекарат повечето си време на запад. Там е по-малко населено. По-студено, по-диво. Но все пак прекрасно. Ще ти хареса.
	Още едно проточило се мълчание, през което и двамата бяхме потънали в мисли, докато най-накрая успях да кажа:
	— Мисля… мисля, че може би бих искала да видя тази част някой ден. Земите на север. — Нужно ми беше голямо усилие да спомена мимолетното предложение, което ми беше отправил миналия път, когато бяхме в леглото, предложението, което бях отхвърлила гневно. Не бях по-добра от него в признаването на определени неща.
	Грант бавно обърна глава и ме изгледа с нещо, почти подобно на опасение.
	— Би ли?
	— Да, но… — Сега аз отместих очи и се загледах в пламъка на малка свещ. — Трябва да…
	— Брат ти.
	Кимнах, все още неспособна да го погледна. Той седна до мен и обърна лицето ми към своето. Целуна ме. Продължително. Дълбоко. Обвих ръце около врата му и си пожелах светът само да можеше да е толкова прост.
	— Може ли да се върна утре? — попитах, когато най-накрая успях да се отдръпна.
	Той прокара ръка през косата ми.
	— _Bas agiba kor; kalichi hanek._
	— Какво означава това?
	— Бентът се скъса; направете път за реката.
	Не можах да възпра широката усмивка, която се разля по лицето ми.
	— Виж ти, виж ти, все пак рецитираш поезия в леглото. Той се усмихна в отговор, но в усмивката му имаше неловкост:
	— По-скоро е предупреждение, отколкото нещо прочувствено. Това е поговорка за времето, когато няма връщане назад.

	* * *

	Движех се с лека стъпка, когато си тръгнах. Беше трудно да не се движа така, при положение че тялото ми още беше възбудено и доволно. Но това контрастираше с мрачността на цялата несигурност, надвиснала над мен. Несигурност какво точно имаше между нас. Несигурност дали щях да успея да спася Лонзо. Несигурност за собственото ми бъдеще.
	И Тамзин.
	_Тя е жива, жива е_, казвах си. _Просто тук има нещо повече от онова, което вече знаем._
	Стигнах до кръстопътя, където обикновено завивах, за да стигна до главната порта на града, но вместо това спрях — толкова рязко, че група мъже се блъснаха в мен. Загледах се надолу по улицата, която водеше към „Танцуващият бик“, и взех решение.
	Перуката, която носех като Авиел, беше безвъзвратно повредена в бурята. Тази, която носех сега, беше по-наситено златиста и я бях сплела назад, за да ме прикрие допълнително. Сега, докато вървях, я разтърсих. Цветът беше достатъчно близък. Бях сложила маската по навик, макар че поради затоплянето на времето тя вече не ми трябваше. А дори без обсипаната със звезди наметка благодарение на останалите ми дрехи щяха да ме познаят лесно.
	Наистина цялата кръчма застина, когато влязох. Том и редовните му спътници седяха на обичайната си маса и двама от мъжете се изправиха. Единият от тях беше Илайджа.
	— Ти си жива! — възкликна той с видимо облекчение по грубото лице.
	Том остана седнал, без изражението му да се промени. Вдигна халба към устните си и отпи дълбока глътка:
	— Казах ти, че е жива.
	— Изненадана съм, че изобщо си мислил за мен — отвърнах ледено. — Миналата нощ със сигурност не помисли.
	Том направи гримаса и остави халбата си на масата с глухо тупване.
	— Извинете ме, господа. Мисля, че това е разговор, който е най-добре да се проведе на четири очи.
	Поведе ме към вратата отзад, откъдето се внасяха и изнасяха всички припаси. Когато пристъпих през нея, се озовах на площадка до едно стълбище, което водеше под земята, в мрак. Том затвори вратата и се обърна с лице към мен.
	— Толкова съм развълнуван да те видя, скъпа — каза той. — Макар че, както казах, не се тревожех за безопасността ти. Не и когато чух, че екипажът на _Обещанието на слънцето_ се е измъкнал като по чудо. Разбрах точно кой пратеник на божествените сили им е помогнал с това. Скръстих ръце:
	— Толкова ли беше убеден в чудесата, когато остави мен и онези моряци да умрем?
	— Не съм искал никой от вас да умира! Сигурно знаеш това.
	— Тогава защо си тръгна? Само трябваше да изчакаш няколко минути. — Вдигнах ръка: — Не, не отговаряй, тъй като вече зная защо. Искал си да откараш барута си обратно до сушата, преди бурята да се усили. Имал си нужда от печалбата си, защото, както се оказва, наистина цениш плановете си повече, отколкото последователите си.
	— Авиел, ситуацията беше напрегната. Трябваше да взема неприятно решение на момента. Напоследък всички се опитват да се доберат до боеприпаси. Не знам какво става, но барутът струва цяло състояние.
	— Тогава се надявам да си спечелил това състояние. Защото дойдох за заплащането си — освен ако не смяташ да ме измамиш с него.
	— Разбира се, че не. — Той бръкна в един джоб и извади две монети с короната върху тях, всяка на стойност двайсет и пет златни монети. — И се кълна, че следващия път няма да правим нищо, което…
	— Следващия път? Ти сериозно ли говориш? — Вгледах се в лицето му. Наистина беше сериозен. — Том, няма да има следващ път. Приключих с всичко това.
	Сега пък той се усъмни, че говоря сериозно:
	— Защо, по дяволите? Справи се толкова добре.
	— С подобряването на имиджа ти. Затова искаш да ме задържиш.
	— Нее вярно. Направихме всевъзможни страхотни неща заедно. Ако искаш по-голямо заплащане…
	— Искам да приключа с това — прекъснах го, опитвайки се да запазя хладнокръвие. — И се надявам, че няма да се опиташ да ме спреш.
	Той завъртя очи зад маската:
	— Разбира се, че не. Но се държиш напълно неразумно! Виж златото, което спечели. Виж доброто, което направи! Виж бедните, на които помогна! Виж корумпираните, които вразуми.
	— Чрез себични, неморални и незаконни средства.
	— Понякога справедливостта си има цена. Понякога изисква жертви и неприятни постъпки. Но висшето благо оправдава тези тежки избори.
	_Тежки избори._ Взрях се в него, останала без думи, внезапно обзета от нереалното усещане, че все едно стоя пред баща си. И осъзнах, че се държа именно така. Бях мразила онова, което баща ми ме беше карал да правя. Но винаги се чувствах виновна, задето си тръгвам, когато можех да направя нещо, за да помогна на другите. Том ми беше предоставил компенсация, шанс да нанеса удар срещу онези, които злоупотребяваха с другите. Бях вярвала, че се боря за справедливост по нов начин. По-добър начин. Но в сърцевината си това беше същото: кръстоносен поход, който създаваше собствени правила и независимо чрез какви крайности, намираше начин да ги оправдае — дори за сметка на други хора. Том беше толкова сляп, колкото и баща ми преди това.
	— Благодаря ти — казах меко. — Благодаря ти, задето ми помогна да осъзная, че това никога не е бил моят път, че трябва да намеря нов и да спра да повтарям миналото.
	Веждите му се сключиха в объркано изражение:
	— В думите ти няма никакъв смисъл.
	— Искам да направя света безопасен. Искам да закрилям другите. Но не така. Не като подбирам правилата. Не като си изкарвам допълнителна печалба. Оценявам това, което направи за мен, но наистина приключих тук. И не планирам да те видя някога повече.
	Виждах, че Том не знаеше точно как да реагира. Беше свикнал да му се възхищават и да го ласкаят. Никой не го отпращаше.
	— Правиш грешка! Това, което правим тук, е по-голямо, отколкото си даваш сметка. Имаш шанса да бъдеш част от нещо велико. Други биха убили за шанса, който ти предлагам.
	— Тогава ги допусни. Сигурна съм, че ще са щастливи да узнаят, че при теб се е отворило място.
	Том тикна монетите в ръката ми и рязко отвори вратата.
	— Върви — каза, като посочи. — Наслаждавай се на парите. Заслужи си ги. Радвам се, че високите ти морални принципи не ти пречат да жънеш облагите от „подбирането на правилата“.
	Почувствах думите му и самодоволното му изражение като плесница през лицето. Взрях се надолу към монетите. Петдесет златни монети. Остатъкът от сумата, нужна да откупя свободата на Лонзо. Но това бяха петдесет златни монети, откраднати от нечий чужд джоб. Петдесет златни монети, за които моряците от цял един кораб едва не платиха с живота си. И на какви хора се продаваше онзи опасен товар?
	_Лонзо, прости ми. Но знам, че нямаше да искаш да бъде така._
	Обърнах ръце и оставих монетите да паднат с дрънчене на пода.
	— Сбогом, Том.
	Излязох от „Танцуващият бик“ с високо вдигната глава, запазвайки гордо и безстрастно изражение. Вътрешно все още не можех да повярвам, че се бях отказала от парите, когато Лонзо все още беше принуден да върши опасна работа. Имаше ли наистина значение как щеше да получи парите? Да. Да, имаше. Разполагах с много други начини да се сдобия с останалото. Рупърт. Грант. В края на краищата бях момиче, което си създаваше собствени варианти, когато налице нямаше други.

	* * *

	Следващата нощ се върнах при Грант. И по-следващата. И още по-следващата.
	Единствената нощ, когато не отидох при него, беше, когато той имаше задължения с патрула, и се изненадах колко силно ми липсваше… какво? Какво беше това, което ми липсваше? Това, което правехме в леглото? Или може би просто ми липсваше самият той?
	Корнелиус Чеймбърс ме покани на чай във въпросния следобед и изтърпях отправените от него и от Лавиния не толкова деликатни намеци как крайният срок на договора ми щял да настъпи скоро и колко удивителна била онази тяхна къща на южния плаж. Рупърт слушаше развеселено и докато си тръгвах, ми каза:
	— Не ги оставяй да те притискат, скъпа. Бори се до края. Запазих тези думи в сърцето си по пътя на връщане.
	Те ме насърчаваха — поне до вечерята в Уистерия Холоу, когато Джаспър небрежно каза на Чарлс:
	— Най-сетне добри новини. Днес получих съобщение от Уорън Дойл. Той изпитва ужасни угризения за инцидента и предложи да ни компенсира загубата, като плати брачната цена на Тамзин.
	Вилицата изпадна от ръката ми и се удари с дрънчене в чинията. Всички се обърнаха и се втренчиха в мен.
	— Аз… извинете ме. — Бутнах стола си назад и скочих на крака. — Не се чувствам добре.
	Припряно се качих на горния етаж и закрих устата си с ръка, за да не изкрещя. Идваше ми да се върна долу и да разкъсам Джаспър Торн точно както бе разкъсано сърцето ми. _Той изпитва ужасни угризения за инцидента и предложи да ни компенсира загубата, като плати брачната цена на Тамзин._ На този свят нямаше цена, която можеше да компенсира загубата й! Но защо трябваше да се изненадвам, че Джаспър не виждаше положението по този начин? Та той дори не беше склонил да заеме пари на Седрик, за да се ожени за Аделейд. Защо едно момиче да е по-важно от собствения му син?

	* * *

	На следващата нощ почти изтичах до жилището на Грант. Едва го удостоих с поздрав, когато влязох. Бутнах го на леглото и изненадах себе си с трескавия начин, по който му се нахвърлих. Не можех да му се наситя. Не можех да спра да го докосвам. Не можех да се доближа достатъчно.
	По-късно, докато лежахме заедно в неподвижна тишина, той изрече по онзи свой сух начин:
	— Така. Ето какво става, когато си вземем свободна вечер.
	Не знаех как да обясня как се чувствам — че думите на Джаспър и онези празни легла ми бяха показали ясно колко съм самотна. Че Лонзо беше далече. Грант беше всичко, което ми беше останало, и мисълта да го изгубя, ме ужасяваше. Но щях. По един или друг начин това щеше да стане. Той щеше да замине, аз щях да замина. Не знаех. Защото макар че често бяхме обсъждали всевъзможни други теми в леглото, въпросът за бъдещето ни — ако изобщо съществуваше такова — никога не възникваше. Дори неправдоподобната идея да заминем заедно на север, беше изречена предпазливо. И не я бяхме споменали никога повече.
	Изражението ми сигурно беше издало всички емоции, които кипяха в мен. Видях, че това го стряска. Видях, че го плаши. Нямаше нищо против необузданата страст в леглото, но все още се смущаваше при мисълта някой да държи на него твърде много.
	Напрегнах се, готова той да се затвори в себе си или дори да стане. Вместо това той прокара пръсти през дългите кичури на косата ми и попита:
	— Защо аз? — Прозвуча почти като някое от онези изнурени възклицания _Защо аз?_ които хората надават, когато са обременени с тревоги. — Може би първия път не си знаела нищо по-добро. Може би дори не и втория, но досега вече би трябвало да знаеш. Можеш да избираш от други мъже. По-свестни мъже. Не толкова сложни и объркани мъже.
	Говореше така, както много често досега: ведро и лекомислено. Но ръката, която ме докосна, трепереше. Пресегнах се и я покрих със своята, докато се взирах в него изучаващо. Разчорлена черна коса. Белези. Квадратна челюст. Можеше да се спори дали скоро се беше бръснал. Помислих си за рязкото му държание и хапливия хумор. За куража му пред лицето на опасността. Лоялността, която заявяваше, че не притежава.
	— Защото исках нещо просто. Вместо това получих теб. — Стиснах по-здраво ръката му. — И се оказва, че именно от това съм имала нужда.
	Той поклати глава. Усетих как бдителността му се усилва, но не се разкайвах за думите си.
	— Мирабел…
	Рязко потропване по вратата го накара да се отдръпне. Скочи от леглото и успя да навлече панталоните си, докато бързаше към другата стая.
	— Стой тук — предупреди ме. Затвори вратата на спалнята, но не докрай. Измъкнах се припряно от леглото и нахлузих долната си риза, надзъртайки през малката пролука между вратата и стената. Грант взе пистолета си, отиде до предната врата и попита кой е там. Беше още по-предпазлив, откакто станахме любовници. Мисля, че очакваше някой ден да се появят Корнелиус или Джаспър.
	Не чух отговора от другата страна на вратата, но той я отвори и вътре нахълта Айана. Тя незабавно заговори на баланкуански и последва напрегнат разговор. Не можах да го разбера — този език все още беше загадка за мен — но две думи прозвучаха много ясно: _Аделейд_ и _Седрик_.
	Бутнах вратата на спалнята, отворих я и се втурнах напред:
	— Какво става? Какво не е наред?
	Айана млъкна насред изречението. Погледна Грант, погледна мен, а после погледна обратно към него. Лицето й потъмня и тя му каза нещо, което не звучеше твърде ласкаво. Той отговори рязко и аз се намесих, преди Айана да успее да реагира.
	— Достатъчно! По-късно ще се разправяте. Кажете ми какво е станало с Аделейд и Седрик. И говорете осфридиански.
	Айана задържа поглед върху Грант за още няколко секунди, а после бавно се обърна към мен. Отначало заговори сковано, а после се поддаде на важността на разказа си:
	— Нещо е станало в Хадисън. Сайлъс се върна и доведе Уорън Дойл и някои от хората му. Задържани са в затвора, а Седрик ще бъде отведен при тях веднага щом е достатъчно добре да пътува. Сайлъс ги открил, докато се биели, и задържал всички. Седрик и Уорън се обвиняват взаимно в нападение.
	— Защо Седрик да не е достатъчно добре, за да пътува? — попитах.
	— Не знаят кой е започнал сбиването, но знаят кой го е приключил. Седрик е бил превъзхождан по численост и са го надвили, но ще се оправи. А Аделейд е добре… но…
	— Но какво? И още ли има? — възкликнах. Исках да отида и да настоя за лодка, която да ме прекара през залива незабавно.
	— Ти знаеше ли… — Айана обмисли внимателно думите си. — Знаеше ли за миналото на Аделейд?
	— Била е камериерка на някаква знатна дама.
	— Е, казват, че самата _тя е_ — или е била — знатна дама. Аристократка. Имената Уитмор или Ротфорд говорят ли ти нещо?
	— Графство Ротфорд е едно от най-старите и е във владение на фамилията Уитмор — казах, рецитирайки думите на учителя си по история. — Но категорично няма начин… — Изпъшках и се отдръпнах, допирайки ръка до челото си. Бях глупачка. — Разбира се. Разбира се, че е. — Когато дойде при нас, Аделейд знаеше как да си служи със седем вилици, но не можеше сама да си среше косата. Удивителният обрат в оценките й изобщо не беше обрат. Дотогава се беше преструвала.
	Грант се облегна на стената със скръстени на гърдите ръце.
	— Е, не предусетих това, но променя ли нещо?
	— Привлича вниманието на хората. Предполагам, че ще видим до какво ще доведе това, когато се върне със Седрик. Сайлъс очаква да се приберат по вода след два дни. Изненадана съм, че още не се е отбил. — Айана хвърли поглед наоколо, сякаш очакваше Сайлъс да се материализира от въздуха. — По-добре внимавай — той няма да приеме всичко това толкова добре, колкото аз.
	— Наистина ли? На това ли му казваш „да го приемеш добре“? — попита Грант. — Никак не бих искал да видя как реагираш, когато не го приемаш добре. Не чух дори _manasta_, когато влезе.
	Аз също се облегнах на стената, близо до Грант, но без да го докосвам.
	— Уорън е намислил нещо. Първо Тамзин, а после… — Изгубих нишката на онова, което се канех да кажа. Умът ми беше отскочил някъде другаде, вкопчвайки се в крехка нишка. — _Manasta_.
	— _Manasta_ — повториха Грант и Айана едновременно, поправяйки произношението ми.
	Отидох в спалнята и се върнах с версия на писмото на лорандийски. С Грант не четяхме поезия в леглото, но понякога се опитвахме да разгадаем кода. — _Manasta_ означава „поздрави“, нали? — Посочих първия ред на писмото. — _Ma nazh taback._ Чувате ли го? _Manasta_ е тук, в тази дума. Не бихте ли започнали писмо по този начин? Искам да кажа, не съвпада идеално. _Задната_ сричка още е там и…
	— Каква е следващата дума след това? — прекъсна ме Грант.
	— _Dapine._ Означава „заек“.
	— Забрави значението — каза той. — Прочети онези думи отново. Използвай най-доброто си лорандийско произношение.
	— _Ma nazh taback dapine._
	— _Bakda_ — каза Айана. Погледна Грант. — Или _bakda_? — Втория път в тона й имаше съвсем лека промяна.
	— _Bakda_ — каза той с трети тон. — _Manasta, bakda._
	— Какво значи това? — попитах.
	— Поздрави, приятелю. — В очите му светеше онази светлина, същата, която подсказваше, че отново е готов да се отправи по следа. — Мирабел, ти разби кода.


>	30

	Превеждането на писмото беше бавна и трудна работа. Грант и Айана трябваше да седят отделно от мен и да слушат, докато четях, съсредоточавайки се строго върху звуците и начина, по който можеха да бъдат свързани в баланкуански думи. Също толкова сложен беше и фактът, че не можеше да се направи заместване дума по дума. Една лорандийска дума можеше да съдържа всички звуци за две баланкуански думи. Или пък може би една лорандийска дума съдържаше половин баланкуанска дума, която биваше продължена в следващата лорандийска дума. На всичко отгоре трябваше да вземаме предвид баланкуанските различия в тона и ударенията. Така че дори когато Грант и Айана бяха сигурни, че са успели да различат някоя баланкуанска дума, трябваше да разгадаят какво значение има.
	Когато приключихме, погледите ни вече бяха замъглени и дори тогава в писмото още имаше празнини, които не можахме да дешифрираме. Имена на хора бяха заменени с числа, а Грант каза, че изменниците вероятно разполагат с „ключ“, който изброява всичките. Освен това авторът не се беше съсредоточил особено много върху граматиката или стила, затова положих всички усилия да го „изчистя“ и да добавя препинателни знаци.
C>
	Поздрави, приятелю. Направихте откъслечни разкрития. 17 заменя изгубени стоки и все още изпраща злато. Ще наглежда обичайния трансфер, за да можеш ти да доставиш на зелената планина.
	Колко време ще мине, докато твоят — види още злато? Имате нужда от допълнителни припаси и — започва ведомост за заплати на войниците. Важно е да не се отклонявате от разписанието. Първото нападение трябва да бъде през есента. 34 съставя окончателно разписание и ще изпрати с — търсачи в нощта на изцеляването. Изпрати златото си в територията на залива, ако можеш. Ако — после ще дойдем при теб в златната земя.
	Изпрати отговор по 17.
C$
	Отпуснах се тежко назад до стената и се прозях. Тримата седяхме на пода, всички — изтощени след дългите часове. Е, Грант не изглеждаше изтощен. Гореше от нервна енергия и се наведе напред да разучи поставения между нас превод.
	— Есенна атака — каза замислено той. — Ако могат да действат толкова скоро, значи разполагат с повече ресурси, отколкото си давахме сметка. Или поне мислят, че дотогава ще разполагат. Звучи, сякаш с мъка се опитват да ги съберат. Есента е хитро избрано време. Сушата все още е проходима, но морският трафик ще спре и ще ограничи осфридианските възможности за получаване на помощ. Разкриването на тази част от плана е от огромна важност. Сега Осфрид може да започне да изпраща подкрепления. Много бих се радвал да се добера до каквото там е разписанието на трийсет и четири — трябва да разберем кои са тези търсачи. И съм готов да се обзаложа на каквото искаш, че „територията на залива“ е Денъм, което вероятно би означавало, че „земята на златото“ е Хадисън. Онзи, за когото е било предназначено това, изпраща пари…
	— Иуитси, достатъчно. — Айана разтърка очи. — Получи си превода. Стой буден с него цяла нощ, ако искаш, но ние трябва да се връщаме в Уистерия Холоу.
	— Чакайте само още малко. — Очите на Грант бяха все така приковани върху писмото. — Това трябва да стигне до Сайлъс незабавно. На две седмици е. Елате с мен в случай че има някакви въпроси, после можете да си вървите.
	Айана ме смушка:
	— Можеш ли да почакаш още малко, Банле? Отговорих с кимване и прозявка и Грант най-накрая вдигна поглед:
	— Банле? Наистина ли?
	— Не е по-лошо от Секем — изстреля тя в отговор. — Но може би вече не толкова подходящо. Пиленцето очевидно вече напусна гнездото.
	Грант многозначително сведе поглед обратно към писмото.

	* * *

	Сайлъс се забави дълго, преди да отвори вратата, и разбрах защо, когато го видях. Изтощението беше вдълбало нови бръчки в лицето му, а изцъклените му очи сякаш отначало не ни разпознаха. Беше пътувал цял ден, а дори пътят по вода между това място и Хадисън бе изтощителен. Но след като примигна няколко пъти, погледът му стана по-остър и се появи познатата прозорливост.
	— Едва ли става дума за нещо хубаво, щом и тримата сте тук посред нощ — промърмори той.
	— Всъщност е хубаво. — Грант се вмъкна вътре без покана и направи знак на Айана и мен да го последваме. Подреди листовете на писалището и обясни за пробива, който бяхме постигнали. Сайлъс вече беше напълно буден и ме удостои с един от онези погледи с вдигнати вежди, когато научи за ролята ми.
	— Трябват ни тези — каза и почука с пръст по празните места. — Онова разписание може да промени всичко. И бих искал да разбера къде е онази зелена планина.
	Айана се наведе по-близо:
	— Мисля, че сме разчели _entwa_ погрешно. Всъщност е _entwa_. Завой, а не планина. — Както обикновено, двете баланкуански произношения звучаха еднакво за моя слух.
	Грант разучи внимателно думите и кимна:
	— Прави сте. Град е, Грийн Бенд.
	— Нагоре в Алма — каза Сайлъс. — Известно време държахме някого там под око и може би той е човекът, който описва всички припаси, когато пристигат. Тъкмо сега имам човек там, на когото мога да възложа да провери.
	Огледах реда за разписанието, който Сайлъс и Грант смятаха за толкова важен: _34 съставя окончателно разписание и ще изпрати с — търсачи в нощта на изцеляването._
	Думите, които Айана и Грант бяха предложили и сравнили със съответните лорандийски звуци, бяха написани до празното място: неверие, змия, мъглив и мокър. Прегледах ги, както преди, поставяйки ги в контекст.
	— Каква е баланкуанската дума за „еретик“? — попитах.
	— Няма такава — каза Грант.
	— Дори нямаме такова понятие — добави Айана. — Никой не бива да налага на друг човек каква вяра да почита.
	— Тогава за този код ще трябва да заместят нещо — както използват думите „земя в залива“ за Денъм. — Увереността ми нарасна. — Възможно ли е в такъв случай „търсачи на неверие“ да е начин да се каже „патрул за преследване на еретици“? Ловци на еретици? Каза, че обикаляте навсякъде.
	— Да — каза Грант. Почти можех да видя как мислите му се въртят все по-бързо и по-бързо, докато се взираше в думите. — И понякога предаваме съобщения. Имаше доста хора, които патрулът проверяваше редовно, когато правехме обиколките си — хора, за които подозирам, че са били нещо повече от граждани, обезпокоени от покваряващи религии. Ако имах нещо друго, на което да се опра: откъде е този човек, кога ще бъде там патрулът…
	— Ако предположим, че вече не са дошли и са си отишли — промърмори Сайлъс. — По-добре се молете цялата ви работа да не е била на вятъра.
	— _Молете се._ — Опитах се да си спомня датата. Напоследък дните ми се сливаха. — Утре вечерта. Денят на Рамиел е. Това е нощта на изцеляването, за която говорят.
	Грант се намръщи:
	— Мислех, че Рамиел е ангелът на мира и милостта.
	— Изцеляването е включено в това. Тя е покровителка и на лекарите. — Сайлъс рязко се завъртя, за да може да погледне Грант в лицето. — Кажи ми, че знаеш къде ще бъде патрулът тогава. _Кажи ми._
	— Бейкърстън. — Грант стискаше и разтваряше един от юмруците си, сякаш вече улавяше приключването на случая. — Не съм на дежурство, но знам кой е свръзката на патрула там. Знам кой трябва да е трийсет и четири.
	Сайлъс изпусна въздишка на благодарност, сякаш се беше освободил от някакво бреме, а после незабавно се изправи:
	— Тогава, по дяволите, по-добре се постарай непременно да видиш онова съобщение, преди да го отнесат.
	— Ще отида сега — каза Грант.
	— Сутринта — поправи го Сайлъс. — Вземи да поспиш няколко часа. Искам те с остър ум. Ще трябва да претърсиш къщата му да видиш дали ще откриеш нещо друго. Може би ще е по-добре да изчакаш, докато първо успееш да препишеш онова тайнствено разписание. Покрий се и изчакай, докато всички заспят.
	— Знам, знам. Мога да се справя с това.
	— Не ставай твърде самоуверен. Може да си по-млад и _малко_ по-бърз, но аз правя това по-отдавна. Бъди разумен. Не бъди импулсивен. Ако изгубиш прикритието си, губиш останалото.
	— Знам. — Грант замислено прокара върховете на пръстите си по писмото. — Уорън Дойл създаде патрулите. Ако ги използват като куриери за конспирацията, изглежда, че има голяма вероятност той да е част от нея. А в писмото се споменава Хадисън.
	Лицето на Сайлъс се разкриви в намръщено изражение:
	— Мислих за това. В Хадисън има и голям добив на злато. Сър Роналд беше сигурен, че големият им спонсор е лорандийски аристократ, но сега ще трябва да проучим Дойл.
	Уорън Дойл — конспиратор. Определено пасваше със злодейския образ, който си изграждах за него.
	— Не отивай в Бейкърстън по обичайния път — добави Сайлъс, като тършуваше из книжата си. — Не можеш да рискуваш пътят ти да се пресече с патрулите, ако тръгнат по-рано. Този път тук…
	Той извади карта, а Айана ме дръпна за ръката:
	— _Сега вече_ я прибирам у дома. Тя доказа колко е ценна. Заслужава да се наспи.
	Сайлъс повдигна глава от картата и ме фиксира с пронизващ поглед.
	— Вие определено доказахте колко сте ценна, госпожице Виана. И освен това доказахте — отново — че бях глупак, като исках да се отърва от вас.
	— Ъъ, благодаря. — Комплиментите, отправени от Сайлъс, ме смущаваха почти толкова много, колкото тези на Грант.
	Айана беше вече на вратата:
	— Успех, Иуитси.
	Последвах я неохотно: имах нужда да кажа на Грант нещо повече, но знаех, че не мога. И дори наоколо да нямаше други хора, той така или иначе нямаше да се сбогува емоционално и сърдечно с мен. Не му беше в стила.
	Айана излезе навън, но аз спрях на прага да погледна назад към Грант. Въпреки рязкото отношение на двамата със Сайлъс знаех колко опасно беше това. Грант проникваше в сърцето на конспирацията.
	— Внимавай — казах му. — Искам… искаме да се върнеш. Сайлъс изсумтя и се вмъкна в спалнята си, привидно търсейки нещо.
	— Не се притеснявай. Все пак ще се погрижа да си получиш възнаграждението дори и ако той не се върне.
	— Радвам се да узная, че си толкова раздвоен по въпроса — провикна се Грант. Обърна се към мен и снижи глас: — Ще се върна. Засега още не е нужно да намираш леглото на някой друг мъж.
	— Нима ме мислиш за такава жена?
	— Мисля, че такава смела и красива жена като теб би могла да си намери друга компания, ако поиска. О, и умна освен това. Тази вечер беше гениална.
	Искреността в гласа му ме изненада почти толкова, колкото и самите думи. Опитах се да намеря остроумен отговор, но накрая избъбрих неясно:
	— Искам те обратно не за да дойда в леглото ти. Искам те обратно… заради теб самия. Съвсем просто е.
	Грант се поколеба, толкова смутен, колкото се бях чувствала и аз:
	— Това никога не е било просто.
	— Мира!
	Айана звучеше нетърпеливо, а Сайлъс се връщаше от спалнята. Отправих на Грант последен прощален поглед, а после затичах след нея.

	* * *

	Не говорихме много, докато се връщахме. Кратката приповдигнатост от откритието на Сайлъс се бе уталожила и последиците от твърде малкото сън се стовариха върху мен. Нужно беше голямо усилие дори само да поставям единия крак пред другия. Въпреки това успях да попитам предпазливо:
	— Ти… ядосана ли си? За… знаеш.
	— Ядосана? Не. Не точно. Разтревожена за двама ви. И изненадана. Никога не ми се е струвало, че се интересуваш от нещо такова.
	— Интересувам се, ако е с него. — В мига, щом изрекох тези думи, почувствах как лицето ми се облива в топлина, и бях благодарна за тъмнината. — И е… искам да кажа… по-хубаво е, отколкото мислех, че ще бъде. Много по-хубаво. Освен това е и по-лесно, отколкото очаквах. Е, поне в леглото. Извън него нещата са по… сложни.
	Тя се засмя високо на това:
	— Винаги е така. И предполагам, че важи с двойна сила в случая с Иуитси. Вероятно никога не знаеш кое лице ще се покаже.
	Думите й ми нанесоха по-силен удар, отколкото си даваше сметка, и се върнах мислено към миговете, преди да пристигне.
	— Какво му каза, когато влезе?
	— О, нарекох го с няколко обидни думи. Може би не само няколко. — Веселостта в тона й се изпари. — И му казах, че те въвежда в неща, за които не си готова.
	— А той какво каза?
	— Че ти му причиняваш същото.

	* * *

	Беше поредната от онези нощи, в които имах чувството, че дори не бях успяла да затворя очи, преди да се събудя. А когато излязох от стаята си, цялата къща оживено говореше за случилото се в Хадисън.
	— Ти знаеше ли? — не спираше да ме пита Силвия. — Знаеше ли, че Аделейд е графиня на Ротфорд?
	Но това дори не беше фактът, който намираха за най-шокиращ. Очевидно по време на ареста му беше установено, че Седрик притежава аланзански артефакти — което правеше положението му още по-опасно. Никой не се сети да попита дали съм знаела за това, но се отдадоха на размишления за всичко друго. Бъбренето беше вбесяващо.
	— Никой не знае със сигурност с какво са го хванали. А дори наистина да е имал нещо, това не означава, че е един от тях.
	— Защо иначе някой ще има у себе си аланзанска вещ?
	— Мислиш ли, че Джаспър и Чарлс са знаели?
	— Не мисля. Джаспър дори отказва да излезе от кабинета си.
	— Да, но ако наистина е знаел предварително, естествено, ще се преструва, че не е знаел.
	Клюката продължи упорито да се разнася в дните, които последваха, и аз стоях далече от стаята си, доколкото беше възможно. Забавянето, предизвикано от възстановяването на Седрик в Хадисън, само подхранваше развълнуваните предположения. Всички чакаха с нетърпение завръщането на Аделейд просто за да чуят още от драмата. Исках да се върне, за да мога да се уверя с очите си, че е здрава и читава. Продължителното й отсъствие ме глождеше, както и това на Грант. Нямах представа какво бе станало в деня на Рамиел. Сайлъс съобщи, че Айана също не знаела. Това безпокоеше и нея и тя продължаваше да ми дава уроци по стрелба с арбалет, когато времето позволяваше. Имаше нужда от това разсейване точно толкова, колкото и аз. Онова, което наистина копнеех да направя, беше да нахлузя маската на лейди Авиел и да се втурна в града. Когато съквартирантките ми успееха да се откъснат от клюкарстването по адрес на Аделейд, имаха да разправят многобройни истории за опасност и интриги, които бяха чули в Кейп Триумф. Дребни кражби, нападения. Милицията можеше да проследи само ограничен брой — а в онези, които успяваха да проследят, обикновено бяха замесени само влиятелни граждани. Несправедливостта на това ме правеше неспокойна и копнеех да се застъпя за потиснатите и онеправданите. Но се въздържах, както за да избегна превръщането си в една от онези „закрилници извън закона“, за които бях упреквала Том, така и защото не исках пътищата ни да се пресичат.
	_Почти_ ми се искаше да имам отново подкрепата на шайката на Том, за да мога да отида да видя Уорън Дойл в затвора и… какво? Всъщност не бях сигурна какво щях да направя. Макар да беше затворен под ключ, чух, че се отнасяли добре с него и дори му позволявали да получава хубава храна и дрехи от баща си. Вбесявах се, като си го представех как се наслаждава на този лукс, докато Седрик се възстановяваше от претърпяния побой. А стоеше и въпросът с Тамзин, разбира се. Уорън знаеше повече, отколкото беше разкрил, и исках да го разтърся и да измъкна отговорите от него. Исках да си плати за начина, по който беше накарал приятелите ми да страдат, но щеше да се наложи законът да реши това, а не аз.
	За моя изненада в разписанието ми се промъкнаха няколко светски събития. Джаспър и Чарлс правеха последно, отчаяно усилие да ме представят на мъже за женене, но беше безполезно. Дори не се налагаше да опитвам да разубедя евентуалните бъдещи кандидати. Умът ми беше изпълнен с Грант и почти не говорех с никого.

	* * *

	Малко по-малко от седмица, след като той замина, се озовах на празненство в чест на няколко гостуващи делегати от Уилямстън. С Лонзо не си бяхме писали повече и направих опит да бъда обаятелна тази вечер с надеждата да науча повече за териториите, в които работеше. Но по някое време, когато събитието вече беше доста напреднало, Айана се вмъкна в елегантния салон. Тази вечер не се предполагаше да е тук, и млъкнах насред изречението в разговора, който водех. Очите й бързо обходиха тълпата и тя забърза към мястото, където Чарлс бъбреше с няколко търговци. Дръпна го настрана и му каза нещо на ухо. Той погледна през стаята и след като ме забеляза, кимна на Айана.
	Тя се вряза през гостите — които бяха доста стреснати да видят сред себе си порядъчно разстроена баланкуанка — и ме хвана под ръка.
	— Трябва да тръгваме.
	Лицето й имаше рядко настойчиво изражение и всичко, което ми хрумна, беше, че нещо е станало с Грант.
	— Защо? Какво става?
	— Аделейд се върна.


>	31

	При пристигането в града Седрик бе отведен право в затвора. Джаспър беше отказал да позволи на Аделейд да се върне в Уистерия Холоу, така че Айана я бе поканила в дома си. Тя имаше поредното от онези жилища на втория етаж, голямо колкото това на Сайлъс. Когато влязохме и видях Аделейд, се втурнах през стаята и пуснах дрехите втора употреба, които бяхме намерили за нея. Айана се оттегли, за да ни остави на спокойствие, и всичко, което можех да направя отначало, беше да попивам с поглед вида на Аделейд, жива и здрава. Косата й беше влажна и носеше роба. В очите й проблясваха сълзи.
	— Мира… как стана… Тамзин…
	Прегърнах я по-плътно. Айана ме беше предупредила, че Аделейд е научила за Тамзин едва днес. Писмото ми така и не бе стигнало до нея.
	— Не знам. Не можех да повярвам, когато чух.
	Разказах каквото знаех — онова, което бе общоизвестно — и колко странни бяха обстоятелствата. Премълчах всички спекулации относно Уорън, тъй като Сайлъс и Грант още не разполагаха с твърди доказателства.
	— Не мога да я изгубя отново — каза Аделейд.
	— Знам. Чувствам се по същия начин. — Усещах буца в гърлото и трябваше да положа усилие да се владея. Щеше да се наложи Тамзин да почака. Точно сега Аделейд беше тази, която имаше нужда от мен, и се опитах да й се усмихна храбро. — Но трябва да оставиш тази скръб настрана засега. Ще плачем за нея по-късно — много.
	Аделейд ми разказа версията си за станалото в Хадисън, обяснявайки как Уорън и неговите хора се опитали да убият Седрик и да направят така, че да изглежда като нещастен случай. Уорън го отрекъл, а думите на един нов губернатор заслужавали повече уважение от онези на заподозрян еретик — макар и обвързан с аристократка със значително положение. Вглеждайки се в нея, докато говореше, се чувствах все по-глупава, задето не бях заподозряла тайната й по-скоро. Имаше нещо властно в начина, по който се държеше и говореше дори когато се преструваше на разпиляна ученичка или изглеждаше така неспретната, както сега.
	Едно почукване прекъсна разговор за Джаспър. Айана в миг се озова пред вратата. Бдителна и опасна, тя бе поставила едната си ръка върху дръжката на бравата, а в другата държеше нож, дълъг колкото ръката й до лакътя. Напомняше ми за Грант в нощта, когато беше открила връзката ни.
	— Кой е там? — изкрещя Айана.
	— Уолтър Хигинс — чу се приглушеният отговор. — Търся Аделейд Бейли — партньорката на Седрик Торн.
	— Това е агентът на Седрик! — възкликна Аделейд. — Пусни го да влезе!
	Влезе строен млад мъж с очи, които оглеждаха щателно всяка подробност наоколо. Нямах представа, че Седрик има какъвто и да било агент. Аделейд ни обясни как Седрик се опитвал да купи дял в колонията Уестхейвън, като продаде фалшифицирана картина, уж нарисувана от художник от Мирикози. След много търсене Уолтър най-сетне му беше намерил купувач — човек, който искаше потвърждение на автентичността на картината от някого с евентуални познания за изкуството на Мирикози. Това не беше лесно изпълнима молба по тези места.
	— Сирминиканците много приличат на жителите на Мирикози — каза Уолтър на Аделейд, като ми хвърли бърз поглед.
	Аделейд моментално се вкопчи в тази идея.
	— Можеш да имитираш акцент от Мирикози. Чувала съм те да го правиш в Блу Спринг. Всичко, което трябва да направиш, е да се срещнеш с този човек и да му кажеш, че картината, от която се интересува, е автентична творба от един от най-великите майстори в Мирикози.
	Оказа се, че „този човек“ живее на един час път северно от града, но не можех да й откажа. Ако Седрик имаше дял в Уестхейвън, щеше да се наложи Денъм да му даде имунитет за религията му. При положение че процесът започваше на сутринта, вероятността да свършим всичко навреме, изглеждаше нищожна. Но както безцеремонно изтъкна Айана пред Аделейд: „Трябва да приемеш, че има вероятност Седрик да не успее да се измъкне от това. А ако не успее, ще имаш нужда от собствени средства, за да избягаш“.
	По-късно оставих Аделейд с уверения, че всичко ще бъде наред, точно както в нощта, когато двамата със Седрик бяха разкрити. Надявах се, че думите ми в крайна сметка ще се окажат верни сега — защото наистина не бях сигурна дали са били верни тогава.

	* * *

	Всички станаха рано на другата сутрин, за да гледат процеса, който щеше да реши съдбата на Уорън и Седрик. Айана трябваше да помага с придружаването на момичетата до съда и се надявахме, че сред цялата драма и оживление никой няма да забележи временното ми отсъствие. Облякох си рокля за езда в наситено бургундско червено, която беше твърде елегантна за ден в съда, но никой не й обърна внимание.
	Когато пристигнахме, пред съда се беше събрала тълпа от изпълнени с надежда зрители. Айана успя да се измъкне от задълженията си за достатъчно дълго, за да ме отведе по-надалече и да ме насочи по малък път, ограден с надвиснали като балдахин дъбове.
	— Уредих Сайлъс да отиде с теб — каза ми тя. — Сигурна съм, че ще кажеш, че ще се справиш и сама, но една елегантна дама от Мирикози не би пътувала сама.
	— Сайлъс… не Грант? — Не бе пристигнала вест от Грант, а той беше заминал почти преди седмица.
	Айана поклати глава:
	— Още не се е върнал.
	С натежало сърце потеглих надолу по неравния път и лесно открих Сайлъс. Носеше широкопола шапка, смъкната надолу, за да го предпазва от утринното слънце, и седеше върху наситено кафява кобила. Една сива стоеше наблизо.
	— Странично седло? — попитах, без да си правя труда да крия презрението си.
	Той повдигна периферията на шапката, за да ме огледа:
	— Единственият начин, по който ще яздиш в тази рокля. Или ще убедиш когото там се опитваш да заблудиш, че си някаква аристократка. Айана всъщност не ми разказа цялата история.
	— Искаш ли да я научиш?
	— Не.
	Отправихме се надолу по тихия път. През дърветата проблясваха петна от слънчева светлина и тежката рокля за езда вече започваше да предизвиква сърбеж и да ме задушава.
	— Айана каза, че Грант не се е върнал.
	— Не, но снощи най-сетне получих съобщение. Получил е каквото е искал, но е било нужно известно проследяване. Трябвало да открие още няколко души, да се добере до още малко доказателства. Дори убедил армията да арестува двама за разпит. Започваме да разнищваме историята.
	— И Грант е добре? Не е пострадал? Сайлъс ме стрелна с кос поглед:
	— Да.
	Яздихме в мълчание, докато малкият път, по който се движехме, се вля в по-голям. От двете му страни имаше неподдържана гора, но големината и отъпканата пръст намекваха, че има голямо движение. Сайлъс прочисти гърло няколко пъти и накрая попита:
	— И така. Още ли искаш да поправиш беззаконието в Кейп Триумф?
	За момент си помислих, че знае за работата ми с Том, а после си спомних разговора, в който бях попитала за зле организираната правосъдна система на града.
	— Е, бих искала да видя нещата уредени. Не мисля, че съм казвала, че искам да го направя лично.
	— Не си. Казах, че би трябвало да отнесеш въпроса до губернатора. Ти каза, че той не би изслушал сирминиканка.
	— Все още не мисля, че би го направил. Той сви рамене:
	— Е, той ме изслуша, когато отидох и говорих с него — преди да се забърка цялата тази каша в Хадисън.
	— Аз… не знам какво се опитваш да кажеш.
	— Той се съгласи, че градът има нужда от официално създадена стража и упълномощи сформирането на такава. Книжата са в моята канцелария: уточняват детайлите по няколко оперативни процедури, както и колко пари ще отпусне.
	— Това е прекрасно! — Тази беше вероятно единствената истински добра новина, която чувах от дълго време насам.
	— Радвам се, че мислиш така — каза Сайлъс. — Защото ти си тази, която ще я сформира.
	— Какво? — Повторих си мислено думите му. — Но току-що каза, че _ти_ си говорил с него…
	— Сдобих се с книжата и разрешението за сформирането, но само толкова. Мислиш ли, че искам да се нагърбя и с подобна работа заедно с всичко друго, с което се опитвам да смогна? Организирането на патрули? Наемането на хора за стражата? Не съм толкова луд. Мисля обаче, че ти може и да си.
	Всички онези мечти за храброст, всички истории, пред които благоговеех… дори опитите ми за въздаване на справедливост в образа ми на лейди Авиел. Нищо от тях нямаше нищо общо с реалността. Но това…
	Светлината, която бе нахлула в мен при думите му, рязко притъмня.
	— Не мога да направя нищо такова. Все още съм обвързана от договора си с бащата и сина Торн.
	— Е, това е другото нещо. — Сайлъс се почеса по ухото и се загледа надолу по пътя. — Имаме бюджет. Предназначен е да покрие заплащането ти и това на всеки, когото наемеш. Направи си сметката и можеш да вземеш аванс срещу заплащането си. Така ще се справиш с плащането на таксата.
	Главата ми се замая от възможностите — и усложненията. _Ако_ тази свобода изобщо беше възможна, тя щеше да бъде трудно спечелена.
	— Но как бих могла да наема някого? Повечето ще са мъже. Никога не биха ме приели. Никога не биха ме уважавали.
	— Тогава ги накарай да те уважават. Бори се и бъди силна, докато победиш. Оцеляла си в Сирминика, в Осфро, тук. Мислиш, че не можеш да вкараш в пътя няколко патрули? Плюс това ще им плащаш. Фактът, че ти си тази, която държи кесията с парите, може да ти е от голяма помощ.
	Преглътнах:
	— Като говорим за кесии с пари… бих ли могла… бих ли могла да получа аванс върху сума, малко по-голяма от таксата ми?
	Сайлъс изсумтя:
	— Предполагам, че зависи от определението ти за „малко“. Вземеш ли назаем твърде много, изобщо няма да имаш стража.
	— Знам. Но брат ми… — Поех си дълбоко дъх. Все още ми се струваше странно да говоря за Лонзо. — Брат ми е роб долу в…
	— Да, да — прекъсна ме Сайлъс. — Уилямстън. Мислех, че всичко това е уредено.
	Зяпнах:
	— Вие… знаете?
	— Разбира се. Именно аз предадох парите на един от нашите агенти, отправили се натам.
	— Какви пари?
	— Шейсетте, които Грант ми даде преди две седмици. — Сайлъс завъртя очи. — Дори не искам да знам колко игри на карти са били нужни, за да се сдобие с тях. Последното, което чух, е, че документите са уредени, но брат ти се е забавил заради някакво нараняване.
	Ръката ми политна към гърдите:
	— Какво?
	— Нещо с коляното му, мисля. Едва вчера чух, че ще се оправи, и би трябвало да пристигне тук, преди да е свършил месецът.
	Лонзо. Свободен. И идващ тук. Скоро. Почти очаквах всеки момент да се събудя в леглото си. Това беше единственият начин да обясня този все по-удивителен ден.
	— Добре ли си? — Сайлъс се вгледа в мен по-внимателно. Нямах представа колко време съм мълчала.
	— Аз… да. Просто не знаех. Грант така и не ми каза нищо. — Съсредоточих вниманието си обратно върху Сайлъс. — Защо не би ми казал?
	— Не знам. Предполагам, че не е искал да те притеснява, докато не научи цялата история за нараняването. Но това е само догадка. Нямам представа какво става в главата на Грант или какво става между вас двамата. — Сайлъс ми хвърли остър поглед. — Всъщност все пак имам няколко идеи какво става между вас и ако беше моя дъщеря… е. Няма значение. Поне точно сега. Да се съсредоточим върху предложението за работа. Искаш ли го? Няма да те лъжа. _Ще_ бъде трудно. Говорех сериозно, когато казах, че според мен можеш да спечелиш, но ще полагаш повече усилия от мъжете, които работят за теб. Голяма част от този град не иска никакъв закон. Но останалата част, обикновените хора, имат нужда от този закон.
	Откакто дойдох в Адория, си бях представяла и се бях приспособявала към безброй варианти. Възможност като тази изобщо не ми минаваше през ума. Никога дори не си бях мечтала за нея. Независимост. Шансът действително да помагам на други хора по честен начин. Можех да дам работа на Лонзо, когато пристигнеше.
	— Удивително е, господин Гарет. Наистина. Поласкана съм, че изобщо сте ме взели предвид. И да… наистина искам тази работа. Просто се надявам, че сте прав за изплащането на договора ми.
	— Е, сблъсквал съм се и с по-сериозни проблеми. А ако наистина сме на косъм от залавянето на изменниците, ще получиш онази нелепо висока награда, която Грант обеща, без да се допита до мен.
	— Наградата ми — повторих. А Грант също щеше да получи своята. Блестящата ми, вълнуваща кариера внезапно ми се стори изпразнена от съдържание, когато приех, че ще бъде без него. Той щеше да е заминал при баланкуанците, далече от мен, далече от всички тук. Той обаче обичаше да работи сам. Или пък дали наистина обичаше?
	_Може би… може би ще искаш да видиш земите на север._
	Дъхът ми заседна в гърлото, когато думите на Грант нахлуха обратно в съзнанието ми с внезапно, невъзможно разкритие. До мен Сайлъс каза нещо за това, че сме в покрайнините на Крофърд, но почти не го чух. Умът ми литна далече от този слънчев път. Бях обратно в тъмната спалня на Грант, в момента, когато смутено беше намекнал, че мога да отида с него при баланкуанците.
	Онази нощ му бях твърде бясна дори да обмисля чутото. Когато Айана по-късно бе обяснила строгите условия на споразумението по въпроса кой може да отиде с него, не бях осъзнала последиците от предложението на Грант. А дори когато му бях признала, че бих искала да пътувам с него, пак не бях помислила за ролята си. Просто исках да бъда с него — поне исках, докато приоритетите ми с Лонзо ме бяха върнали рязко към действителността.
	_Допускат се само посланиците и техните семейства — съпруги и деца, такива хора. Никакви приятели или доброжелатели. Нито дори слуги или телохранители._
	Съпруги.
	Какво бе искал Грант от мен? Давал ли си беше изобщо сметка какво казва? Беше толкова колеблив всеки път, щом заговорехме по темата, сякаш не можеше да признае дори пред себе си какво прави.
	Дали — по своя чудат, сложен начин — ми беше предлагал брак?

	* * *

	Останалата част от сутринта мина като в мъгла. Успях да се преструвам добре заради потенциалния купувач — по-възрастен мъж, който много ми напомняше за Рупърт — и го убедих, че съм израсла сред всевъзможни образци на изящното изкуство в Мирикози, преди да се влюбя в осфридиански търговец, който ме беше довел тук. Ако картината беше у мен, той щеше да ми връчи парите начаса.
	Но дори докато се усмихвах и бъбрех, всичко, което постоянно си мислех, беше: _Какво беше имал предвид Грант?_
	Двамата със Сайлъс се върнахме навреме в Кейп Триумф и той ме остави почти веднага.
	— Ще давам показания точно преди обяд и трябва да съм на разположение на процеса. Ако не искаш никой да забележи, че си отсъствала, изчакай до почивката, когато можеш да се слееш с тълпата.
	Настаних се удобно на една тревиста поляна точно отвъд пътя, умът ми все още беше изпълнен със събитията от деня. Когато чух шума от гласове да се усилва в далечината, забързах към сградата на съда. С лекота се шмугнах сред тръгналата на обяд тълпа и се озовах там точно навреме да видя как отвеждат затворниците. Едва не пропуснах да видя Седрик. Ръката му беше в превръзка през рамото, а по лицето му имаше синини. Беше с измачкани и износени дрехи, докато Уорън и хората му бяха чисти и елегантно облечени. Спомних си деня, в който се бях срещнала със Седрик в църквата, когато беше толкова стилно облечен и нямаше и едно косъмче, което да не си е на мястото. Никога нямаше да позная, че онзи човек е същият, който мина край мен сега.
	Аделейд и Айана ме посрещнаха на вратата. Лицето на Аделейд беше бледо и изпито и аз я обгърнах с ръка, докато отивахме да хапнем.
	— Всичко ще се оправи — казах машинално.
	— Беше ужасно, Мира. Ужасно.
	Пристрастният трибунал не бе позволил на Седрик да разкаже напълно версията си, а посоката на разпита бе намекнала, че вече е виновен. Бяха обвинили Аделейд в измама и разпуснат морал, когато бе свидетелствала. Уорън обаче беше посрещнат със съчувствие. Беше имал време да „излъска“ версията си, а неговите хора я бяха подкрепили.
	Следобедното заседание мина както и сутрешното. Когато процесът приключи за деня, оставаха само още няколко свидетели, които трябваше да дадат показания. Щеше да се наложи да го сторят рано сутринта и това разочарова тълпата. Губернаторът Дойл беше казал, че ще се погрижи присъдата да бъде изпълнена незабавно, и мнозина се бяха надявали да видят екзекуция днес.

	* * *

	Когато двете с Айана се върнахме в Уистерия Холоу, не бях в настроение да слушам клюки. Шмугнах се в стаята си и останах до след полунощ. Едва тогава се измъкнах да потърся храна. През по-голямата част от деня не бях имала апетит, но се нахвърлих лакомо на старите изсъхнали тарталети, които открих. На кухненския праг се появи сянка и аз подскочих.
	Беше Гидиън Стюарт, младият мъж от Грашонд. Той и другите Наследници на Урос се бяха задържали, за да приключат с някакви търговски въпроси в града и все повтаряха, че си тръгват скоро, но винаги имаше някакво ново забавяне.
	— Съжалявам — каза ми той. — Не исках да ви стресна.
	— Току-що ли дойдохте? Ето там има храна.
	— Благодаря ви. — Той прие една тарталета. — Забавих се в града повече, отколкото очаквах. Аз… мисля, че помогнах на приятелката ви. Госпожица Бейли. Поне се надявам да съм. Не съм сигурен.
	Оставих храната си.
	— Какво имате предвид?
	— Свързах се с нея тази вечер с предложение да помогна. Бях приятел с Тамзин — госпожица Райт, и просто ми се стори, че това е нещо, което тя би искала да направя. — Отмести поглед за момент, а после продължи: — Както и да е. Предложих господин Торн да купи дял в нова колония, наречена Уестхейвън…
	— Вече знам за това. Как по този начин ще получи амнистия в Денъм.
	— Госпожица Бейли също знаеше. Това, което не знаеше, беше, че точно сега в Кейп Триумф има няколко представители на създателите на общността Уестхейвън.
	— Но тя още не разполага с парите за това.
	— Изглежда, си мислеше, че може да се сдобие с тях.
	— Е, да, има задвижена сделка, но няма време да… — Дъхът ми пресекна. — Господин Стюарт, какво правеше тя, когато тръгнахте?
	— Мисля, че се канеше да вземе парите. Каза, че излиза на кратка езда. Дадох й коня си.
	Кратка езда? Отиваше да вземе картината и да се опита да приключи сделката. Уолтър Хигинс, съвестен и умел в разкриването на фалшифицирани произведения на изкуството, беше скрил картината в едно село южно от Кейп Триумф. На Аделейд щеше да й се наложи да отиде първо там, а после обратно в Крофърд. Щеше да язди цяла нощ.
	— Имаше ли някой с нея?
	— Не. Беше сама.
	Аделейд. Сама. Яздеща в тъмното.
	— Кога тръгна?
	— Аз… да видим. Бих казал, преди три часа. Почти четири.
	— Благодаря ви, господин Стюарт — казах, втурвайки се покрай него.
	— Какво ще правите?
	Не отговорих. Изтичах нагоре по стълбите до стаята си и затърсих обсипаната със звезди наметка.


>	32

	— Лейди Авиел — каза хладно Том. — Мислех, че сте се оттеглили.
	Профучах през „Танцуващият бик“ и стоварих върху масата монетата, която ми беше дал.
	— Възползвам се от правото си да поискам втора услуга. Веднага.
	Другите мъже, насядали около него, замлъкнаха с широко разтворени очи, когато чуха тона ми. Бях тичала по целия път от Уистерия Холоу и се надявах изтощението ми да не си личи, когато отправих кръвнишки поглед на Том.
	— Бях забравил, че е у теб — отбеляза той. — Като се върна мислено назад сега, не съм сигурен, че наистина си я заслужи в онова дребно спречкване по време на Празника на цветята. Мисля, че просто съм бил увлечен от възбудата на момента.
	— Не си играй игрички с нея. — През две места от него Илайджа се изправи на крака. — Какво ти трябва? Аз ще ти помогна.
	— Със сигурност няма да го сториш — процеди Том. — Сядай си на мястото и довърши задачите за утре. Аз ще се оправя с това.
	За няколко секунди двамата сключиха погледи в мълчаливо предизвикателство, което накара другите да се размърдат смутено. Спомних си колко разстроен беше Илайджа от действията на Том в нощта на бурята, но бях предполагала, че всичко се е уталожило. Илайджа беше един от отдавнашните последователи на Том. Когато Илайджа най-накрая се върна на стола си, изражението му остана бдително и предпазливо.
	Том остави между нас за миг да се проточи напрегнато мълчание, а после се изправи.
	— Да поговорим насаме, милейди.
	— Можем да го направим отвън — казах му, докато се отдалечавахме от масата. Кимнах към вратата. — Трябва ми само кон.
	— Само толкова ли? Пак ме молиш за скучна услуга. Само си пропилях монетата за теб. Ела с мен тогава.
	Изведе ме до конюшните на кръчмата и останах доволна, когато видях там любимата си кобила.
	— Да я задържиш ли молиш? — попита той. Започнах да я оседлавам.
	— Само да я заема.
	— Каква досада.
	— Не ми трябва задълго. Отивам само до Крофърд и обратно.
	Том наклони замислено глава:
	— Не си тръгнала случайно да преследваш онази лейди Уитмор, дето всички приказват за нея, нали?
	За миг спрях работата си:
	— Защо би казал това?
	— Защото за втори път чувам да споменават това градче тази вечер и не мога да сметна, че е съвпадение. Има един мъж, който идва често в Бика — мъж с лоша репутация, не като нас, останалите, който дотича не много отдавна и подбра няколко от дружките си. Каза, че бил видял лейди Уитмор да язди на север по главния път към границата. Знаеш, че има награда за залавянето й, нали? Предложена от семейството й?
	Наистина знаех това. Именно по тази причина Аделейд бе положила толкова старания да скрие истинската си самоличност. Ако вече яздеше на север, значи се беше движила безпрепятствено. Картината сигурно беше в нея, но това беше без значение, ако я преследваха разбойници. Заработих по-бързо.
	— И — добави Том — да спасиш трагична, романтична фигура като нея, е точно в твой стил.
	— Трябва да тръгвам веднага. — Покатерих се на седлото и хванах юздите. — Махни се от пътя ми.
	Том въздъхна:
	— Почакай един миг и ще дойда с теб.
	— Махни се от пътя ми — повторих. — Не искам помощта ти.
	— Да, но имаш нужда от нея. Те са петима. Теб те бива, но не можеш да ги надвиеш сама. — Хвърли поглед към колана ми. — Особено не и с този смешен нож. От чиста злоба ли се отърва от камата?
	— Изгубих я в бурята, когато ме изостави. Сега се мръдни! — изръмжах. — Бога ми, _наистина_ ще те прегазя.
	Том грабна едно седло и се зае да подготвя едрия си боен кон.
	— Отивам. А на тръгване ще вземем друга кама.

	* * *

	Потеглихме от града под преминала фазата на пълнолунието луна и продължихме с тропот по главния път към границата. В мен кипеше ярост и се радвах, че темпото ни не позволяваше разговор. Не исках бъбренето му. Не исках нищо от него.
	Но исках Аделейд да е в безопасност.
	Заради това щях да преглътна гордостта си. Том беше прав за числеността и за ножа ми. Ако фактът, че беше с мен, подобряваше шансовете ми, така да бъде.
	— Трябва да се движим по-бързо! — извиках в един момент. — Трябва да ги изпреварим!
	— Ще ги изпреварим — провикна се той в отговор. — Видях конете им. Не са лоши, но не могат да се сравняват с тези. Не могат да поддържат такъв галоп.
	Може би не, но въпреки това ми се струваше, че имат твърде голяма преднина. Упрекнах се, задето не бях помислила да приключа сама сделката с картината. Можех да свърша всичко в един ден, но не бяхме знаели за представителите на Уестхейвън в града.
	Там забави ход и понечих да го упрекна, когато зърнах светлина пред нас. На пътя имаше поставен фенер, който осветяваше скупчена група мъже и коне.
	— Казах ти — рече той.
	Препуснахме напред и при звука от копитата на конете ни мъжете се обърнаха. Точно зад тях мярнах Аделейд, застанала на пътя. Изглеждаше невредима, а един мъж близо до нея стискаше прасеца си с болезнено изражение.
	Присъствието ни хвърли разбойниците в смут.
	— Пирати!
	— Том Шортслийвс!
	— И лейди Авиел!
	Двамата с Том извадихме ножовете си.
	— Имате нещо, което искаме — рече той. — Оставете лейди Уитмор с нас и си вървете.
	Двама от мъжете почти понечиха да побягнат, зарязвайки конете, от които бяха слезли. Може би имиджът наистина беше всичко. Един едър, снажен мъж — не толкова стреснат от нас — пристъпи наперено напред с нож в ръка.
	— Тя и обявената за нея награда принадлежат на нас. Изчезвайте оттук, преди да сме…
	Том стовари дръжката на сабята си върху главата на мъжа. Аз връхлетях напред върху друг разбойник и го прободох в рамото с камата. Той изпъшка и бръкна в палтото си да извади нещо. Пистолет? Нож?
	Скочих от коня и забих камата в корема на мъжа. Този път той издаде по-силен звук и притисна ръка към мястото, където го бях улучила. Другата му ръка още продължаваше да се движи и измъкна пистолет от палтото. Ударих ръката му с камата и го съборих с един удар с коляно. Нанесох му и един удар в главата, за да се уверя, че няма да се изправи.
	Извъртях се рязко, търсейки някого другиго, когото да ударя, но там стоеше само Том. Огледа с интерес поваления ми враг.
	— Тъй, тъй, изглежда, че все пак имаш тъмна страна.
	— Къде е тя? — запитах настойчиво. — Къде отиде?
	— Недалече. По време на схватката се качи на коня си и потегли на север.
	Останалите разбойници бяха или в безсъзнание, или ранени. Том плесна конете им и животните се отправиха обратно към Кейп Триумф.
	— Просто за да направя нещата малко по-трудни. Двамата продължихме нататък и се натъкнахме на Аделейд доста бързо. Конят й куцаше.
	— Вече не е нужно да се притеснявате за онези мъже — каза й Том.
	— Мъртви? — И позата, и гласът й бяха изпълнени с недоверие.
	Отместих лице и се постарах белсианският ми акцент да се усети силно:
	— Може би. Или са избягали.
	— Е, няма значение. Нямаше да тръгна с тях и няма да тръгна с вас. — Дързостта й ме накара да се гордея.
	Том изглеждаше най-вече развеселен:
	— Не искаме да ви отвличаме. Където и да отивате, ще ви помогнем да стигнете благополучно дотам. Ние сме придружителите ви за тази нощ.
	— Защо? — попита настойчиво тя. — Какво искате?
	— Нищо, за което да е нужно да се тревожите. Нашите интереси са си само наши. Всичко, което трябва да знаете, е, че с нас сте в безопасност. — Той наклони глава да погледне по-добре. — Кобилата ви е окуцяла?
	— Все още не — каза тя. — Но й падна една подкова.
	— Тогава ще трябва да ви качим на един от нашите коне — каза Том.
	След като премести поглед между нас и куцащата си кобила, Аделейд неохотно се съгласи. Върза кобилата на Гидиън за едно дърво, а аз бях принудена да яздя с Том, за да може тя да се качи на кобилата заедно с картината си. След още един смутен поглед към нас тя кимна и тримата се отправихме забързано към Крофърд.

	* * *

	Когато стигнахме покрайнините на селото, всички се съгласихме, че е най-добре Аделейд да продължи сама, докато Том и аз чакахме край пътя. Маскираните странници, промъкващи се през нощта, можеха да бъдат възприети погрешно.
	Веднага щом тя се изгуби от поглед, скочих и започнах да крача неспокойно насам-натам.
	— Толкова ли съм лош? — попита Том след малко. Обърнах му гръб:
	— Просто се разтъпквам.
	— Авиел, ще ми се да не беше толкова злопаметна.
	— Млъкни. Дори не те исках тук тази нощ. Тонът му стана нетипично сериозен:
	— Винаги съм бил искрен, когато казвах, че имаш потенциал. Наистина ми си ще да премислиш. Липсваш на всички ни. Предстои да се случат толкова много неща и наистина би трябвало да си част от тях. Всъщност наистина имам… — Тропот на копита прекъсна онова, което се канеше да каже, каквото и да бе то, и той се обърна, за да проследи как Аделейд се приближава. — Приключихте ли? Тогава да ви връщаме обратно. Зазорява се.
	Уморените коне успяха да поддържат енергична скорост до Кейп Триумф. Небето на изток вече изсветляваше до лилаво и скоро процесът щеше да започне отново. Аделейд тепърва трябваше да предаде парите на представителите на Уестхейвън.
	Оставихме я близо до главния път за влизане в Кейп Триумф.
	— Благодаря за помощта — каза тя, докато слизаше от коня. — Нямаше да мога да направя това без вас. Без когото и да е от двама ви.
	— Удоволствието е наше. — Том се поклони, доколкото можа от коня, и компенсира липсата на елегантно отмятане на пелерината, като изпрати Аделейд със старо лорандийско пожелание за сбогуване, което осфридианците и сирминиканците често използваха. Означаваше „Ариниел да те закриля“. Макар да знаех, че Том само се перчи, повторих наум думите и се надявах, че ангелът слуша. Аделейд притежаваше сила, която бях подценила, но въпреки това изглеждаше дребна и самотна, докато се отдалечаваше.
	Върнах новата кама на Том, отклонявайки настояването му да я задържа.
	— Това е последното появяване на лейди Авиел — казах му. — Този път го мисля наистина.
	— Тогава бъди някоя друга, ако искаш, защото имам още една работа за теб.
	— Том…
	— Просто слушай. Никакви кражби, никакви нападения. Защита, не нападение. Този път аз съм този, който ще прекарва стоки, и имам нужда от способни мъже — и жени — за да ме пазят. Имам няколко фургона, които потеглят към Алма днес. Ти ще си натоварена с пазенето на единия и ако всичко мине добре, най-лошото, което ще ти се случи, е отегчителна езда дотам и обратно. Ако нещата не минат добре — тоест, ако някой се заинтересува от товара ни — тогава ще ни помогнеш да ги отпратим. Лесно е.
	— Винаги казваш това и никога не е вярно! А Алма е на три дни път.
	— Ъъ, по-скоро два. Ще минем съвсем малко оттатък границата.
	— Няма значение. Дори да разполагах с такова време, вече няма да изпълнявам никакви задачи за теб.
	Той кимна с глава към портата:
	— Ако се тревожиш за лейди Уитмор, можеш да изчакаш и да видиш каква ще се окаже присъдата. Аз имам такова намерение. Ще бъде лесно да настигнеш другите.
	— Не.
	— Парите…
	— _Не_, Том. За последен път: спри да ме молиш. Зелените му очи ме преценяваха в продължение на дълги мигове. Тук, на слънчевата светлина, ми напомняха за морето по западното крайбрежие на Сирминика.
	— Онова, в което си се забъркала, каквото и да е то, е нещо глупаво и сантиментално, нали? Такова прахосване на талант. — Той пришпори коня си напред и поведе онзи, който бях яздила. — Няма да моля повече, но се надявам да се срещнем отново. Сбогом, ангеле.
	От мен се вдигна облак, когато той потегли към един от по-дискретните входове на града. Животът щеше да е по-лесен без Том Шортслийвс — и лейди Авиел — в него. Обърнах наметката си с хастара навън и свалих перуката и маската, преди да вляза в града, но ми трябваше нещо по-добро. Панталоните бяха рядко срещана дреха за която и да е жена, а какво остава пък за някоя в Бляскавия двор. Трябваше да намеря нещо друго, което да облека, преди да отида в съда.
	Никой не отговори, когато почуках на вратата на Айана, затова отворих ключалката с шперц и се надявах, че тя няма да възрази. Вътре витаещият аромат на чай ми подсказа, че вероятно току-що съм я изпуснала, преди да тръгне за работа в Уистерия Холоу. Взех си нещо за закуска и намерих една от роклите, които бяхме осигурили за Аделейд. Не ми отиваше твърде, но беше по-добре от нищо. Доядох хляба и се приготвих да тръгвам за процеса. Надявах се да мога просто да се вмъкна с другите момичета, преди някой да забележи, че…
	Потропване на вратата ме накара да подскоча. Трескаво се огледах наоколо за някой от ножовете на Айана, но забелязах само арбалета й. После познат глас се обади:
	— _Sekem! Ta qi._
	Отворих рязко вратата и открих много раздърпания — и изненадан — Грант да стои отвън.
	— Какво правиш тук? Къде е Айана?
	— Къде беше? — възкликнах и стоварих юмрук върху гърдите му. — Знаеш ли колко много се разтревожих?
	А после се хвърлихме един върху друг, влизайки в стаята, докато се целувахме — това, изглежда, беше нещо, което правехме често. Все ми се струваше, че не съм достатъчно близо до него. Имах нужда да се вкопча в тялото му и да почувствам, че е истински.
	Той прекъсна целуването с известна неохота, като държеше едната си ръка преплетена в косата ми, а другата — на кръста ми.
	— Виж, всеки друг път, когато ти се прииска да ме нападнеш, облечена в рокля, която ти е твърде малка, можеш да действаш без колебание. Но сега нямаме време. — Той хвърли поглед надолу. — Наистина твърде малка. Защо си облечена така?
	Сложих ръце от двете страни на лицето му и го накарах да погледне отново нагоре. Още бях зашеметена, че просто беше влязъл през вратата.
	— Грант… Толкова се тревожех за теб. — Гласът ми изневери, когато изведнъж ме връхлетяха цялото безпокойство и ужасни представи, които ме бяха измъчвали през тази седмица. — Не знаех дали… тоест дали ти се е случило нещо…
	Язвителният хумор изчезна, когато той ме погледна в очите. Не се отмести, но внезапно усетих как стана предпазлив и несигурен в прегръдките ми.
	— Не — изпъшка. — Не ме гледай така.
	— Как?
	— _Така._ Както гледаше, когато попита за белега. Както гледаше, когато си мислеше, че съм мъртъв. Както гледаше, когато даваше неубедително обяснение защо искаш да спиш с мен. Погледът, който казва… че ме харесваш.
	Взрях се в него за един дълъг миг.
	— Не те харесвам, Грант. Обичам те.
	Той се отдръпна и започна да крачи напред-назад, затова разбрах, че съм засегнала чувствително място. Не беше ядосан, но явно беше объркан.
	— Не, не, не казвай това, Мирабел, не знам как да — тоест — ъхх.
	Думите чакаха в мен от толкова отдавна, че се изплъзнаха, преди да успея да ги спра. Исках да кажа повече, да го накарам да се изправи срещу тях, но после погледът ми попадна върху сноп книжа, които беше пуснал, когато се награбихме. Тежестта на онова, което бе заложено на карта днес, се върна и затова предоставих на Грант възможността за измъкване, която искаше.
	— Какви са тези? — попитах и клекнах да вдигна книжата.
	Трябваха му няколко секунди да се съвземе, а после на лицето му се появи деловото изражение:
	— Разкрихме по-голямата част от обръча и започнахме да арестуваме хора — каза: по-спокойно боравеше с факти, отколкото с чувства. — Единият от мъжете направи подробни признания, а документалните доказателства просто се увеличават все повече и повече. Точно идвах да помоля Айана да ти ги даде, за да провериш нещо.
	Наведохме се заедно, щом той разгъна книжата. Когато се докоснахме, вдигна очи към мен: погледът му се взря неспокойно и търсещо в лицето ми, преди бързо да сведе отново очи.
	— Разполагаме с много доказателства, които уличават Уорън Дойл, включително едно от признанията. Но това писмо е на лорандийски и нямах време да намеря преводач. — Той прехвърли набързо страниците и видях познати имена — онези, които Ейбрахам Милър беше написал погрешно. Авторът на това писмо беше поправил Скарбро на Скабръро, Мадисин на Мадисън и Кортманч на Кортманш. Грант се спря на последната страница и посочи:
	— Тук. Какво пише тук за Уорън Дойл?
	Писмото бе наистина на лорандийски — не на баланкуански, „маскиран“ като лорандийски — и след известно чудене успях да разгадая абзаците.
	— Пише, че Уорън смята да изпрати следващия си товар злато през късното лято, когато… — направих пауза. — Мисля, че това значи „заселници“. — Да, след като неговите заселници платят таксите си. Ще докара на лорандийски пратеник обещания… ъъ, дял от тях. Или пропорция от тях. Нещо от този род.
	Грант плесна по листа и се отдалечи триумфално.
	— Това е! Това е, Мирабел. Точно каквото се надявах, че ще кажеш. Незаконно присвояване на средства, принадлежащи на собствената му колония. Последната пръчка от решетката на клетката, която ще се стовари върху Уорън Дойл. Пипнахме го.
	В мен пламна вълнение заедно с основателен гняв към Уорън. Беше накарал приятелите ми да страдат, но сега, като доказан предател, той щеше да е онзи, който щеше да си плати.
	— Той ли е човекът, който оказва голямата финансова подкрепа?
	Победоносното излъчване на Грант се поколеба леко:
	— Не. Той е _един_ от хората, които оказват подкрепа. Изглежда, че Кортманш е онзи с дълбоките джобове, но вероятно няма да го пипнем. Мълвата за разнищването на кръга вече се разнася и доста от тях са избягали. Ще ми се да знаех кой баланкуанец му е помогнал да дешифрира онзи код. Не е Айана, нито аз, така че сигурно…
	Внезапни викове накараха и двама ни да се приближим до прозореца. Отдолу хората се събраха на развълнувани групички и забързаха надолу по улицата. Грант отвори малко стъклото и можахме да чуем по-добре какво бе предизвикало такава възбуда у всички.
	— Ще обесят еретика!
	— Побързайте, иначе няма да си намерим място!
	— Проклятие — рече Грант и отстъпи намръщено заднешком. — Знаех, че ще са готови по-рано с присъдата, но мислех, че ще има време Сайлъс да предостави всички доказателства предварително. Не се тревожи — няма начин да изпълнят присъдата толкова скоро.
	— Ще я изпълнят! Видя онези хора. А вчера чух, че губернатор Дойл възнамерява да действа веднага. — Вкопчих се в ръката му. — Грант, трябва да…
	— Добре. Добре. Не се тревожи. Все още можем да направим нещо. Построяването на подходяща бесилка отнема време. Съжалявам — добави, като ме видя да трепвам. — Но не е твърде късно. Ще намеря Сайлъс, за да може да отиде в съда. Той има достатъчно влияние пред губернатора, за да забави нещата.
	— Защо не е вече там?
	— Придружи няколко от арестуваните изменници до форта. Не искаше да са в градския затвор при всички други безумия, които стават.
	— Защо да отлагаме? Не можеш ли _ти_ просто да отидеш право при губернатора? — Бързо пробягване на вина по лицето му ми отговори. — Не искаш да си рискуваш прикритието.
	— Имаме нужното време — настоя той. — Трябва да знаеш, че не бих допуснал невинен човек да умре за моя собствена изгода. А и бездруго това ще има повече тежест, ако идва от Сайлъс. Не, чакай.
	Сложи длан върху ръката ми, когато тръгнах към вратата, и аз се отърсих от него.
	— Те искат да обесят Седрик! Трябва да бъда там, за да подкрепя Аделейд.
	— Ще бъдеш. Но първо имам нужда да отидеш у Сайлъс. — Грант измъкна ключ от джоба си. — Писмото на баланкуански и всички други документи са там. В случай че присъдата е произнесена, ще спестим време, ако двамата със Сайлъс можем да отидем право в съда, а ти да ни посрещнеш там с доказателствата.
	— Но аз трябва да ги спра, ако ти не можеш! — Идваше ми да закрещя от безсилен гняв. — Грант…
	— Мирабел. Храбра, прекрасна Мирабел. — Той хвана ръцете ми и ме целуна по челото. — Знам, че искаш да се нахвърлиш върху чудовищата на света, но сега не е моментът за мечове и героични изпълнения. Информацията е истинската власт, помниш ли? Тези страници са начинът, по който ще спрем Дойл.
	Преглътнах гнева си, знаейки, че е прав. Съдбата на Седрик и Уорън беше оплетена в юридически възли. Думите, а не оръжията бяха онова, от което имахме нужда. Опитах се да не мисля за Аделейд: сама, опасяваща се, че мъжът, когото обича, ще бъде екзекутиран…
	— Ще отида, но Грант, не можеш да позволиш да обесят Седрик! Не можеш. Той не заслужава да… и това ще я съсипе! Каквото и да стане с Уорън, просто не допускай Седрик да умре. Не и след всичко, през което минахме всички. — Стиснах ръцете му и го погледнах в очите, без да мигам. — Обещай ми. Обещай ми, че ще го спасиш. Длъжен си.
	Грант се наведе плътно към мен и ме целуна лекичко по устните.
	— Мирабел, ще направя всичко по силите си, за да се погрижа да остане жив. Обещавам. Той ще се измъкне от това. Всички ще се измъкнем.
	Изпуснах продължителен дъх:
	— Тогава да приключим с това.
	Отвън се разделихме и се отправихме в различни посоки с един последен поглед като сбогуване. Едва си го бях върнала след една дълга седмица на безпокойство, а сега се разделяхме отново. _Не те харесвам, Грант. Обичам те._
	Отправих се към дома на Сайлъс забързано, със сърце, готово да се пръсне. За миг ме обзе паника, когато влязох в кабинета му и видях онова разхвърляно бюро, но книжата, които ми трябваха, бяха подредени на спретната купчинка и оставени най-отгоре, така че се набиваха на очи. Първо беше преведеното ми писмо, следвано от карта и всевъзможни документи, които Грант сигурно беше събирал през последната седмица. Някои бяха шифровани и отбелязани с преводи. От други лъхаше лютивият мирис на реагенти. Наистина беше имал доста работа.
	А после се отправих обратно към улиците на Кейп Триумф. До мен достигаха откъслеци от разговори за еретици и обесвания, докато вървях забързано, и се надявах Грант да е прав, че имаме достатъчно време. В противен случай всичко това щеше…
	— Госпожице Виана?
	Спрях рязко и се обърнах при неочаквания звук от гласа на Рупърт Чеймбърс. Той пристъпи бавно напред, подпирайки се на бастуна си, и ми отправи една от милите си усмивки. До него двама слуги и много разстроеният Корнелиус носеха вързопи и сандъци.
	— Господин Чеймбърс, не очаквах да се натъкна на вас тук. За мен е удоволствие, както винаги.
	Той кимна за поздрав:
	— Подобно. И е истински късмет. Надявах се да успея да ви кажа една дума.
	Пристъпих от крак на крак. Държах нетърпеливо книжата.
	— Много би ми харесало, но наистина не мога да отделя време точно сега.
	— Разбирам. Но преди да тръгнете, искам да се погрижа Корнелиус да ви се извини. — Чертите на Рупърт станаха сурови и твърди, когато погледна настоятелно към сина си.
	Корнелиус сякаш се спаружи:
	— Аз… много съжалявам за целия натиск, на който ви подложих напоследък.
	Баща му въздъхна раздразнено:
	— Това ли е най-доброто, на което си способен? Е, независимо от това аз също съжалявам, скъпа.
	Въпреки нетърпението ми любопитството ме задържа за момент.
	— За… какво?
	— Задето бяхте въвлечена в този план, скроен от него и Лавиния. Прахосват парите ми с бясна скорост, за да поддържат нелепия й стил на живот, и искаха да ме отпратят с нова съпруга, която да ме разсейва, за да могат да управляват авоарите тук. Тъй като по закон все още контролирам всичко, сложих край на това и Корнелиус е много сговорчив по отношение на връщането на някои от безвкусните им глупости. Най-вече защото се страхува, че ще го изключа от завещанието. — Рупърт въздъхна отново. — По-голямата част от закупеното не може да бъде върната, защото го е купил на черния пазар, така че сега трябва да го продадем. Проклетниците, от които го е купил, не го искат обратно. Приемат само злато.
	— Е, никой не е пострадал, така че… — Думите ми заглъхнаха, когато видях плата да се смъква от товара на Корнелиус. Сребристочерен камък проблесна в светлината на ранното слънце. — Това е баланкуанска скулптура.
	Корнелиус се изпълни с надежда:
	— Искате ли да я откупите от нас?
	— Не. Откъде я намерихте? — Но разбира се, вече знаех.
	— Не знам точно откъде идва. Искам да кажа, става дума за същия човек, от когото купувам, но винаги работя с посредника му. Той винаги намира редки и красиви неща. Познавачите сред нас са винаги готови да сграбчат всичко, което донесе. Стоките му са скъпи — но е почти невъзможно да се намерят където и да е другаде.
	— Не говори за него, все едно е някакъв познавач — сгълча го Рупърт. — Той е просто обикновен крадец.
	Това беше поредният неочакван обрат в чудноватия свят, какъвто беше животът ми напоследък. Но беше обрат, на който да се дивя някой друг път.
	— Желая ви голям късмет в поправянето на всичко, но трябва да тръгвам. — Започнах да се отдалечавам заднешком, надявайки се, че посланието е ясно.
	— О, ще оправим всичко — каза Рупърт. — И още не съм разорен. Което е причината, когато имате време, да поговорим за изплащането на договора ви. Не за брак. Винаги сме знаели, че съм твърде стар за вас. Това просто е нещо, което бих искал да направя като подарък и извинение…
	Отново спрях да вървя, но не заради тези необикновени, невъзможни думи. Това, което ме накара да застина, беше поредица от викове и писъци. Хора тичаха към нас в посока, _обратна_ на онази, в която се бяха отправили по-рано за обесването. _Свършено е_, помислих си трескаво. _Трябваше да тичам към дома на Сайлъс. Трябваше да пренебрегна поздрава на Рупърт. Екзекуцията е приключила. Седрик е мъртъв._
	Но не. Това не беше въодушевена тълпа. Не бяха приповдигнати от драматичната гледка как умира един еретик. Тези хора се страхуваха. Бягаха, за да спасят живота си.
	— Идва армия икори! Нахлуват в града!


>	33

	Икорите?
	Това не беше възможно. Не и в Денъм. Икорите все още деляха несигурни граници с външните колонии, но бяха изтласкани от този район от известно време. Договорите, сключени с Денъм и съседните му колонии, бяха удържали мирно. А и във всеки случай как можеше армия икори да е стигнала чак до Кейп Триумф, без никой да забележи досега?
	Невероятно или не, паниката, надигаща се около нас, беше съвсем реална. Без да кажа нито дума повече на мъжете Чеймбърс, хукнах, тичайки срещу прилива на обезумялата тълпа. Това ми напомни зловещо за Сирминика, когато бях видяла същата истерия да обзема тълпите, които биваха обсебени единствено от мисълта за собственото си оцеляване. Проправих си с усилие път през напора на телата, като често ме бутаха и се блъскаха в мен. В един момент се блъснах в мъж, който ми помогна да се задържа и да не падна. Той и още няколко тичаха в същата посока като мен.
	— Къде са икорите? — провикнах се, като се мъчех да не изоставам от тях.
	Един хвърли поглед към мен:
	— Оттатък край северозападния главен път. Северозападният главен път. След входа покрай форта този главен път беше следващият най-често използван за влизане в града. Освен това беше близо до сградата на съда. Близо до приятелите ми.
	Забелязах пистолетите и ножовете на спътниците си.
	— Имате ли допълнително оръжие?
	— Не ставай глупава, момиче — излая единият в отговор. Когато стигнахме пресечката на Айана, се отделих от тях и за малко не се препънах в полите си, докато спринтирах нагоре по стълбите към мансардата й. Вътре грабнах арбалета от поставката му на стената и се поколебах дали да губя време в търсене на оръжията, с които се чувствах най-сигурна. Не. По-добре да вляза в битката с това, отколкото да я изпусна напълно.
	А бях готова за битка, готова да направя каквото бе нужно, за да предпазя приятелите си. Независимо дали заплахата идваше от машинациите на Уорън Дойл, или от нахлуваща армия, щях да се изправя пред нея. Докато се връщах към вратата, забелязах кожена торбичка с дълъг ремък. Грабнах и нея и я преметнах през тялото си, през гърдите. Така си осигурих място да прибера скъпоценните документи, като в същото време оставих ръцете си свободни за арбалета.
	Отвън на улицата още няколко души се бяха събрали и бяха вдигнали оръжие да се изправят срещу икорите. Присъединих се към малка група и се втурнах напред: решителността заличи всички следи от безсънната ми нощ. Но когато сградата на съда най-сетне се показа, тази яростна решителност се разколеба и аз спрях със залитане. Онези до мен също.
	Сцената пред нас приличаше повече на сложна театрална постановка, отколкото на нещо от истинския живот. Бесилката беше издигната върху висока платформа, която предоставяше добър изглед, само дето публиката вече не се състоеше от обитатели на Денъм. Те бяха избягали. Вместо това пространството беше изпълнено с множество ездачи. Ездачи икори.
	Всъщност никога преди не бях виждала икори освен на скици в осфридиански книги. Всички носеха наметки и шалове на ярки карета и райета — обичай, който бяха запазили дълго след като били прогонени от Осфрид и отвъд морето преди двеста години. Заради цялата тази пъстрота беше трудно да се прецени числеността им: за това затруднение допринасяше и фактът, че повечето от тях имаха руса и червена коса. Може би четирийсет или петдесет? От мястото, където стоях, не можех да видя точно.
	Но можех да видя ясно оръжията им и да усетя пукащото сред тях напрежение и опасността, която представляваха, макар да не правеха заплашителни движения. И никой не ги нападаше, но всъщност кой можеше? Част от полка на Кейп Триумф неотдавна бе повикан във външните граници, а във форта имаше само учебен полк. Присъстващата милиция бе малочислена, а доста от членовете й изглеждаха готови да побягнат.
	Само едно нещо успя да отвлече вниманието ми от това странно зрелище. Седрик, Аделейд и един техен познат адвокат стояха в края на платформата с бесилката. Уорън Дойл също стоеше там и държеше пистолет, насочен към приятелите ми. Губернаторът Дойл стоеше по-надолу от тях и изглежда, разговаряше с икорите. Или не забелязваше, или не го беше грижа за действията на сина му точно в този момент. Може би смяташе, че има по-сериозни проблеми.
	Вероятно имаше, но моето внимание беше насочено към Седрик, Аделейд и онзи пистолет. Лицето на Уорън имаше отчаяно, почти безумно изражение, и ми се искаше да изтичам направо там горе и да направя нещо, каквото и да е, за да го спра. Твърде много хора препречваха пътя ми и не знаех какво щеше да направи Уорън, ако внезапно се почувстваше заплашен.
	— Не са ви причинени неправди — казваше губернаторът. — Всички се съгласихме на договорите. Всички им се подчинихме. Вие имате вашата земя, ние имаме нашата.
	От редиците на икорите отговори дълбок мъжки глас, някъде близо до предните редове. Осфридианският му беше добър, макар че провлаченият говор все пак напомняше за далечните краища на Осфрид:
	— Войници навлизат в земята ни и нападат селата ни — войници от мястото, което наричате Лорандия — каза той. — А собствените ви хора им помагат и им позволяват да прекосяват териториите ви.
	— Невъзможно! — възкликна губернаторът. — Придвижването на лорандийци във вашите земи означава, че ще нападнат във фланг нашите. Никой мъж сред нас не би допуснал подобно нещо.
	— Родният ви син би го допуснал.
	За един миг светът ми застина. Този отговор беше изречен от жена. И бих разпознала гласа й навсякъде.
	Пробих си път напред през стена от вцепенени зяпачи и се опитах да се добера до по-добра наблюдателна точка. Беше Тамзин, трябваше да е тя, но беше твърде обвита в сенки, за да я видя. Няколко членове на милицията бяха коленичили зад преобърната каруца и аз се изкатерих до горната й част, без да обръщам внимание на протеста им.
	— Синът ви и други изменници работят с лорандийците, за да възбудят раздор и да изтеглят осфридианската армия от централните колонии и да могат Хадисън и други да въстанат срещу короната — продължи Тамзин.
	Тамзин. Жива и здрава. С икорите.
	— Това е лъжа, татко! — Уорън се обърна към губернатора и отмести пистолета от приятелите ми. — Не може да се каже какво са втълпили на това момиче. Какви доказателства има тя за това нелепо твърдение?
	— Доказателството на това, че бях изхвърлена от кораб насред буря, когато открих плановете ви — изстреля Тамзин в отговор.
	— Лъжи! Това момиче бълнува! — Уорън неуверено замахна с пистолета към публиката, а после обратно към Аделейд и Седрик.
	Знаех, че подобна паника може да направи един мъж припрян и непредсказуем. Изправих се и заредих стрела в арбалета, без да съм сигурна дали мога да стрелям точно. Макар да имах достатъчно обхват, от това разстояние Уорън беше дребна мишена и не стоеше неподвижно. Ръцете ми трепереха. Бях имала само половин дузина уроци с Айана.
	Внезапно на стълбите на платформата скочи един мъж и си проправи път до бесилката. Спря до Аделейд и Седрик, но вниманието му бе фокусирано върху губернатора Дойл. Дори от толкова голямо разстояние можех да почувствам онези пронизващи очи.
	Грант.
	— Тя казва истината — каза той. Не беше ироничният Грант или нежният Грант, нито дори горящият от нетърпение Грант, който преследва улики. Това беше Грант в най-ожесточения си, най-суров и непоколебим вид в несигурна ситуация. — Има купища кореспонденция. Свидетели, които с готовност ще дадат показания.
	Уорън се взря в Грант с широко отворени очи:
	— Елиът? За какво говориш, по дяволите?
	— Мисля, че знаеш. — Вниманието на Грант се измести към Уорън. — За Кортманш. За куриерите еретици.
	Уорън също знаеше, че положението му се влошава. Осъзнаването беше изписано в лицето и в движенията на тялото му. След бързо преценяване на заплахата насочи пистолета към Грант. Насочих арбалета, но не бях достатъчно бърза. Аделейд се хвърли пред Грант точно когато Уорън стреля. Спасителното движение изблъска нея и Грант от пътя на куршума, но пищовът на Уорън беше с два патрона в пълнителя. Моментално се прицели в нея.
	Дори не помислих, когато опънах тетивата и я отпуснах. Стрелата изскочи от арбалета със свистене и за миг я изгубих от поглед, когато излетя във въздуха. Секунда по-късно я видях отново. Стърчаща от крака на Уорън.
	Той изпищя и се свлече, а Грант се хвърли върху него след броени секунди. Объркването и ужасът в тълпата се удвоиха. Всички обръщаха глави, опитвайки се да разберат какво се беше случило току-що. Още хора побягнаха. Икорите придобиха леко смутен вид, когато видяха, че вниманието се е изместило от драматичния им сблъсък. Очите на Аделейд обходиха мястото и се спряха върху мен. Тя първо беше шокирана, а после бавно понечи да се усмихне.
	Скочих долу и с криволичене се проврях покрай останалите членове на милицията. Мигове по-късно вече бях горе на стълбите на платформата и в обятията на Аделейд. Седрик, усмихнат, ни наблюдаваше, застанал наблизо, и аз го придърпах в прегръдката.
	— Толкова се радвам, че сте добре — казах. Не можех да удържа емоцията. Сълзи боцкаха очите ми. — И двамата. Вече сте в безопасност.
	При тези думи Седрик и Аделейд се обърнаха. По-надолу на платформата стоеше слисаният губернатор Дойл заедно с Грант. Уорън лежеше между тях, вързан.
	— Кои сте вие? Защо смятате, че имате каквото и да било право да задържате сина ми?
	— Защото имаме срещу него цяла планина от доказателства за измяна. Събираме ги от месеци.
	— За кои „ние“ говорите? — настоя губернаторът.
	— Агенция „Макгру“. Работя за тях. — Грант не се поколеба, нито изгуби самообладание. Изражението му все още беше твърдо и непреклонно. Но видях как нещо избледня в очите му, погубването на една мечта, за която се беше борил толкова дълго време. Сърцето ми се късаше.
	Грант беше измамен.
	Пристъпих колебливо към него и тогава Аделейд възкликна:
	— Тамзин!
	Извъртях се рязко и видях Тамзин да се качва по паянтовите стълби. Веднага затичах към нея. Аделейд ме следваше плътно и едва не съборихме Тамзин през ръба на платформата с прегръдките си.
	— Какво стана? — извика Аделейд.
	Вкопчих се в ръкава на Тамзин и сега вече не можах да спра сълзите.
	— Мислех, че сме те изгубили отново.
	— Не — каза ми тя. — Но никога повече няма да се кача на проклет кораб. — Собствените й кафяви очи вече се пълнеха със сълзи. Беше истинско чудо да я гледам облечена в целия този ярък кариран плат, с блестящата й коса, увита в сложни плитки.
	Говорехме една през друга, смеехме се и задавахме въпроси и просто се дивяхме, че изобщо сме там. Резкият глас на Сайлъс ни сепна и ни изтръгна от радостното оживление заради повторната ни среща.
	— Торн. Една дума.
	Вдигнах поглед и видях, че сега както Уорън, така и Грант бяха изчезнали. Сайлъс стоеше близо до губернатора Дойл, който говореше с командир от форта. Няколко други войници бяха пристигнали и се бяха подредили в хлабав, но бдителен обръч около икорите. Седрик се отдели от нас с Аделейд точно зад себе си.
	Двете с Тамзин се държахме за ръце и гледахме как тримата говореха приглушено.
	— Какво става? — попита тя. — Не очаквах, като се върна, да заваря това. Каквото и да е то.
	— Дълга история — казах.
	— А това? — Тя кимна към арбалета, пъхнат под мишницата ми.
	— Също дълга история. Вероятно не толкова дълга като твоята.
	Лицето на Аделейд светеше, когато се върна:
	— Господин Гарет каза, че има достатъчен обрат в доказателствата, за да анулират присъдата! Все още има да се свършат много неща, преди Седрик да бъде изцяло оневинен, но засега…
	— Мира!
	Погледнах над ръба на платформата и видях Айана да стои долу с мрачно и сериозно лице.
	— Веднага се връщам — казах на приятелите си. Стрелнах се надолу по стълбите.
	— Трябва да намериш Грант — каза веднага Айана. Хвърлих озадачен поглед нагоре към платформата:
	— Мислех, че сигурно е отвел Уорън, когато се появи Сайлъс?
	— Да, но се боя, че след като го стори, ще изчезне. Ако не е изчезнал вече.
	Цялата онази по-раншна радост се оттече от мен:
	— Как да изчезне?
	— Това беше резервният му план — ако мисията не сработи или самоличността му бъде разкрита. Да се махне от Кейп Триумф веднага, преди да бъде лесно запомнен. Да приеме друго име на друго място, да намери работа в някоя търговска компания с надеждите най-сетне да отиде там с делегация, на която е даден достъп до границата или дори точно отвъд границата.
	Зяпнах. Грант никога не беше обсъждал вероятности.
	— Така би успял да влезе?
	— Може би. Би могло да отнеме дълго време. И не е сигурно, че там ще могат да преминават търговци, което бе причината да иска да избегне това. Ако е достатъчно безразсъден, би могъл да се промъкне и чрез подкуп да получи амнистия заради нелегалното прекосяване на границата, но по този начин също толкова лесно би могъл да загине. — Тя положи ръка на рамото ми. — Виж, това е за по-късно. Точно сега трябва да го разубедиш от този замисъл, преди да го изгубим. Мисля, че си единствената, която може.
	Спомних си раздялата ни. Грант се беше отдръпнал, когато му казах, че го обичам, но също така ми се беше заклел, че ще спаси приятелите ми на всяка цена. Тази цена се бе оказала прикритието му и без малко — животът му. Изражението в очите му, когато обяви кой е, ме преследваше.
	— Не знам дали мога да го уговоря за каквото и да е.
	— Трябва да опиташ, Банле — настоя Айана. Подаде ми ключ. — Побързай. Ако имаш късмет, се е отбил до жилището си да си приготви багажа.
	Прехапах устна и хвърлих поглед наоколо. Аделейд още стоеше над мен със Седрик, но Тамзин беше слязла и сега говореше със смесена група от икори и войници. _Тревожа се, че ще изчезне._
	Грант да изчезне. Да си тръгне, за да се лута отново като призрак, с нов живот и нова маска. Това беше всичко, което умееше да прави, вероятно единственият шанс за завръщане при баланкуанците, който виждаше — дори и да беше опасно. Не можех да му позволя да си причини това. Не можех да го изгубя.
	Дадох арбалета на Айана и се оправих през тълпата. Идеята да пътувам свободна и сама, вече нямаше значение. Хората от Бляскавия двор не се виждаха никъде: вероятно се бяха разпръснали, когато пристигнаха икорите. Вече не ме беше грижа дали ще си навлека неприятности с тримата Торн, особено когато изглеждаше, че скоро щях да бъда свободна от договора си — по един или друг начин.
	Грант не беше в мансардата си, а на това празно място не беше очевидно дали наскоро е бил там. Куфарът му още беше там, а дрехите висяха по закачалките си. Но ми се стори, че май бяха по-малко от преди.
	Заключих вратата, когато си тръгнах, и докато посягах да прибера ключа, си спомних, че имах в джоба си друг. От Сайлъс. Можеше ли Грант да е отишъл там? Прекарваше толкова време в дома и магазина на ментора си, колкото в собствения си дом.
	Но домът на Сайлъс също беше празен. С натежало сърце понечих да тръгна за магазина и тогава си спомних книжата в торбата, преметната през рамото ми. Сред всичките изненади бях забравила да ги дам на Сайлъс. Той явно разполагаше с достатъчно, за да освободи Седрик и да задържи Уорън засега, но в крайна сметка щеше да има нужда от тези. Извадих ги и ги сложих обратно на писалището, тъй като не бях сигурна дали мога да разчитам, че ще е още в съда.
	Гледката на няколко бележки, надраскани с едрия плътен почерк на Грант, предизвика спазъм на отчаяние в гърдите ми, сякаш вече го бях изгубила. Когато погледът ми мина по кодираното писмо, не се сдържах и автоматично прочетох част от онова, което беше написал. Открояваха се няколко новодобавени бележки, като например името на мъжа, който бе разполагал с разписанието в Бейкърстън. _Получателят е Кортманш_ — беше написано най-отгоре и подчертано три пъти. А после до него, подчертано четири пъти: _Как превежда от баланкуански?_ Там бяха и новите поправки, които бяхме открили, като патрулите за лов на еретици и Грийн.
	Внезапно очите ми отскочиха обратно към най-горния край на листа. Кортманч. Грант беше написал това, преди да види писмото на лорандийски, което бях превела по-рано, където някои от погрешно написаните от Ейбрахам Милър имена бяха поправени. Кортманч бе станало Кортманш, което беше по-логично, ако той бе лорандиец. Винаги бяхме използвали твърдо осфридианско произношение заради начина, по който го беше написал Милър. Но името не беше осфридианско.
	— Кортманш — казах, използвайки напевното лорандийско произношение. То добавяше още една сричка, изпускаше някои съгласни и разкриваше думите, съдържащи се в името: _Courte_ за „къс“ и _manche_ за „ръкав“.
	_Имам няколко фургона, които потеглят към Алма днес… ще минем съвсем малко отвъд границата._
	Хвърлих поглед по-надолу по листа и препрочетох реда, който бяхме поправили. _Той ще наглежда обичайното прехвърляне, за да можеш да направиш доставката до Грийн Бенд._ Бутнах писмото настрана да погледна картата, която бях забелязала по-рано в купчинката. Тя показваше всички осфридиански колонии и както Грант, така и Сайлъс бяха отбелязвали разни неща по нея. Ето го Грийн Бенд, първият голям град точно на влизане в колонията Алма, като се идва от Кейп Триумф.
	Затворих очи и сложих ръка върху писалището да се овладея, докато навързвах всички парченца. Том Шортслийвс — Кортманш, главният лорандийски финансов поддръжник на изменниците — превозваше фургони с ценни стоки до други конспиратори в Грийн Бенд. Повечето от тези ценни стоки вероятно се състояха от валута под формата на чисто злато. Том никога не задържаше дълго нищо друго — освен стоки, които можеха да бъдат от полза на една армия, например муниции и лагерни прибори за хранене. Раздаваше обикновените предмети на мистрес Смит и продаваше луксозните си стоки на хора като Корнелиус Чеймбърс: богати колекционери, които на драго сърце предаваха големи суми в злато в замяна на редки баланкуански произведения на изкуството…
	Отворих очи. Илайджа беше човекът, който ми каза за онези скулптури, Илайджа бе човекът, прекарал детството си с група търговци в Баланкуанската империя. Том не беше човекът, превеждащ баланкуанската част от кода.
	Едва можех да дишам. С треперещи ръце надрасках набързо бележка до Сайлъс: _Кортманш е Том Шортслийвс. Може още да е в града. Отивам в „Танцуващият бик“ да се опитам да го намеря._
	Нямаше време да обяснявам умозаключенията си, нямаше време дори да намеря Сайлъс. Сградата на съда беше далече от „Танцуващият бик“, в друга посока, а Сайлъс можеше да е тръгнал с губернатора или армията. А Грант…
	Забавих ход само за миг, докато слизах по стълбите обратно към улицата. Грант. Дали беше в магазина? Ако отидех да проверя, щях да се забавя с пристигането в кръчмата. Ако беше там, нямаше да е задълго. Щях да го изпусна, ако не отидех сега. Но Том също напускаше — или вече беше напуснал — града. Беше казал, че тръгва веднага след присъдата, а разобличаването на Уорън като конспиратор вероятно щеше да е ускорило това заминаване.
	Отново тръгнах по-бързо. Исках Грант. Исках да го намеря, преди да изчезне зад нова маска. Но не можех да допусна най-големият източник на злато за изменниците да се измъкне, не и когато разполагаше с потенциала и богатството да възроди нов заговор. Това беше жертва в името на висшето благо, която не можех да откажа. Трябваше да се опитам да защитя Адория от кръвта и разрушението на войната, които все още поглъщаха Сирминика.
	Пренебрегвайки болката в гърдите си, изтиках Грант от мислите си и затичах към „Танцуващият бик“. Никой в града не ме удостояваше с втори поглед, не и в ден, изпълнен с толкова много смут. Всъщност когато нахълтах задъхана в кръчмата, отново усещайки болка в глезена, изглеждаше, че сякаш никой не е имал време и да седне за едно питие. Общото помещение беше празно, ако не се броеше един барман с восъчно бледо лице, когото не разпознах. Никога не идвах тук през деня. Спря да лъска една халба, когато ме видя.
	— Къде е Том? — запитах настоятелно.
	Шокът върху лицето му се смекчи до безразличие:
	— Кой Том?
	— Знаете кой! — Пристъпих гневно напред. — Още ли е тук?
	Барманът остави халбата и ме фиксира с хладен поглед:
	— Госпожице, не знам какво си мислите, че… аррххх! Прехвърлих се през барплота и го ритнах в гърдите, справяйки се далеч не толкова умело в рокля, отколкото щях с панталоните на лейди Авиел. Но беше толкова напълно неочаквано, че изненадата ми даде предимство. Бутнах го назад, забивайки коляно в корема му, и го хванах натясно в малкото пространство. Още един удар с коляно го накара да се превие на две, и го затиснах долу, като му седнах на гърба. Тежах по-малко, но той не разполагаше с пространство за маневриране. Грабнах дълго парче въже, оставено близо до едно буренце с бира, и вързах ръцете на мъжа с помощта на уменията за правене на възли, които бях усвоила от баща си.
	— Къде е Том? — повторих.
	Барманът ме погледна предизвикателно и устоях на порива да го зашлевя, за да измъкна отговора от него. Нямах време за изтезания или разпит. Ако Том беше тук, имаше само едно място, където можеше да бъде. Ако не беше, вероятно така и нямаше как да стигна до него. Открих ключа за задната стаичка и едно разширяване на очите на мъжа ми подсказа, че все пак може и да не съм твърде закъсняла. Докато излизах иззад бара, зърнах пищова, който държаха на полицата. Моделът му не ми беше познат, но поне беше оръжие за близък бой. Наместих го възможно най-добре в джоба на полата си и се отправих към вратата на задната стая.
	Отвъд нея открих стълбището, което бях видяла в нощта, когато с Том спорихме. Този път стъпалата бяха осветени от фенери отдолу. С дълбоко вдишване започнах да слизам. Дървените стълби скърцаха под мен, съсипвайки всеки шанс за потайност. Но тя не ми и трябваше, не и ако можех да изпълня плана, който бях замислила на идване насам.
	— Барнаби? Илайджа върна ли се? — обади се познат глас.
	Стигнах най-долния край на стълбите и се намерих в грамаден склад. Следи по прашния под показваха, че някога помещението е било пълно с огромен брой сандъци. Сега всичките бяха изчезнали с изключение на няколко в ъгъла. Капакът на единия беше свален, а Том беше коленичил пред него и внимателно слагаше вътре торби с връзки отгоре, които звънтяха, когато се удряха една друга.
	— Барнаби? — Том хвърли поглед през рамо и скочи на крака, когато ме видя. Наклони глава и ме огледа — предпазлив, но не и заплашен. — Е. Със сигурност си по-красива от Барнаби. А може би и по-умна, щом си успяла да стигнеш тук долу. Как мога да ти помогна, пленително създание?
	— Дойдох да ти помогна. — Превключих на белсианския акцент. — Ако все още го искаш.
	Том се ококори, безмълвен като никога, а после по лицето му се разля огромна усмивка.
	— Лейди Авиел! Това истинският ангел ли е най-сетне? В рокля? А пък аз си мислех, че се очертава ужасен ден.
	— Нещата не вървят, както ти се иска? — попитах, заговаряйки отново с обичайния си глас.
	Той сви рамене:
	— Просто много изненади. Ти обаче си хубава изненада. Не мога да повярвам, че не схванах по-рано. Безупречно докарваш онзи белсиански акцент. Но си сирминиканка, нали? Прелест. И разбира се, че искам помощта ти. Изглежда, че ще трябва да ти намерим някакви по-здрави дрехи, които да носиш в Алма, но за това можем да се тревожим, щом излезем от града. Без перука обаче. Няма да го допусна. Би било престъпление сега, когато видях истинската ти коса. Не съм сигурен дори дали трябва да носиш маска, макар да предполагам, че ще искаш да…
	— Спри. — Беше се приближавал малко по малко, най-вече от любопитство. Измъкнах пистолета от полата си, без той да разбере, и го насочих в гърдите му. — Нито стъпка по-близо.
	— Сериозно? — Очите му се присвиха зад маската, докато ме оглеждаше изпитателно. Не изглеждаше ни най-малко изплашен. — Това заради перуката ли е? Можеш да я сложиш, ако искаш.
	— Става дума за вас и вашите операции, господин Кортманш. Застанете на колене.
	Той се подчини, ухилен.
	— А тя говори и лорандийски.
	— Не така добре като вас — казах, спомняйки си сбогуването му с Аделейд тази сутрин. — И не долавям и следа от него в осфридианския ви.
	— Както и не би трябвало. През по-голямата част от живота си съм бил в колониите или около тях. Семейството ми дошло от Лорандия преди години и аз подкрепям мечтата на родната ми страна за Адория.
	— Като финансираш кървава революция, за да може Лорандия да се докопа до ресурсите на колониите?
	— _Наистина свърших_ забележителна работа — каза той с фалшива скромност. — Само да бях се старал толкова в младостта си, досега вече щях да си живея царски.
	— Осфридианските власти всъщност мислят, че си аристократ — само така би имал толкова злато. — Кимнах към торбите в сандъците.
	Той се разведри още повече, все още твърде спокоен предвид положението си в момента.
	— Е, това наистина е висша похвала.
	— Всичко свърши вече. Легни и си сложи ръцете зад гърба. — Някои от торбите със злато бяха вързани с въже. Беше по-тясно от онова, което бях употребила горе, но бях сигурна, че мога да го използвам, за да вържа здраво китките му — стига да можех да го направя, докато държа пистолета.
	Но той не помръдна:
	— Авиел, наистина нямам думи да опиша колко много се наслаждавам на това. Не само на това, че виждам истинското ти лице. Имам предвид това, че виждам тази твоя страна. Това наистина ми оправи деня — поради което още повече ме натъжава фактът, че трябва именно аз да съм човекът, който да ти каже, че онзи пистолет не е зареден.
	Не мигнах:
	— Лъжеш.
	— Всъщност никога не бих оставил зареден пищов на такова достъпно място. Държа го на показ, та да накарам пияните клиенти да се позамислят, преди да почнат да се заяждат с бармана. А ако не се замислят, тогава моите хора могат да се справят с всеки сблъсък.
	— Не ти вярвам. — Но сега бях по-малко уверена. Тъй като не познавах този вид пистолет, не можех да преценя по тежестта му дали е зареден, или не.
	Том се изправи на крака и дръзко тръгна напред, при което дулото се озова пак притиснато към гърдите му.
	— Тогава стреляй и разбери. — Когато не направих нищо, той се изкиска тихо. — Дори и да беше зареден, нямаше да ме е страх. Знам, че не би ме наранила.
	— Не мислиш, че имам достатъчно дързост? Усмивката му стана по-широка:
	— О, не. Ти не си страхливка, Авиел. Беше смело от твоя страна да дойдеш тук. Преди все те закачах, задето не искаш да си цапаш ръцете, но сега знам, че не е вярно. Това просто е последното ти средство. Предпочиташ да се позоваваш на по-добрата природа на човека. Подобен идеализъм само би ти пречил, скъпа. Защото, ако се опитваш да напредваш, ако се опитваш да подкрепяш някаква кауза, трябва да се отърсиш от честта и сантименталността. Ако наистина искаше да спреш действията ми, щеше да се опиташ да ме застреляш в мига, в който влезе. Вместо това реши да действаш почтено, да ме обвиниш и да се погрижиш да въздадеш справедливост чрез каналите на обичайното правосъдие. Подобно мислене е причината хората да се провалят. Причината да загиват. Привързването към хора, към принципи, е загуба на време. Трябва да си готова да ги пожертваш.
	— Баща ми казваше същото.
	— Умен човек.
	Дръпнах спусъка. Той изщрака. Нищо повече.
	Ръцете ми се тресяха, сякаш безнадеждността на положението ми ме беше изплашила. Обърнах пищова на една страна и посегнах уж да го предам — а после замахнах нагоре и стоварих дръжката в лицето на Том. Той успя да сграбчи косата ми, докато отскачах към стълбите, и ме дръпна рязко назад. Паднах с лек писък и мигове по-късно той ме беше затиснал по гръб. Притисна в челото ми дулото на по-познат пищов и разбрах, че е зареден. Беше онзи, който той често носеше.
	— Харесвам те, Авиел — каза той без помен от обичайното си безгрижие. — И ми се ще да се беше задържала при нас. Лорандия ще извърши големи неща в Адория — далеч по-добри, отколкото Осфрид би могъл. Но твоят шанс приключи, а не мога да оставя недовършени неща. Аз, разбираш ли, нямам проблем да взимам тежките решения.
	— Нито пък аз — изрече познат глас. — Дръпнеш ли онзи спусък, аз също ще дръпна моя.
	Все още целейки се в мен, Том хвърли поглед през рамо към стълбите. Препречваше видимостта ми, но знаех кой стои там.
	— Господин Елиът, нали така? Шпионин и предполагаем собственик на магазин. Докато милейди се появи тук, бих казал, че вие сте най-добре пазената тайна в Кейп Триумф.
	— Свали пистолета и се изправи — каза Грант.
	— Как така се разпореждате? Нима наистина сте готов да пожертвате едно невинно момиче заради агенция „Макгру“? — Когато Грант не отговори, Том цъкна с език. — Е, Авиел, ето ти сега. Някой, който не се страхува да си изцапа ръцете.
	— Тревожи се за себе си — каза Грант. — Ако я застреляш, аз ще застрелям теб. Ако се предадеш, може да останеш жив. Това са вариантите ти за избор. Аз ще си тръгна оттук и в двата случая. За мен няма разлика.
	— О, стига. Разбира се, че има разлика. Ако остана жив, ти се сдобиваш със славата, че си ме прибрал за разпит.
	Умът ми препускаше. Том отново се държеше твърде небрежно точно както когато бе знаел, че пищовът ми не е зареден. Вярно, точно сега беше в задънена улица с Грант, но Том не беше от типа хора, които просто да си седят кротко, когато за една ситуация сякаш не съществуваше очевидно решение.
	— Грант, идва някой друг! Той просто нарочно ни губи времето!
	Том още беше обвил едната си ръка около гърдите ми, което му позволяваше да облегне тежестта на тялото си на мен, но държеше главата и врата си извити, за да наблюдава Грант. Тази поза едва ли беше удобна, но освен това Том не можеше да рискува да бъде атакуван незабелязано.
	— На малко име ли си говорите с него? Нищо чудно, че изглежда, вечно беше затънала в такива романтични проблеми. Никога не се влюбвай в мъж, който носи две лица, Авиел. А, господин Елиът, предполагам, че всъщност не сте толкова безразличен към…
	Ето. Именно това бях очаквала. Знаех, че Том ще трябва да се раздвижи в крайна сметка. Не можеше да остане дълго в тази неудобна поза. И макар че не ме пусна, тази лека промяна в позата на тялото му ми даде единствения шанс, който щях да имам да нанеса ответен удар. В няколкото секунди, през които ръката му помръдна, се раздвижих и забих рамо в лицето му с цялата си сила. Той моментално стреля, но аз се бях отдръпнала точно колкото да избегна дулото. Пищовът обаче гръмна точно до главата ми и изстрелът изпрати шокова вълна от болка из цялото ми ухо. Светът внезапно утихна и чувах от тази страна само звънтене.
	Грант също не губи време и прекоси стаята в миг, издърпвайки Том от мен. Двамата се вкопчиха в схватка на пода: всеки се опитваше да насочи пищова си за смъртоносен изстрел. Бяха твърде близо един до друг и заради цялото блъскане не можеха да се прицелят ясно. На Том му беше останал един куршум и трябваше да е сигурен, че изстрелът му ще е точен. Макар и с два куршума, Грант също трябваше да бъде предпазлив. Хвърлих поглед наоколо да потърся някакви оръжия, но видях само празния пищов, който Том беше избил от ръката ми. Вдигнах го отново и се приближих към двамата мъже.
	Кратка пролука ми позволи да стоваря пищова в главата на Том. Той изруга и се засуети неумело само за миг, достатъчно, че Грант да стреля. Том се беше отдръпнал в последния възможен момент и вместо да продължи с Грант, сграбчи болния ми глезен. Изгубих равновесие и паднах върху тях, при което за миг се превърнахме в купчина от преплетени крайници и объркване. Том успя да се изправи до седнало положение и се прицели в мен, най-ясната му мишена, готов да използва последния си куршум. Грант ме изблъска настрана точно когато пищовът гръмна, и видях как тялото му подскочи рязко, когато куршумът го уцели. Изпищях и се хвърлих към пищова, който беше изпуснал. Том беше по-бърз.
	— Нито сантиметър повече, Авиел — каза той, изправяйки се с усилие на крака. Едва различих думите с все още звънтящото си ухо. Маската му висеше накриво, някои от перата му бяха измачкани… Но ако не се брояха няколко червени подпухнали петна по лицето му, стоеше невредим, когато насочи пищова към мен.
	Хвърлих поглед към Грант, който лежеше до мен. Алено петно разцъфна отстрани на ризата му, разливайки се все повече и повече. Очите му се взираха нагоре и макар че гърдите му се повдигаха и спускаха, тези вдишвания и издишвания бяха повърхностни и накъсани. Бях в твърде силен шок, за да изпитвам скръб или гняв, или каквото и да било. Това беше твърде нереално дори за да го проумея. Стиснах ръката на Грант и се обърнах примирено обратно към Том, обратно към дулото на пистолета. По втвърдените му черти не беше изписано веселие или напереност.
	— Наистина съм малко…
	Зад мен прозвуча силен гръм и Том падна. Погледнах назад и видях Илайджа, застанал в подножието на стълбите. Той пристъпи бавно напред, приковал вниманието си единствено върху падналото тяло на Том. То не помръдваше. След още няколко секунди внимателен оглед Илайджа свали пистолета си и бързо коленичи до мен.
	— Помогни ни — казах му, надвесвайки се над Грант. Прокарах ръка по изпотеното чело на Грант и понечих да посегна към раната. Отдръпнах ръка назад, несигурна какво да правя.
	Илайджа изхлузи палтото си и ми го подаде:
	— Притисни раната с него. Натискай. Трябва да намеря някой друг, който да ни помогне да го изнесем оттук.
	Той затича нагоре по стълбите, а аз последвах заповедите му и притиснах палтото към гърдите на Грант. Той трепна, но не извика. Онези проницателни тъмни очи, които обикновено не пропускаха дори една подробност, сега се взираха замаяно нагоре. Сега, когато вцепенението ми беше отминало, в мен нахлуваха твърде много емоции, най-силната от които бе ужас. Опитах се да го преглътна, знаейки, че имам нужда от бистър ум.
	— Дръж се, дръж се — повтарях, с пресекващ глас. — Не си тръгвай. Не се превръщай наистина в призрак.
	След няколко примигвания изцъклените му очи успяха да се фокусират върху лицето ми. Каза нещо на баланкуански, а после се намръщи, сякаш беше осъзнал какво е направил, но не можеше да го промени. Най-после успя да изрече нещо на осфридиански, но то беше толкова тихо, че със звънтящото си ухо не можах да разбера всичко: „… не се тревожи… не мога да се залутам далече… не и когато… моята Сааса е тук… аз…“. Превключи на баланкуански, а после гласът му заглъхна и той замълча — лицето му побеля като платно, когато болката се върна.
	По бузата ми се стече сълза, но нямах свободна ръка, за да я изтрия. Взирах се в стълбите, призовавайки със силата на волята си Илайджа да се появи, макар да бяха минали само две минути. Обърнах се обратно към Грант и се улових, че говоря несвързано.
	— Не биваше да идваш. Не се предполага да си тук. Трябваше да заминеш да преследваш страстта, която те е обсебила.
	Той затвори очи, но устата му изглеждаше така, сякаш искаше да се усмихне. Навлажни устни няколко пъти, а аз се наведох по-близо, за да чуя следващите му дрезгави думи:
	— … всъщност съм обсебен от теб.
	Нещо се раздвижи в периферното ми зрение. Илайджа. Беше се върнал толкова бързо, че се запитах дали просто беше решил да се откаже. Миг по-късно надолу по стълбите се стрелна Сайлъс с пепеляво лице.
	И тогава позволих на сълзите да рукнат.


>	34

	В дните, които последваха, Кейп Триумф бе преобърнат надолу с главата. Губернаторът Дойл не бе знаел нищо за измяната на сина си, но трябваше да се справи с последиците му, работейки с други водачи на колониите и агенция „Макгру“. На икорите бе разрешено да се разположат на лагер в покрайнините на града и отправиха оплакванията си в дипломатически разговори, за чието улесняване помогна Тамзин.
	Илайджа, както бях заподозряла, беше човекът, който шифроваше и разшифроваше баланкуански съобщения за Том. Илайджа бе разкрил пълния мащаб на конспирацията едва наскоро. Това знание се бе появило непосредствено след все по-усилващо се смущение от работата на Том, но страхът, че отмъщението може да засегне семейството му, беше възпрял Илайджа да скъса с него. Сега, свободен, той си откупи амнистия, като разказа всичко, което знаеше. Гледката как Том се кани да ме убие, се беше оказала катализаторът, който най-сетне беше разтърсил Илайджа. Беше се разочаровал твърде много от Том и се беше привързал твърде много към мен, доказвайки по този начин, че Том греши. Близостта, привързването и отношението към другите като към човешки същества, а не пионки, в крайна сметка не бяха слабост.
	А Грант? Е, Грант не беше лесен за убиване.
	Един лекар извади куршума и каза, че не е засегнат нито един жизненоважен орган, но опасността от инфекция или твърде голяма загуба на кръв още висяха застрашително над нас в онзи първи ден. Прекарах тези часове в агония, докато Грант ги преживя силно упоен от обезболяващи в дома на Сайлъс. Най-сетне лекарят обяви, че Грант ще се възстанови напълно, и докато постепенно се съвземаше от ефекта на болкоуспокояващите, той се оказа непокорен пациент. Мразеше да го ограничават. Особено много мразеше някой да го обслужва. Това го правеше по-кисел и намусен от обикновено, но Сайлъс, Айана и аз нямахме нищо против, докато се редувахме да му правим компания.
	Когато не бях с него, имах други занимания в изобилие. Сега и Аделейд, и Тамзин се бяха върнали в живота ми и въпреки собствените им задължения успявахме да прекарваме време заедно всеки ден. Бях във възторг, че всички се бяхме събрали отново заедно, макар да не беше същото като по-спокойните ни дни в Блу Спринг. Сега всички се чувствахме много по-възрастни.
	Невероятно, но Рупърт настоя да изплати договора ми независимо колко упорито се опитвах да му кажа, че мога да взема заем за изплащането му. Само тримата Торн и Сайлъс знаеха. Корнелиус беше направил толкова много смущаващи неща, че Рупърт искаше бизнес делата му да бъдат уредени, преди постъпката му да бъде оповестена. Но дори и другите да не разбраха веднага, аз научих. Когато Джаспър ми даде копие от напълно изплатения ми договор, не можех да спра да го гледам. Бях свободна. Бях успяла да стигна до Адория и бях откупила живот за Лонзо и за себе си. Коляното му беше достатъчно добре, за да може той пътува, и го очаквах всеки момент благодарение на щедростта на Грант. Бях дала за благотворителност онова, което бях спечелила като лейди Авиел.
	Участието ми в сформирането на градска стража също бе пазено в тайна, въпреки че веднага се заех с планирането му заедно със Сайлъс. Неговият опит беше успокояващ, но нямаше да разполагам с него задълго. Беше му възложено лично да ескортира Уорън и няколко други изменници обратно до Осфрид и трябваше да приема стряскащата реалност скоро да поема напълно командването.
	Мисля, че Сайлъс изпита облекчение, когато Грант се премести обратно в собственото си жилище. Може и да чувстваше Грант като свой син, но беше доста проблемен син. Щом Грант се прибра у дома, прекарвах в мансардата му толкова много време, че със същия успех можеше да съм се нанесла да живея там. Тримата Торн ми позволиха да остана в Уистерия Холоу още малко, но вече не можеха да ми диктуват какво да правя. Все още прекарвах много време в къщата, а сред целия друг хаос в света никой всъщност не следеше строго къде се намирам.
	— Не би трябвало да правим това — казах на Грант една сутрин. Беше истински лукс да се събудя с него, вместо да бързам да изчезна посред нощ.
	Той се претърколи и обви ръце около мен:
	— Да спим до късно?
	— _Не._ Знаеш какво. Не бива… да се претоварваш. — Леко проследих с пръст ръба на превръзката, която още покриваше гърдите му. — Още се възстановяваш.
	— Да се възстановяваш, не е същото като да си мъртъв. Докторът казва, че съм добре, а и бездруго малко закъсня да изразиш загрижеността си.
	— Изразих я преди два дни. Той ме целуна по шията.
	— И въпреки това ето те тук.
	— Не мога да остана. Нито пък ти. Сайлъс иска да се срещне с нас тази сутрин. — Извих се, отскубнах се и седнах в леглото. Преди да се измъкна от него, попитах колебливо. — Тръгваш ли?
	Той сложи ръце зад главата си:
	— Не и днес.
	Въпросът ми не се отнасяше за ходенето му при Сайлъс. Беше част от същия разговор, който водехме всеки ден, откакто съзнанието му отново се бе прояснило. Всяка сутрин го питах дали тръгва — дали наистина тръгва. _Не и днес_, казваше той. И продължавахме с живота си, докато се наложеше да попитам отново. Не говорехме за нас или за бъдещето. Не можех дори да го накарам да каже какво смята за загубата на шанса да бъде посланик. Когато бях повдигнала въпроса, той само бе свил рамене и бе казал:
	— Свършено е. Няма смисъл да се въвличам в това. Днес обаче не продължих с живота си. Останах където си бях, приседнала отстрани на леглото по тънка долна риза, и попитах:
	— Щастлив ли си?
	Промяната в сутрешния ни диалог го завари неподготвен:
	— Защо би ме попитала това?
	— Защото се уморих да питам всеки ден дали заминаваш. Уморих се да се страхувам, че един ден ще дойда тук и ти ще си си тръгнал.
	— Мислиш, че бих заминал, без да ти кажа?
	— Не знам, Грант. Наистина не знам кой знае какво, освен че те обичам и продължавам да се връщам при теб всяка нощ.
	Той вече не изпадаше в паника, когато му казвах, че го обичам, но на лицето му винаги се появяваше странно изражение.
	— Какво друго искаш? — Въпросът му не прозвуча агресивно или саркастично. Стори ми се искрен, сякаш всъщност не беше сигурен в отговора.
	— Бих искала да зная какво смяташ да правиш. Бих искала да зная дали смяташ да потърсиш друг начин да отидеш при баланкуанците. Бих искала да зная дали смяташ да останеш… с мен.
	Той прикова задълго поглед върху яркия прозорец, преди накрая да се обърне обратно към мен:
	— Не зная как да бъда с теб, Мирабел. Тук — в леглото — това никога не е било проблем за нас. Но не знам какво да правя извън него. Винаги, когато съм имал някого или някое място, които съм смятал за добри и истински, и трайни, то се е разпадало. Не искам това да стане с теб.
	— И затова би предпочел просто да живееш ден за ден, страхувайки се твърде много, за да прекрачиш отвъд това? Грант, наистина не зная много повече, отколкото ти. Искам да кажа, погледни ме. Дойдох, мислейки, че мога да спя с теб, без да те харесвам.
	— Оказва се, че можеш — каза той, неспособен да се сдържи.
	— Не, винаги съм те харесвала. — Направих пауза. — През повечето време. Виж, вероятно ще допуснем някои грешки, но можем да се справим заедно. Ако искаш.
	Звучах много сигурна в себе си, сякаш може би наистина разбирах нещо от връзки. Вътрешно бях ужасена. Един постоянен възел от напрежение в гърдите ми се затегна, докато чаках отговора му. Ами ако това беше моментът, в който го изгубвах? Може би беше по-добре да оставя да бъдем завинаги така в това неопределено състояние, където можехме да продължим да пренебрегваме неудобните теми.
	— Искам. — Той седна в леглото и посегна да отметне косата от лицето ми. Ръката му трепереше. — Не мога да те оставя, Мирабел.
	Възелът в мен се разхлаби. Взех ръката му и я поднесох към устните си.
	— Тогава мога да спра да те питам дали ще заминеш?
	— Да, но не мога да гарантирам, че няма да поискаш да ме изхвърлиш някой ден.
	— Ще се справим. А и бездруго всъщност не мога да те изхвърля от дома ти. Казах ти, просто трябва да бъдем заедно в това. Трябва да говорим сериозно — наистина да говорим. Не само саркастични реплики и закачки.
	— Чакай, чакай. Не спомена това преди. Все още _можем_ да се закачаме, нали?
	Само това, че още се възстановяваше, го спаси от смушкване с лакът:
	— Да. Можем даже да си определим специално време за него, ако това те кара да се чувстваш по-добре.
	— Да, кара ме. А колкото до това да ме изхвърлиш… — Той посочи с жест около нас. — Не знам още колко време ще е мое това място, ако не мога да плащам сметките. Приключих с магазина: той беше просто за параван. И не се погаждам с агента, който ще заема мястото тук, докато Сайлъс е в Осфрид. Така че вероятно от работата ми като наемник за „Макгру“ също няма да излезе нищо. Може да се наложи да разчитам на благоволението на началничката на стражата, докато измисля за каква изключваща скитосване работа съм създаден.
	Усмихнах се в отговор:
	— Е, началничката на стражата на драго сърце ще предложи благоволението си. Но може би… може би ще ти хареса и да работиш за нея.
	— Работа ли ми предлагаш? — Звучеше повече развеселен, отколкото заинтересуван.
	— Разбира се. Трябва да наема хора — хора, на които мога да имам доверие. И мисля, че това е работа, в която ще си добър. Наблюдателен си. Нямаш нищо против да се включиш в схватка. Всъщност, изглежда, че ти е по-лесно и спокойно да правиш това, отколкото да говориш за чувствата си.
	— Кой се заяжда сега? И сега тъкмо си изливах сърцето, знаеш. — Стана по-сериозен, докато обмисляше предложението ми. — Ще правя всичко — работата за стражата. Но… това, което става между нас, няма да остане тайна. Не искам да подкопае положението ти.
	— Защо да го подкопае?
	— Защото — тъй като знаеш, че ти казвам истината — ще има хора, на които ще им е трудно да приемат, че една жена ръководи нещата. Може да се натъкнеш — ще се натъкнеш — на съпротива при заповедите си. Не от мен, разбира се. Вече съм свикнал да следвам заповедите ти. Но някои хора ще се опитат да използват факта, че си свързана с човек, работещ за градската стража, като оправдание да те нападат. Можеш ли да се справиш с това? Ако не ме лъже паметта, един от първите пъти, когато се срещнахме, ти заплашваше някого с нож заради клевета.
	Помисляйки си за онова, което знаех за човешката природа, подозирах, че е прав.
	— Мога да се справя. _Ти_ можеш ли?
	— Да се справя с атаките срещу теб? Не и по мирен начин. Но срещу мен? Не ме е грижа. Могат да говорят каквото си искат. Могат да ме наричат господин Виана.
	Засмях се:
	— Това ще бъде ли проблем?
	— Не. Аз събирам имена. Но… може би… — Наложи му се да отмести поглед и да събере смелост, преди да срещне отново погледа ми. — Може би ти би искала да бъдеш госпожа Елиът.
	Това беше още един от онези моменти, когато трябваше да се опитвам да разгадая думите му, за да разбера какво _всъщност_ бе казал. А после:
	— Да не би току-що да… ми направи предложение? След като усилието от тази задача бе отминало, той отново възприе познатото си наперено държание:
	— Е, правил съм го преди.
	— Нима? На мен?
	Той ми хвърли бърз поглед:
	— _Да._ Когато говорихме да ме придружиш при баланкуанците.
	— Онова не беше предложение. Нито пък това сега. — Зарових се обратно в спомените си към момента, когато беше споменал пътуване на север. — Бяха по-скоро пасивни намеци. Предложенията за брак обикновено включват… ами, малко повече. Поне бих очаквала истински въпрос.
	Той се престори на шокиран, когато чу това:
	— Ей, чакай малко, ти знаеше в какво се въвличаш. Ако искаш цели часове цветисти речи, по-добре върви да откриеш дали Седрик Торн има брат.
	Засмях се:
	— Не, искам само теб независимо колко невъзможен и сложен си. Може би тъкмо заради това.
	— А аз те искам, защото… — Развеселеното изражение върху лицето му се стопи, докато ме гледаше изпитателно, и внезапно разбрах какво имаше предвид, когато говореше за „онзи поглед“, който му отправях в емоционални моменти. Бях напълно сигурна, че ми отправя еквивалента на този поглед. И беше зашеметяващо. — Искам те, защото ти си ти, Мирабел. Защото, когато съм с теб, не искам да скитам и да се лутам. И защото те обичам. — Изрече тази последна част толкова бързо, че едва не я пропуснах. А после ме целуна по бузата и се измъкна от леглото. — Но не оставяй това да ти замае главата.
	Когато отидохме у Сайлъс по-късно, очаквах ново обсъждане на градската логистика. Вместо това заварихме Сайлъс и Айана, и двамата застанали там със скръстени ръце, да ни чакат. Грант подозрително премести поглед между тях.
	— Какво е това?
	— Трябва да уредим някои неща, преди да отплавам — каза Сайлъс със строг тон. — Заминаваш ли, момче? Дай ми отговор веднъж завинаги.
	Напрежението на Грант се стопи:
	— Леле, това наистина е моят ден. Да, оставам. Да, ще бъда тук, когато се върнеш.
	Сайлъс запази сурово изражение, но видях как из него се разля облекчение.
	— Значи предложението на Айана те устройва. Ще го изчакаш.
	— Да. — Грант прикова върху нея остър поглед. — Макар да й казах, че няма нужда.
	— Това е моят избор, Иуитси — отвърна тя с равен тон. — Възползвай се от него.
	Бяха ме объркали.
	— Какво предложение?
	Айана продължи да отвръща предизвикателно на настойчивия поглед на Грант няколко минути, преди да отговори:
	— Наруших правилата на брака си, като избягах от съпругата си — това е голямо нарушение в по-висшите клонове. Има сериозни наказания за това, ако ме хванат. Затова се укривам тук. Но ако сме разделени в продължение на пет години, бракът се разтрогва и съм свободна от последствията. Трябва да стоя надалече само още година и половина. После мога спокойно да отида на гости — и да взема Грант с мен. Може да подаде молба за връщане на гражданството си.
	— Изобщо не е нужно да се връщаш — настоя Грант. — Ще те накарат да уредиш книжата и да се видиш с нея отново.
	Айана го пренебрегна с махване на ръка:
	— Вече не се страхувам от нея.
	Обърнах се слисано към Грант. Колкото и да се бях зарадвала да чуя, че ще остане тук, бях изпитвала глождеща вина, задето след всичко, което беше направил, щеше да му е отказано завръщането в родината.
	— Тогава… можеш да се върнеш. Не точно така, както искаше, нито толкова скоро, но…
	— Но може да почака — довърши Сайлъс. — Това, което не може да чака, сте вие двамата. Не можете да продължавате така.
	— Да продължаваме как? — попитах невинно.
	— Не ми се прави на свенлива. Знам къде спиш. — Погледът му се извъртя към Грант. — Престани или уреди това официално на хартия.
	Грант не трепна:
	— Виждаш ли, Мирабел? В сравнение с него от мен направо блика романтика. — На Сайлъс каза: — Спокойно, планираме да се оженим.
	— Нима? — попита Айана, стресната. Погледна ме за потвърждение.
	— Да. Очевидно Грант ми е направил предложение. Няколко пъти. Май. — Спомних си как обсъждахме предложенията тази сутрин и осъзнах, че всъщност никога не беше имало въпрос или отговор.
	— _Да_, направих предложение. — Грант ме стрелна с многозначителен поглед. — Моментът беше прекрасен.
	Айана сякаш беше по-изненадана от това, отколкото че той наистина е направил предложение.
	— Наистина ли?
	— Защо си толкова шокирана, Секем? Не съм напълно нечувствителен. Знам как стават нещата с предложенията.
	— Точно така — добавих лукаво. — Взе ръката ми и попита… какво беше? — Хвърлих очаквателно поглед към него.
	Той разпозна капана. Беше отместил лице от Сайлъс и Айана и погледът, който ми отправи, казваше: _Как можа да ми причиниш това?_ Аз просто се усмихнах още по-широко и след като прочисти гърло, той каза:
	— Е, не си спомням точния подбор на думи, но съм напълно сигурен, че я попитах дали би ми оказала огромната чест — чест, за която зная, че не съм достоен — да стане моя съпруга. Казах й, че няма равна сред жените и е най-светлото, най-истинското нещо, което съм имал в живота си — _за разлика от приятелите ми_, които в момента са се вторачили в мен, все едно не са ме виждали никога преди. И също така казах, че ще бъда малко по-малко циничен и ще направя всичко по силите си, за да се постарая дните и нощите й да бъдат невероятни. Невероятно щастливи, искам да кажа. — Направи пауза. — О, и определено беше истински въпрос. На който тя отвърна…?
	Сега ми отправи очаквателния поглед и аз казах:
	— Да. Определено да.
	Мисля, че отговорих малко по-сериозно, отколкото очакваше. Той се поколеба за момент, а на лицето ми вероятно беше изписано „онова изражение“. Когато си възвърна самообладанието, той се обърна към другите и каза:
	— Сега доволни ли сте? Безмълвието им отговори вместо тях.
	По-късно, докато Айана и Сайлъс обсъждаха някаква услуга, за която той я беше помолил, дръпнах Грант настрана:
	— Преди Айана да предложи да се върне с теб, ли реши да останеш, или след това?
	— Съмняваш ли се в мен? — Той наклони глава, за да ме погледне по-внимателно в лицето. — Не мога да определя дали това е специалното време за сериозни разговори, или времето за закачки.
	— Започвам да си мисля, че е все същото. И ти вярвам… само дето всъщност не отговори.
	— Предположих, че дълбоката искреност в изражението ми е отговорила вместо мен. Виж, цялата причина да намеря бележката в кабинета на Сайлъс след процеса, беше, защото бях решил да остана. Ако бях възнамерявал да замина в онзи ден, щях да съм тръгнал. Отдавна знаех какво изпитвам към теб, много преди тя да предложи. Просто имах да изясня много неща. Например как да призная, че имам чувства. Очевидно, сега се справям отлично с това след онази невероятна реч, която произнесох. Чу ли я?
	— Чух я. — Хванах ръката му и преплетох пръстите ни. — Всъщност още съм донякъде зашеметена. Не ми трябва братът на Седрик Торн.
	— Е… освен това ми беше нужно да кажеш „да“ пред свидетели. В случай че си промениш решението.
	— Значи сега се съмняваш в мен? — Засмях се.
	— Просто предпазна мярка. Нямаше да ти дам „близко име“, ако се съмнявах в теб.
	Отстъпих крачка назад:
	— Не си.
	— Дадох ти. — На лицето му беше изписано същото самодоволно изражение, което бе имал, когато разкри истината за монашеската си маскировка. — Дори на смъртното си ложе бях безнадежден романтик.
	— Смъртно ложе… — Заблъсках си ума да си припомня всяка подробност от последната седмица, търсейки всичко, което можеше да се „върже“. — Избата.
	— Значи си внимавала. — Все още се хилеше самодоволно. — Но явно недостатъчно, за да запомниш. Само ако знаеше, не би се усъмнила в мен никога повече.
	— Вече казах, че не се съмнявам в теб! В онзи момент бях полуглуха. И бях малко разсеяна заради факта че кървеше до смърт пред мен. — Споменът беше неясен и причината не беше само в слуха ми. Беше имало твърде много адреналин, твърде много бушуващи емоции.
	_Не мога да се залутам надалече… не и когато… моята Сааса е тук…_
	— Сааса? — попитах. — Какво означава? Правилно ли го произнасям?
	— Ще ти кажа довечера в леглото. През определеното време за закачки.
	Спрях за миг с вглеждането в спомените си:
	— Това е определеното време за закачки?
	— Хм, чувам, че е все едно. — Той пъхна ръка зад врата ми и ме придърпа към себе си, целувайки ме далеч по-настойчиво, отколкото бих очаквала, при положение че Сайлъс и Айана бяха в другия край на стаята. Отдръпна се от целувката, но ме задържа плътно до себе си още няколко мига. — До по-късно, Мирабел.
	Тръгна да свърши нещо, за което Сайлъс го бе помолил преди това, а аз по-късно установих, че вървя обратно към Уистерия Холоу с Айана.
	— Хей — попитах я. — Какво означава _Сааса_?
	— _Сааза_?
	— Беше нещо, което Грант каза. След като го простреляха и чакахме помощ.
	Айана се взря изучаващо в пътя напред, докато мислеше:
	— Означава „брадва“. Освен това и „весел, жизнен“. О, чакай. Саса. Това ли имаш предвид?
	— Не казах ли това?
	— Каза Сааса.
	— Звучат еднакво! Какво значи това?
	— Означава пътека, направена от скални късове. Хората използват такива пред домовете си.
	Поклатих глава:
	— Няма значение. Понякога езикът ви е повече дразнещ, отколкото очарователен.
	— Не беше ли глуха тогава? — попита тя.
	— Само частично. — Спомних си изражението на Грант в дома на Сайлъс. — Чула съм го правилно. Или, ами, близо съм до смисъла.
	След като няколко минути вървяхме мълчаливо, Айана каза:
	— Има и _Сасса_.
	Удържах една въздишка. Звучеше като всички други варианти.
	— Какво означава?
	— Това е един вид, о, не мога да се сетя на кой от вашите ангели е кръстено. — Тя направи пред себе си жест, сякаш можеше да улови значението от въздуха. — Звездата, която не се движи. Звездата на пътешествениците.
	Спрях да вървя.
	— Звездата на Ариниел.
	— Правилно. Точно тази.
	_За баланкуанците звездата на Ариниел е звездата на пътниците — звездата, която винаги те отвежда у дома, колкото и да си изгубен. Единственото нещо, на което може да разчита един скиталец._
	По лицето ми започна да се прокрадва усмивка.
	_Не мога да се залутам далече… не и когато… моята Сасса е тук…_
	Айана ме изучаваше любопитно:
	— Мислиш ли, че е това?
	— Без съмнение — казах.
