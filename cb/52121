>	1.

	Копър беше омъжена от осемнайсет месеца и не считаше, че е експерт в брачните връзки. Въпреки това знаеше кога един брак не върви. И беше сигурна, че нейният определено не отива на никъде.
	Докато слушаше как съпругът й взема интервю от един френски партизанин, тя си мислеше за съветите, на които бе попаднала в женските списания. Нямаше майка и близки приятелки, с които да споделя, затова те бяха единственият й източник на мъдрост. Не беше от жените, които „мрънкат, досаждат, изискват или се оплакват“. Със сигурност не беше и от тези, които „постоянно искат да им се купуват нови рокли“, но въпреки това успяваше да не изглежда „мръсна и раздърпана“. А що се отнася до съвета да не се сервира „противна храна в нечисти чинии върху покривки с петна“, правеше всичко по силите си да спазва и това, въпреки ограниченията във военен Париж.
	Но колкото и да се стараеше да избегне всички тези смъртни грехове за добрата домакиня, това не означаваше, че Копър знаеше къде ходи мъжът й до два след полунощ, или чие е размазаното на яката на униформата му червило, или защо бе започнал да се държи с нея като с предмет.
	— Има ли нещо за ядене? — попита Еймъри Хийткоут и й метна няколко листа с надраскани бележки.
	Като негова асистентка, в задълженията й влизаше и тази задача — да печата записките му, за да могат да ги изпратят по каналния ред в Америка, а като негова съпруга му осигуряваше уютен дом, обграждаше го с удобства, грижеше се за нуждите му и го бранеше от неудобствата на живота дори извън дома. По всички възможни начини.
	— Има вино, хляб и кашкавал.
	Съпругът й изглеждаше недоволен.
	— Нищо друго?
	— Ще попитам хазяйката.
	Хората в освободен Париж бяха трогателно щедри към американците, но при положение че самите французи гладуваха, беше изключително трудно да се намерят каквито и да е продукти.
	Копър отиде до хазяйката и се върна с голямо парче салам и четири сварени яйца. Еймъри и Франсоа Жиру пушеха на малката им тераса с изглед към улица „Риволи“, по която все още се виждаха белезите и разрушенията от уличните битки. Двамата наблюдаваха четирима американски патрули, които флиртуваха с групичка млади французойки, чийто смях се носеше по улицата.
	— Знаеш ли как наричаме вашите войници? — попита Жиру. — Казваме им войниците с дъвките.
	— Не звучи добре от ваша страна. Не е признак на благодарност — каза Копър.
	Жиру погледна надолу и смръщи лице.
	— Мотаят се из Париж и раздават дъвки и бонбонки. Ние не сме деца.
	— Просто се опитват да бъдат любезни с вас.
	— Аз съм французин и комунист, мадам. Не искам да бъда под ничий ботуш — нито немски, нито американски.
	— Питам се дали някога ще ни простите, че ви освободихме — каза Копър. Френската гордост след години унижения, нещастия и беди под окупацията на нацистите беше като таралеж: бодлива отвън и чувствителна отвътре.
	— Преди време улиците ни бяха пълни с военно сиво, а сега са пълни с каки.
	През последните четири часа Жиру ги бе бомбардирал с истории, една от друга по-страшни и велики, за героизма му и за ролята му в освобождаването на Франция, но когато усети поспадналия им интерес, попита:
	— Искате ли да видите нещо забележително този следобед?
	— В какъв смисъл забележително? — заинтригува се Еймъри.
	Жиру изгаси цигарата Кемъл.
	— Колаборационистите си мислят, че могат да се скрият от нас, но ние знаем къде са. Намираме предателите един по един и раздаваме правосъдие.
	— Значи _épuration sauvage_?
	— Така му казваме, да. И днес ще накажем някого.
	Еймъри веднага наостри уши.
	— Разбира се. Искам да видя. Ще изчакаме Фричли-Баунд. Той ще иска да дойде с нас. — После се обърна към Копър. — Къде е той?
	— Къде мислиш? — отвърна тя.
	След освобождаването на града от немците бе започнало едно безкрайно парти и Джордж Фричли-Баунд, известен още като Свирепият негодник, така и не намираше сили да устои на нито един от купоните. Беше британски журналист, пристигнал преди няколко седмици. Като стар възпитаник на Итън, той беше постоянно пиян, но Копър и Еймъри се бяха привързали към него.
	Свирепият негодник можеше и да не се върне за обяд, затова започнаха без него.
	Хлябът беше по-корав от салама, а виното прекалено студено, но бяха гладни.
	— Кой е този предател? — попита Еймъри.
	Жиру режеше колбаса с военния си нож и говореше мрачно:
	— Някой, който стори огромно зло на Франция. Ще видите.
	— Ще го убият ли?
	— Може би.
	Копър сгърчи лице. Вече се бяха нагледали на толкова много ужас и жестокости след нахлуването на Съюзниците — огромната вълна от хора и машини бавно се търкаляше напред през Европа и вървеше към Берлин. Париж все още стенеше и плачеше, след като беше пометен от нея. Еймъри изглеждаше необезпокоен от множеството осакатени и обезобразени до неузнаваемост хора, от все още топлите трупове. Но все пак той беше военен кореспондент, обръгнал на подобни жестокости.
	Копър го обичаше, но не можеше да не признае, че съпругът й беше най-студеният човек, когото познаваше.


	Пет минути по-късно Свирепият негодник се появи — мъртвопиян, придружен от двама войници.
	— Добро момче е, за разлика от останалата английска сган — каза задъхано единият. Фричли-Баунд беше голям мъж, а стъпалата до апартамента бяха доста. — Но не знае кога да спре. Къде да го оставим?
	Те поеха Фричли-Баунд от мъжете, с които беше пил, и го сложиха на леглото му. Не се случваше за първи път и Копър вече знаеше, че е добре да го обърнат на една страна и да му оставят наблизо гърне, така че лесно да може да го стигне.
	Тогава най-неочаквано Фричли-Баунд отвори кървавочервеното си око и ги огледа.
	— Изложих ли се?
	— Не повече от обичайното — отговори му Еймъри. — Но изпускаш нещо много важно. Жиру ще ни води да видим как Опозицията раздава правосъдие и наказва предател.
	— Мамка му. На онези ще им хареса. — Опита се да седне, но после се хвана за гърдите. Лицето му, досега като пурпурно червена маска, изведнъж побеля. Наложи се да го хванат, за да не се строполи на пода.
	После вдигна поглед към Копър.
	— Моля те, старо мое приятелче.
	— Не, Джордж. Не искам да гледам как убиват някого.
	— Моля те, направи го за мен.
	— Не.
	— Може да е големият удар на стария Джордж. На две страници от вестника. Щастлив редактор. Спасение на кариерата. — Той стисна ръката й. — Апаратът е в гардероба, ей там. Трябва да е останала лента за няколко снимки.
	— По дяволите, Джордж — каза ядосано тя. — Не можеш да продължаваш така.
	Той размаха голямата си ръка, за да се съгласи с нея или за да протестира, така и не стана ясно, а после се отпусна назад, блед като труп.
	Еймъри я погледна въпросително.
	— Последното желание на един умиращ човек. Ще откажеш ли?
	— И така да беше, пак бих отказала. — Копър се засили към гардероба и буквално се удари в него. — Няма да слагам нова лента. Ако филмът е свършил, не ме интересува.
	Тя разгледа очукания „Ролифлекс“ (струваше й се странно и дори смешно, че Фричли-Баунд не изпускаше немския апарат, който бе влязъл в производство години преди войната). Бяха останали около шест пози.
	— По дяволите!
	— Можеш да си останеш у дома, ако искаш — каза Еймъри и Фричли-Баунд се разбуди с грухтене.
	— Не. Смело момиче. Спасението на Свирепият негодник. Благодарен до гроб.
	— За кой път вече? — попита тя сърдито. — Всички ме използвате за нещо. Вече ми дойде до гуша. Хайде, да вървим.


	Колко пъти бе вършила работата на Фричли-Баунд, защото беше прекалено пиян? Беше правила снимките му, дори беше писала статиите му. Единственото, което Джордж правеше, бе да нанесе няколко корекции с молив и трепереща ръка и да ги изпрати на шефовете си. И тя не получаваше нищо, освен благодарност до гроб и убеждението, че спасява кариерата му.
	Фричли-Баунд беше бедствие, което тепърва щеше да ги удари. Съвсем скоро от вестника му щяха да разберат с какво всъщност се занимава и това щеше да е краят.


	Джипът се носеше по неравните пътища и Копър подскачаше на задната седалка, докато гледаше как Париж лети край нея. Въздухът беше наситен с тежката миризма на коне и техните изпражнения. Лишеният от петрол град се бе върнал в деветнайсети век и се бе качил на каруци и каляски, които задръстваха булевардите. Единствените коли бяха малкото на брой таксита или джипове като техния, пълни с войници, журналисти или хора, посветили се на военен туризъм.
	Сградите изглеждаха като надупчени от варицела лица. Подминаваха изгорени камиони, размазани немски танкове край парка Тюйлери, но въпреки това Париж изглеждаше великолепен.
	В сравнение с Лондон в началото на годината Париж изглеждаше весел, окъпан в зеленина, блеснал със златистите орнаменти на сградите. Горда и величествена, Айфеловата кула се издигаше високо над покриви и дървета към ясното индигово небе. Трикольорът се развяваше навсякъде. Улиците бяха пълни с момичета на велосипеди.
	— Не можеш да кажеш, че тук е имало война — отбеляза Копър.
	— Не е и имало — отвърна иронично Еймъри. — Много по-лесно е да се предадеш, отколкото да отвърнеш на удара.
	Жиру го изгледа мръсно.
	— А вие, мосю? — намеси се троснато той. — Мога ли да попитам защо вие не участвате в битките?
	Еймъри се засмя. Очевидно въпросът не го притесни. Както винаги! Всъщност едва ли имаше нещо, което да го смути, но Копър веднага се втурна да го защитава.
	— Съпругът ми е освободен от военна служба. Има слабо сърце.
	— Слабо сърце? — повтори Жиру и огледа елегантното му тяло. Беше висок около метър и осемдесет и пет.
	— Да, като малък е страдал от ревматизъм.
	Жиру се усмихна. Копър беше виждала тази недоверчива саркастична усмивка много пъти. И не ревматизмът като дете бе спасил Еймъри от фронта, а фактът, че имаше баща банкер. Беше от богато семейство от Ню Инглънд, беше завършил университета Корнел, следователно приемаше за даденост, че е много повече от останалите хора и че ги превъзхожда във всяко едно отношение.
	Копър, която имаше съвсем различен произход и бе успяла да завърши само колеж по машинопис, беше много по-чувствителна към несправедливостите. Беше му позволила да я прелъсти един летен следобед в Лонг Айлънд. Еймъри беше първият мъж в живота й и за нейна изненада, той се ожени за нея само след шест месеца. Семействата им бяха крайно недоволни. От страна на семейство Хийткоут, всички бяха потресени, че не се е оженил за момиче от богато и влиятелно семейство, имаше толкова много нови пеперудки, които правеха дебюта си на пазара за женитба. Бащата на Копър, вдовец ирландец и работник във фабрика, казваше, че Еймъри е отроче на същите онези хора, които притискат с ботуша си лицата на бедните в земята и ги карат да работят до изнемога. Един от братята й заяви напълно откровено, че вероятно Еймъри е противно копеле, което не умее да се държи добре с една жена.
	Но Еймъри открито бе заявил възхищението си от отношението на семейството й към капиталистите. Както повечето интелектуалци от класата на богатите, той предпочиташе да заема лява позиция по политически въпроси.
	Може би всичко между тях беше просто привличане на противоположностите. И вероятно защото тя бе отворена към секса по начин, по който много момичета от обкръжението му не бяха. Привличаше я с красивия си външен вид, беше като кинозвезда. Имаше гъста руса коса и очи с цвят на електриково-, почти виолетово-синьо — никога преди не беше виждала такива очи. У него имаше някаква вродена изисканост и в същото време общуваше лесно и свободно с хора от един различен свят, който тя не познаваше, но на който тайно се възхищаваше.
	Беше отишъл в Англия като военен кореспондент, защото не искаше да си остане у дома и да се крие от войната, и бе използвал връзките на семейството си, за да осигури акредитация за двамата. Това трябваше да е тяхното велико приключение. Казваше, че всеки има право да отнесе по нещо за себе си от тази война. В неговия случай наградата „Пулицър“.
	Пишеше роман, който според него щеше да е най-великото произведение за войната след Хемингуей (когото той откри още с пристигането си в Париж). Каквито и да бяха недостатъците му, съпругът й имаше брилянтен ум. В това нямаше никакво съмнение. И именно брилянтният му ум беше причината Копър да се държи за този брак вече осемнайсет месеца, макар да се беше простила с повечето от илюзиите си за Еймъри, с особено наивните й очаквания, че ще й бъде верен. По отношение на жените той беше истински негодник. Братята й се бяха оказали прави.
	Една вечер, когато беше много пиян, Еймъри й каза, че баща му изневерявал на майка му през целия им брак и че майка му се научила „да приема нещата каквито са“. Намекът му беше, че и тя трябва да направи същото.
	Копър отпусна глава назад и вятърът пое косата й. Дълга, гъста, златисточервена. Заради цвета на косата й сега, на двайсет и шест години всички й казваха Копър*, а не Уна, както беше истинското й име. Косата й контрастираше с бялата й кожа и сиво-зелените й очи, които издаваха келтския й произход.
	[* Copper (англ.) — мед. — Б.пр.]
	Жените, които виждаше по улиците на Париж, изглеждаха много по-хубаво облечени от американките. Носеха обувки с високи платформи и екстравагантни шапки, имаха широки, почти мъжки рамене и се качваха на колелетата си с увереност и самочувствие. Полите им бяха къси, показваха без притеснение глезените си. Как успяваха? През последните четири години купонната система у дома и в Англия означаваше обикновени, грозни, дори груби дрехи за жените. Как французойките успяваха да изглеждат шикозни, елегантни и женствени при толкова повече лишения? Имаше някаква стара галска тайна и изведнъж Копър категорично реши, че ще я открие. По дяволите това „не искайте от мъжете си нова рокля“.
	Копър се наведе напред и извика, за да я чуят през свистенето на вятъра.
	— Искам френска рокля.
	Еймъри обърна към нея гръцкия си профил, едно от безспорните му предимства.
	— Какво?
	— Искам рокля от Париж. Искам рокля от Париж.
	Лицето му издаваше отвращение.
	— Никога не съм мислел, че си от жените, които държат толкова много на облеклото си.
	— Е, искам нови дрехи — настоя тя. — Омръзнаха ми тези военни униформи в цвят каки.
	И наистина й беше писнало от маслиненозелените униформи, които изпълваха гардероба й. Чувстваше се като една ходеща обида за този красив град, като плашило, като нещо, което даваше повод на парижани да се изсмеят.
	— Какво ще кажеш, Жиру? — попита го Еймъри.
	Жиру се обърна през рамо и го погледна с кисела гримаса.
	— Жени. Всички са едни и същи. Имам точния човек за теб. Но първо работата, после удоволствието.


	— Спри тук — заповяда Жиру.
	Еймъри паркира на мястото, където го бе инструктирал французинът, до група млади мъже, които чакаха на един ъгъл в Монмартр. Бяха облечени в раздърпани дрехи, прекалено тънки за хладното време.
	— Тези от Съпротивата ли са? — попита Копър мъжа си.
	— Така изглежда.
	Копър насочи камерата към тях и мъжете с радост позираха с издути гърди, размахваха кепета и подсвиркваха весело.
	Тогава някой подвикна от долната част на улицата и всички тръгнаха натам. Еспадрилите им шляпаха по камъчетата. Жиру обърна глава към Копър и Еймъри и им даде знак да го последват.
	— Сега ще видите какво се случва с колаборационистите — каза той.
	Побягнаха надолу след малката групичка. Обикновена улица с обикновени къщи. Мъжете бяха обградили млада майка, която точно излизаше от една от къщите и буташе количка. Тя веднага се обърна и се опита да влезе обратно в къщата, но мъжете я помъкнаха по стълбите заедно с количката.
	— Това е жена! — възкликна Копър.
	Мъжете я дърпаха и влачеха агресивно, със сила. Копър беше ужасена от плача на бебето, който се чуваше над виковете и писъците. Еймъри я стисна за ръката, за да я спре да не се приближава.
	— Не се намесвай!
	Палтото и баретата на жената бяха вече в канавката. Русата й къдрава коса, освободена от шапката, се разпиля около изкривеното й от ужас лице. Беше на не повече от двайсет години.
	Някой грабна бебето от количката. Майката се молеше, протягаше ръце към бебето си, но друг я удари през лицето и тя се свлече на земята. Изправиха я на крака и започнаха да разкъсват дрехите й. Сърцето на Копър се качи в гърлото.
	— Какво е направила? — попита тя.
	— Беше любовница на един от Гестапо — отвърна Жиру, който строго наблюдаваше отстрани. Цигарата висеше между устните му, очите му бяха присвити срещу дима. — Детето е негово.
	— Какво ще й направят?
	— Погледни я само колко е дебела. Свиня разплодна — каза злобно той. — Яла е масло, докато ние гладувахме.
	Жената вече беше почти гола, притискаше ръце към гърдите си и криеше лицето си. Тялото й беше бяло и меко, но отпечатъците от пръстите им оставяха червени следи.
	Улиците, които допреди малко бяха почти празни, изведнъж се изпълниха с народ. Хората излизаха от къщите и се присъединяваха към издевателството, други крещяха от прозорците. Вълната от омраза удари като силен горещ вятър. Един мъж държеше пищящото бебе високо над главата си, сякаш всеки миг щеше да го хвърли на каменистата улица.
	Майката отчаяно се опитваше да се добере до детето си, но я бутаха, блъскаха, всеки я удряше или скубеше зверски за косата. От носа и устата й се стичаха струйки кръв. И изведнъж крясъците се издигнаха до оглушителен рев. Някой беше донесъл кухненски стол и примка от въже.
	— О, не! — извика Копър. Изскубна се от ръката на Еймъри и хукна напред.
	— Копър, върни се! — изкрещя той.
	Копър някак успя да си проправи път през тълпата, бореше се с насъбралите се хора като полузащитник на футболно поле. И когато достигна до жената, обви ръце около раменете й и се опита да я предпази. Десетки ръце я издърпаха назад и я хвърлиха на земята.
	— Луда ли си? — извика ядосано Еймъри, хвана я и я издърпа встрани. — Можеше да те убият.
	— Ще я линчуват. Направи нещо!
	— Нищо не може да се направи.
	Копър се обърна към Жиру.
	— Спри ги!
	Той вдиша дима от цигарата си.
	— Вие сте смела, но глупава, мадам.
	Тълпата избута с викове жената към стълба на една улична лампа. Тя вдигна отчаяно ръце към детето си. Без надежда. Копър не можеше да затвори очи и да накара всичко това пред нея да изчезне. Избутаха жертвата си към стола и надянаха примката на врата й. Един нисък възрастен мъж се промуши през тълпата. Носеше кухненски ножици. Набръчканото му сухо лице беше безизразно.
	— Това е Ле Блан, сладкарят. Гестапо уби двамата му синове.
	Старият мъж стисна в ръка част от косите на жената и започна да реже с резки болезнени движения. Тълпата викаше и го насърчаваше.
	— _Collaboratrice! Putain!_
	В началото жената викаше от болка при първите удари на ножицата, но после млъкна, сякаш се бе примирила със съдбата си. Отпуснатата й глава се накланяше с всяко дръпване, докато старият човек кълцаше. Работеше бързо. И когато и последният златен кичур падна на земята, тълпата зарева възторжено.
	Мъжът, очевидно недоволен от резултата, продължи да реже докато и последният косъм не падна от оголената й като на кукла без коса глава. После се наведе, изплю се в лицето й и се върна обратно в магазина си. Хората го потупваха с благодарност докато минаваше през тълпата. Копър се молеше всичко да свърши дотук.
	— Дайте й бебето! — изкрещя тя на групата мъже.
	Те започнаха да си подават бебето, смееха се и накрая стигна до жената. Тя го притисна до гърдите си. Малкото изглеждаше добре, но пищеше от ужас, лицето му бе пурпурно. Майката сложи детето до гърдите си и то засмука гладно, а малкото му телце трепереше от конвулсиите на хлипанията му.
	Жиру подбутна Копър.
	— Хайде, давай, Жана д’Арк. Направи си снимката.
	Копър тръгна напред. Стискаше камерата, гледаше жената, целият й фокус бе върху вкамененото й от шок лице. Красотата й… нямаше и следа от нея.
	— Съжалявам — каза Копър.
	Жената я погледна със зачервени очи и безизразно лице. Копър направи две снимки. Тълпата започна да се разотива, спектакълът беше приключил. Само неколцина останаха да гледат полуголата жена, която кърмеше бебето си като една обезчестена Мадона. Вратата на дома й беше залостена и Копър забеляза, че пердетата на всеки един прозорец бяха спуснати. Жената щеше да остане там, да търпи омразата на хората, докато семейството й събереше кураж да излезе и да я прибере. Дрехите й бяха разпилени по улицата, количката — счупена.
	— Край на разходката — каза лаконично Жиру.
	Копър вдигна разкъсаната блуза на жената и я сложи около раменете и гърдите й, опитвайки се да прикрие голотата й, доколко беше възможно. Еймъри ядосано я дръпна назад.
	— Глупачка! Какво по дяволите си мислиш, че правиш?
	— Как можеш да стоиш там, да гледаш и да не направиш нищо?
	— Не бездействам, ако това искаш да кажеш. Правя репортаж. А ти дойде тук да направиш снимките за Фричли-Баунд, а не да се изправяш срещу една обезумяла тълпа да защитаваш някоя си.
	— Направих снимките — отвърна сърдито тя. — И ако утре има махмурлук, ще напиша и статията вместо него.
	— Дяволски си импулсивна! Винаги действаш преди да мислиш. От теб се искаше само да ни придружиш. Колко пъти трябва да ти обяснявам, че не бива да се забъркваш?
	— Това беше отвратително!
	— Извади късмет, че не обезглавиха малкото копеле — намеси се спокойно Жиру. — Знаеш ли какво правеше Гестапо със затворниците?
	— Тя просто се е влюбила и е родила дете. Това е вината й.
	Той се изкиска.
	— Женска логика, нали?
	— Възпитана съм да мразя фашизма — изстреля тя обратно към него. — Баща ми и братята ми бяха бити и хвърлени в затвора от такива изверги. Но твоите така наречени партизани с нищо не са по-добри от издевателите на Хитлер.
	Жиру я изгледа замислено и с подозрение. После метна фаса си на земята.
	— Добре. Отиваме да ти купим рокля.
	— Не искам вече — отвърна тя, докато вървяха към джипа.
	— Защо? Защото на една курва й обръснаха главата ли? Заслужаваше много по-лошо от това.
	— Не вярвам, че този мъж има нещо общо със Съпротивата — каза тихо Копър. — Мразя го.
	— Напълно реално е да обичаш Париж и в същото време да мразиш французите — отговори спокойно той.
	Отправиха се към центъра на града. Копър използва останалите пози във фотоапарата, за да направи снимки на неща, които уловиха погледа й: оставени букети на места, където бяха загинали граждани или войници; хора, които пиеха спокойно кафето си и се наслаждаваха на слънчевите лъчи, а прозорците зад тях бяха надупчени от куршуми; няколко мъже, които сваляха надписа над немското кино. Копър бавно започваше да възвръща самообладанието си.
	След около двайсет минути пристигнаха пред витрината на спретнат скромен магазин на красива улица близо до Шанз-Елизе. Копър видя името _Лелонг_ и настроението й се подобри. „Люсиен Лелонг“ беше онова съкровено нещо, за което винаги бе копняла: пудра, парфюми, рокли, които ухаеха сладко и издаваха приятен шумолящ звук, когато се движиш.
	— Чувала си за „Лелонг“? — попита я Жиру, забелязал изражението й.
	— О, да, чувала съм за „Лелонг“. — Беше почти готова да прости на Жиру за отвратителното преживяване с жената и бебето. Да имаш нещо, каквото и да е, с марката „Лелонг“ — символ на класическата френска мода, беше истинска мечта.
	И после надеждите й се сринаха.
	— Но аз не мога да си позволя рокля от този магазин.
	— Не се притеснявай за това. Практикувам жиу-жицу.
	— Жиу-жицу?
	Той потупа с пръст върха на носа си.
	— Знам как да приложа натиск на нужните места.
	Салонът напълно отговаряше на очакванията на Копър: боядисан в перлени цветове, с грейнали полилеи и сива коприна по стените.
	— Толкова е красиво — въздъхна тя.
	Сякаш войната, заедно с грозните дрехи и униформи, си бе отишла завинаги. Тук имаше изискани семпли рокли, официални тоалети, с подходяща шапка и аксесоари. Самият въздух ухаеше различно, а от невидимите колони се носеше тиха музика. Няколко продавачки стояха мълчаливо зад щандовете, нямаше клиенти.
	Копър опипа с пръсти материята на едно изключително красиво сако. Асистентката, която бе най-близо до нея, й се усмихна със стъклена усмивка.
	— Мога ли да помогна с нещо, мадмоазел?
	— Тук сме, за да се срещнем с мосю Кристиан — отвърна рязко и сухо Жиру и ги поведе по стълбите в дъното на салона.
	Изкачиха се до втория етаж, където се намираше ателието, окъпано в светлината, нахлуваща през многото прозорци. Беше пусто и тихо. Около дузина недовършени тоалета бяха окачени с карфиците върху дървени манекени, но нямаше нито една шивачка. Всички инструменти и уреди за шиене бяха изоставени, сякаш хората бяха побягнали по средата на работата си.
	Жиру отвори една врата и влязоха в малък салон със завеси от сив китайски креп, стени в перлено бяло и бронзови стенни лампи. Имаше няколко големи огледала за онези, които искаха да се огледат във възхитителния си нов тоалет. Имаше само един човек, който гледаше през прозореца. Пердетата не позволяваха на Копър да го види добре. Беше облечен в раиран костюм.
	Когато ги забеляза, обърна бледото си лице към тях. Изражението му беше като на човек, който очаква да се случи нещо неприятно.
	— Това е мосю Кристиан — обяви Жиру. — Довел съм ви клиенти, _mon vieux_*.
	[* Старче (фр.). — Б.пр.]
	Мосю Кристиан, човек на средна възраст, който беше започнал да оплешивява, излезе иззад пердетата. Приличаше на изплашено същество, което някой насила бе накарал да напусне убежището си.
	— Очарован съм — каза той, пое ръката на Копър в топлата си мека длан и се наведе учтиво към нея.
	— Радвам се да се запознаем — отвърна Копър с чувство на крайно неудобство. — Много съжалявам, че ви обезпокоихме в личното ви пространство.
	Той махна небрежно с ръка.
	— За мен е удоволствие, мадам…?
	— Хийткоут.
	Личеше, че му беше трудно да произнесе съгласните.
	— Мадам Ийт-Кот.
	После я огледа от горе до долу с леко наклонена настрани глава.
	— Какви предпочитания имате?
	Преди Копър да успее да отговори, Жиру се намеси.
	— Пълен комплект с шапка и аксесоари.
	— О, не мисля, че мога да си позволя всичко това — засмя се нервно Копър. — Искам само една рокля, може би…
	— За Люсиен Лелонг ще бъде истинско удоволствие да ти направи този подарък — каза Жиру. — Нали така?
	Мосю Кристиан сбръчка лице.
	— Подарък? — Копър беше ужасена и й идваше да потъне в земята от срам. — Не, не мога да приема, по никакъв начин.
	— Къде са клиентите? Магазинът е празен — попита Жиру с презрение и оголени зъби, без да й обръща внимание. — Може би защото клиентите ти бяха нацисти, жени и любовници на големите риби от черния пазар. Вероятно за такива хора е по-здравословно да си седят у дома тези дни.
	Бузите на мосю Кристиан порозовяха и той захапа с неудобство долната си устна като смъмрено дете. Копър се обърна към Жиру:
	— Не съм искала нищо такова, мосю Жиру. Не очаквам нищо безплатно. Просто ми кажете колко ще струва.
	— Нищо няма да струва — продължи да настоява Жиру. — В продължение на четири години модна къща „Лелонг“ си сътрудничеше с нацистите и сега трябва да си платят за престъпленията.
	— „Лелонг“ държеше нацистите настрана през тези четири години — каза мосю Кристиан, а лицето му рязко почервеня. — Благодарение на „Лелонг“ в Париж все още е останал някакъв откутюр.
	— Кого го е грижа за тези глупости? — възрази грубо Жиру. — Вие и Шанел, и останалите буржоазни паразити обслужвате богатите и разглезени декаденти, независимо какъв език говорят. Всички вие сте предатели.
	— Позволете ми да не се съглася, мосю — каза мъжът. Гласът му потъна, говореше едва чуто. Очевидно човекът мразеше конфронтациите, но в него имаше едно тихо достойнство.
	— Ние имаме друго мнение по въпроса, но това няма значение и при всички положения за мен ще е голямо удоволствие да обслужа мадам.
	— Не мога да приема — каза Копър и изгледа зловещо Жиру.
	— Мадмоазел, за мен ще е една така желана промяна от пълното бездействие. По цял ден стоя без работа и без нито един клиент — каза той с лека ирония. — Ако може господата да излязат, за да взема мерките ви.
	— Защо да излизам от стаята? — изрева Жиру.
	Мосю Кристиан завъртя очи.
	— Недопустимо е да се вземат мерки в присъствието на мъже.
	— Моля? Дори и съпругът й ли не може да остане? — възрази заканително Еймъри. — Тя ми е съпруга, по дяволите!
	Вместо отговор, мосю Кристиан погледна към вратата и затвори очи. За всички беше ясно, че не само няма да вземе мерките, но дори няма да отвори очи преди мъжете да излязат. В неговата неподвижност имаше някакъв авторитет, безмълвна заповед и Копър истински се развесели, когато Еймъри и Жиру излязоха с гръм и трясък от стаята, затръшвайки вратата зад гърба си.
	Мосю Кристиан отвори очи с въздишка.
	— Сега, ако може мадам да махне фотоапарата? И горните дрехи?
	Копър реши, че малко по-късно ще обсъди лично с него въпроса за заплащането. Свали тежкия фотоапарат, който висеше на врата й, и съблече гащеризона си. Мосю Кристиан сгъна дрехите й сякаш бяха одежди на кралица и огледа фигурата й, стиснал замислено брадичката си между палеца и показалеца.
	— Жалко — каза накрая.
	— Кое е жалко? — попита Копър. Странно, но не изпитваше никакъв срам под преценяващия поглед на дизайнера, макар че беше полугола.
	— Пропорциите ви. — Той уви шивашкия метър около гърдите й и прехапа долната си устна. — Но не е непоправимо. — Измъкна една картонена кутия и извади два големи обли предмета. — Винаги ги препоръчвам на клиентки, които природата е ощетила в тази област.
	— Фалшиви гърди?
	— Пенопласт. Отпреди войната. Много трудно се намира сега.
	— Не, благодаря. Ще карам с каквото имам.
	— Може би сте права — каза той и ги прибра. — Но не приличате на французойка, мадам.
	— Това хубаво ли е или лошо?
	— Липсата на извивки обикновено се счита за пречка, която бихме се опитали да компенсираме с подплънки.
	— Моля, не, никакви подплънки.
	— Но във вашия случай, с тези дълги крака, високата талия, жизнеността… — Той направи крачка назад и пак я огледа, опрял лакът в дланта на другата си ръка. Пръстите му замислено играеха по бузата му. — Имате атлетична фигура.
	— Мразя да спортувам. Но американските момичета са доста активни в това отношение.
	— Така е, наистина. Има нещо момчешко… не е нещо лошо, ако ме разбирате… Всъщност… — Започваше да се вълнува все повече и повече, докато я обикаляше и оглеждаше от всички страни. — Всъщност е доста стимулиращо. Предизвикателство. Косата е добре. Лицето също. Краката безупречни.
	— Радвам се, че одобрявате поне нещо.
	— Спомням си онези времена, когато едно показване на глезен се считаше едва ли не за престъпление. Сега искаме да видим целия крак. Е, да започваме.
	Той се захвана за работа. Докато Кристиан вземаше мерките, тя също си позволи да го огледа. Имаше дълъг нос и чувствителни меки устни. Забеляза излъсканите му черни обувки, колосаните твърди ръкавели, усети аромата на одеколон.
	Вратата се отвори и една от асистентките подаде притеснено лице през вратата.
	— _Pardon, monsieur Christian_, но онзи мъж Жиру краде всичко, до което може да се докопа. Пълни джобовете си.
	— Остави го да граби каквото иска — каза дизайнерът нетърпеливо. — Върви долу.
	Вратата се затвори. Мосю Кристиан записваше в тефтера си цифра след цифра.
	— Мога ли да попитам как едно американско момиче се оказва в Париж по време на война?
	— Съпругът ми е военен кореспондент. Използва връзките си, за да ме акредитират и да мога да дойда с него.
	— Не много жени биха тръгнали с желание на такова пътуване.
	— О, аз винаги съм готова за приключения. Пътувах с баща ми и братята ми още от времето, когато се учех да говоря. Дори ми дадоха мой собствен плакат.
	— Плакат?
	— Да, на него пишеше: „Справедливо заплащане за честен целодневен труд“.
	— Добре казано.
	— Мисля, че беше внушаващо и доста напредничаво за времето си.
	— А съпругът ви е красив млад мъж — каза мосю Кристиан. — Наистина, един от най-красивите мъже, които съм виждал.
	— О, да, привлича окото, но на мен ми е лесно да откъсвам очи от него от време навреме. Това, което не ми е лесно, е да си стоя вкъщи, докато той се забавлява навън. Освен това, без мен е напълно безпомощен.
	— Забавлява се? — повтори той с повдигната вежда. — Трябва да ви кажа, че сте първата ми клиентка от Америка, мадам Ийт-Кот. Но ако всички са като вас, светът трябва да се подготви за голям шок.
	— О, обзалагам се, че е така — съгласи се тя.
	— Изправете се, моля. Ръката на таза, главичката встрани. Добре. Имате чудесна осанка и стойка. Това ми помага толкова много. Европейските жени са слаби, но го постигат с цената на гладуване. Това им придава един такъв вид… като на ощипани и са някак отпуснати. При вас виждам нещо съвсем друго. Елегантност, слабо телосложение, което се дължи на мускулатурата. И въпреки това няма нищо общо с мъжка структура. Всъщност е една съвсем нова идея.
	— Има много като мен в Ню Йорк — засмя се Копър. — Има ги по всяка улица, повярвайте ми.
	— А мога ли да попитам какво ще се случи, когато се уморите да придружавате съпруга си?
	— Искате да кажете, ако се изплаша?
	— Искам да кажа, когато пожелаете нещо за самата себе си.
	— Е, за целта… винаги има кухня и домакинска работа. Има толкова много неща, които тепърва предстои да се научават за прахосмукачката. А усъвършенстването на американския пай винаги е било мечта от детството ми. И да родя шест бебета с розови бузи, точно като майка ми.
	— Шегувате се с мен?
	— Така е — призна тя. — Простете ми. Засега пътешествието ми харесва и не мисля чак толкова напред.
	— Забележително — каза той. — Ще направя някои скици. Дали ще ви е възможно да се отбиете след ден-два?
	— Разбира се. Благодаря.
	— Няма за какво. Сега може да се облечете.
	Когато си казваха довиждане, той се наведе отново над ръката й, така че тя почти успя да види отражението си в оплешивяващото му теме. Очевидно бе успяла да оправи настроението му и той я харесваше, а тя бе доволна, че бе направила нещо за него. Кристиан беше един галантен, макар и резервиран мъж, а бе очаквала арогантно и грубо отношение, каквото в представите й беше нормално за един преуспяващ парижки дизайнер.
	Той я изпрати до стъпалата и се загледа как се отдалечава. Копър усещаше проследяващите я лешникови очи.
	— Карате ме да се чувствам неудобно. Излагате ме пред хората — Копър веднага нападна Жиру, който я чакаше. — Как можахте да накарате този мил, сладък мъж да ми ушие цял тоалет?
	— Този „мил, сладък мъж“ обличаше жените на нацистите.
	— Не мисля, че е имал голям избор.
	— Всеки има избор, мадмоазел. Диор направи своя.
	— Диор?
	— Това е фамилното му име. Кристиан Диор. Той е един от най-добрите в „Лелонг“. Другият е Пиер Балмен, но казват, че Диор е по-добър.
	Тя забеляза, че джобовете на Жиру бяха издути. От единия се подаваха ножици, а от другия буквално се изсипваха розови дантели.
	Този човек придава едно съвсем ново значение и тълкуване на освобождаването на Париж, помисли си горчиво Копър.


>	2.

	Както Копър беше предвидила, Свирепият негодник се оказа прекалено зле след пиянството, за да напише статията си, и затова я написа тя. Чука по преносимата машина „Андърууд“, докато я заболяха пръстите и станаха напълно безчувствени.
	Преди години Джордж беше добър журналист и тя знаеше как да имитира стила му, така че в крайна сметка се получи добър материал. Промитите снимки бяха доста драматични, текстът — добър, дори хаплив, и в пълен контраст с обичайните статии, които пълнеха вестниците днес.
	В мига, в който Джордж стана от леглото, отново започна да пие. Копър опакова статията и снимките, а целият принос на Джордж бе да сложи разтреперания си подпис под придружителното писмо. После Копър остави пакета на масата, за да си го изпрати сам. Поне това можеше да свърши.
	Джордж беше толкова благодарен на Копър, дори жалък в опитите си да изрази признателността си, че се завърна от следващия си запой с подарък. Беше нещо увито в мазна кафява хартия и вързано с канап.
	— Какво е това? — попита подозрително тя.
	— _Foie gras._ Гъши дроб. Страхотен деликатес за французите. — Потупа я по рамото. — Много ти благодаря, старо мое приятелче. Колкото и пъти да го кажа, все няма да е достатъчно.
	Копър не беше опитвала гъши дроб, но и не й хареса как изглежда. Тогава й хрумна нещо. Уви го в хартията и го взе със себе си, когато по-късно тръгна към „Лелонг“. Този път отиде сама. Остави Еймъри у дома да пише на машината.
	Завари салона все така празен, все така пуст. Продавачките се бяха събрали на малки групички и си говореха. Очертаните им с черна линия очи я проследиха докато се качваше по стълбите. Като газели, които наблюдават леопард.
	Ателието изглеждаше по-оживено. Три жени работеха заедно над нещо, което приличаше на сватбена рокля. Тъмните им коси и силни ръце ярко контрастираха на фона на деликатната материя, към която чевръсто пришиваха мъниста. Погледнаха я, без да се усмихнат. Цялото място бе като декор на сюрреалистичен филм.
	Намери Кристиан Диор отново загледан през прозореца. Той обърна лицето си към нея и тя пак видя страха в очите му.
	— Да.
	— Добро утро, мосю Кристиан.
	— А, мадам Ийт-Кот. Имам дизайн за вас.
	— Моля те, наричай ме Копър.
	— Копър? — повтори изненадано.
	— Да, трябва да благодаря на братята си за този прякор. — Тя посочи косата си. — Заради това. Казвам се Уна, но вече никой не ме нарича така.
	— Уна ми харесва много повече. Копър е грозно име за такава забележителна жена — каза откровено той.
	Тя му подаде пакета.
	— Донесох ти това. Надявам се, че няма да се обидиш? — Почувства се неловко с този мазен пакет сред това безупречно чисто красиво място. Но когато Кристиан отвори пакета, очите му се разшириха.
	— Цял _foie gras_? — възкликна.
	— Казаха ми, че било вкусно.
	— Това за мен ли е?
	— Ако го приемеш.
	Изведнъж очите му се насълзиха, а тя изпадна в паника.
	— Извини ме. — И той забърза с пакета някъде извън офиса.
	Копър застана на мястото, където Диор винаги стоеше. Красивата улица под нея беше тиха. Защо стоеше тук по цял ден? Какво гледаше? Какво очакваше?
	Диор се върна в стаята без пакета. Бузите му бяха порозовели, а очите подпухнали.
	— Надявам се, че не съм те разстроила — каза разтревожено тя.
	— Развълнувах се. Много си мила. Картите ми предсказаха дар за мен днес, но нямах представа, че ще е от теб. От много време не съм вкусвал гъши дроб. Любимата ми храна.
	— О, щастлива съм да го чуя.
	— Къде е съпругът ти?
	— Не е с мен този път.
	— И може би така е по-добре. Нещата между шивача и клиента са в известна степен поверителни. Душите се оголват и всяка душа извисява другата по-близо до Бог — засмя се той.
	— Преди да продължим, искам да изясним нещо. Няма да допусна да работиш без пари. Това е идея на Жиру. Не моя. И аз с радост ще си платя.
	Той разтвори ръце.
	— А за мен ще е щастие да ти направя един подарък.
	— Категорично не. Ужасена съм от начина, по който Жиру ти говореше.
	Деликатните му кафяви вежди изведнъж се спуснаха надолу и лицето му стана тъжно.
	— Мила моя, ако искаш да намериш онези, които не помагаха на немците, съветвам те да отидеш в гробищата, там са. Тези, които все още имат крака да ходят и въздух в дробовете си, може да си напълно сигурна, че всеки един от тях е съдействал на немците. Моят работодател Люсиен Лелонг се опълчи срещу нацистите, когато пожелаха да преместят всички дизайнери и ателиета в Берлин. Той им отказа. И можеше да го разстрелят за това.
	— Не знаех.
	— Човек може да получи куршум почти за всичко. Опитай се да си представиш как беснееха немците, когато гледаха парижани добре облечени и усмихнати. Те питаха: „Загубихте войната, а защо сте толкова весели?“. А ние им отговаряхме: „Вие спечелихте войната, а защо сте все така тъжни?“. Това беше нашата съпротива. Дори когато правехме жените на нацистите красиви и облечени с вкус, ние им показвахме как нашият вкус и изисканост в пъти превъзхожда техния.
	— В такъв случай, ти си истински герой от Съпротивата — усмихна се Копър.
	— Жиру е едно момче, което обича да тормози хората. Такива са и онези от групата му.
	— И теб ли тормозят?
	— Да, при това много ефективно. Почитат Сталин и мразят всичко красиво. Не се притеснявай, пак ще има работа. Животът, който имахме преди, ще се върне.
	— А роклята колко… би… ами…? — попита тя по-деликатно.
	Той пак прехапа долната си устна.
	— При нормални обстоятелства… да речем около пет хиляди франка. Но нека оставим това сега — показа й скицата, която бе направил. — Какво мислиш?
	Тя се загледа в листа, като се опитваше да сметне колко е това в долари, но дори преди франкът да се обезцени, това беше ужасно много. Но роклята! Дъхът й спря. Да, той умееше да прави красиви скици. Линиите бяха грациозни, изливаха се по листа и оформяха очертанията на изумителна рокля.
	— Невероятно! — възкликна тя.
	— Мислиш ли? Проблемът е да намерим достатъчно коприна. Немците конфискуваха всичко за парашути. Имаме само тафта за подплатата.
	— Наистина не е нужно да е коприна.
	— Трябва да ми позволиш да имам своя собствена визия за теб. — Говореше съвсем сериозно. — Искам да кажа за жената вътре — размаха пръсти към широката блуза и панталони в цвят каки. — Това.
	— Но ще бъде скъпо.
	Той оглеждаше скицата и сякаш не я чуваше.
	— Обичам цяла дълга пола. Няма нищо по-романтично. Талията е прибрана навътре и се виждат очертанията на бюста и раменете.
	— Сега разбирам защо искаше да нося подплънки на гърдите.
	— Бюстът е най-красивият атрибут в тялото на жената — заяви той и огледа със съжаление малките гърди на Копър. — В рамките на това, което е дала природата, разбира се.
	— Мосю Кристиан, имам подозрението, че имаш Едипов комплекс — каза мрачно тя.
	Той премигна и после се усмихна. А когато се усмихваше, устните му се извиваха нагоре, но очите му оставаха тъжни.
	— Майка ми обичаше красивите дрехи, разбира се, но най-ярко помня парфюма й. — Той затвори очи. — Където и да отидеше, ароматът на цветя оставаше след нея.
	— Вероятно е била красива жена.
	— Искам да облека всяка една жена в цветя. Помниш ли Библията? Игликите в полето? Соломон с цялата му власт и величие и в прекрасните му дрехи не е бил по-красив от тях.
	— Доста интересна амбиция.
	— Не, амбицията ми е много по-голяма. — Тук той вдигна пръст. — Искам да освободя жените от самите тях.
	— Мили боже! Нима сме в такава голяма опасност?
	— Между Шанел и нейното малко черно сако, от една страна, и животните, които са създали военните униформи, от друга, да. Да не споменаваме френската субкултура, френските имитации на американския джаз, Зазу, както им казваме ние, и техните мании. Или за диктата на конфекцията с два джоба, пет копчета и шест шева. Да, жените сте в огромна опасност.
	— Всичко това се прави заради удобството и ефективността.
	Той потръпна.
	— Тази дума! Ефективност! Моля те, никога не я споменавай в мое присъствие.
	— Няма — засмя се Копър.
	— Добре, ще продължим с този модел.
	— Ако наистина това искаш.
	Копър си бе представяла нещо семпло, с което да се похвали и покаже в Ню Йорк. Но ако мосю Диор искаше да я превърне в модел, какъвто се вижда по кориците на списанията, щеше да е проява на лошо възпитание да спори с него. И макар че пет хиляди франка беше астрономическа сума, при положение че с пет американски долара можеше да си вземе рокля от „Сиърс“, вероятно никога нямаше да има втора възможност да си купи рокля от Париж.
	— Това е моето решение — потвърди той. И въпреки галантността му, в него имаше една нетърпяща възражение категоричност. — Съществува известно предизвикателство да се намери плат. Ще са ми нужни поне шест метра коприна. Но мисля, че знам как мога да се сдобия с него.
	Докато я изпращаше, й каза:
	— Ти си пленителна жена. Съпругът ти е истински щастливец.
	Копър се усмихна.
	— И аз така мисля. Сега ще се прибера и ще му го кажа.


	Когато Копър се прибра у дома, апартаментът силно миришеше на „Шанел №5“. Това беше парфюмът на сезона. Коко Шанел бе раздала галони на американските войници, за да заличат петното върху репутацията й, че е сътрудничила с нацистите. Американските войници пък го разменяха за секс и сега всяка жена в Париж, която водеше по-свободен живот, миришеше на „Шанел“.
	— Гости ли си имал? — попита тя Еймъри, който чукаше на машината и работеше върху романа си.
	— Не. Защо?
	— Вони на „Шанел“.
	— О, да, един дребен нещастник мина да ми предлага няколко шишета. Даже изля малко, за да ми докаже, че не е фалшификат.
	— Разлял е по теб, очевидно.
	Тя избегна опита му за прегръдка и отиде в спалнята. Леглото беше оправено, но доста през пръсти и не по начина, по който го оправяше тя. Възглавниците бяха огънати и по тях бяха останали следи от пудра за лице. Тя стоеше, гледаше леглото и се опитваше да не се разплаче.
	Еймъри застана зад нея.
	— Това не означава нищо, знаеш го, нали?
	— Не означава ли?
	— Ти си единствената, която има значение за мен, Копър.
	Тя се обърна с лице към него.
	— Но очевидно не съм ти достатъчна.
	— Е, не можеш да кажеш, че имаме някакъв див сексуален живот напоследък. Ти никога не искаш да се любим.
	Тя сбърчи лице при това обвинение.
	— Можеш ли да ме виниш?
	Той потърка брадичката си.
	— Предполагам… напоследък наистина се държах лошо с теб. Прекалено много пиене, прекалено много секс, прекалено много партита, прекалено много от всичко. Работя над романа и това повишава апетита ми за секс.
	— Та той никога не спада, този твой апетит.
	— Е, такъв съм. И ти го знаеш.
	Тя заплака.
	— О, Еймъри. В нашето легло!
	— Мога да ти се закълна, че ще се променя, но мога със същия успех да се закълна и че ще променя цвета на очите си. Няма смисъл да го правя. И самата ти знаеш как се хвърлят отгоре ми. — Той говореше съвсем спокойно, със самочувствието на мъж, който знае, че е красив.
	Парещите сълзи се плъзнаха по бузите й и тя ги избърса ядно.
	— Не мисля, че мога да понасям повече това.
	— Всъщност беше само малко целуване и прегръщане. Не сме правили нищо повече от това.
	— Не ти вярвам. Не че има някакво значение.
	Той вдигна леко рамене и се върна при пишещата машина.
	Копър махна чаршафите от леглото. Това не беше първият, нито вторият, нито третият път. Беше се опитвала да лъже себе си за истинския Еймъри, беше приемала очевидните му открити лъжи, беше си казвала, че няма знание, че не й пука, защото… нали я обичаше.
	Но имаше значение. И сега за първи път лягаше с друга жена в _тяхното_ легло. Това болеше много и дълбоко. Беше знак, че нейните чувства нямаха значение за него, че беше напълно безразличен към нея.
	Навремето беше толкова смела. Беше най-малката сестра, която израсна без майка и с пет братя и сестри в един претъпкан апартамент. Тя беше червенокосото дете, което маршируваше в смразяващия студ с братята и баща си начело на стачките и демонстрациите на работниците. Тя беше тази, която се разправяше с децата, които издевателстваха над по-малките и беззащитните в двора на училището. Тя беше тази, която изключиха от „Света Колумбия“ задето удари сестра Бриджит (никой преди Копър не бе посмял да отвърне на ударите й). Еймъри се беше влюбил в нея именно заради пожара в нея, заради смелостта й. Или поне така казваше.
	Но животът с него бавно, но сигурно бе започнал да удря невидими спирачки и да гаси пожара й. Еймъри упорито и целенасочено бе унищожавал очакванията, надеждите й, по онзи хладен и спокоен начин, по който подхождаше към всичко останало.
	Искаше й се да беснее, да крещи, но не можеше. Писъкът оставаше заключен в нея. По-лесно беше да се справи с една тълпа, готова да линчува беззащитна жена, отколкото със съпруга си. Да пищиш, да викаш на Еймъри просто не влизаше в списъка с правилата за добра съпруга: да не е досадна, мрънкаща и капризна, както се очакваше от всяка една предана съпруга. Ако започнеше да му крещи, той само щеше да се заключи в леденото си укрепление. Мъжът й не понасяше никакви прояви на каквито и да е емоции. И страхът, че един ден ще му омръзне от нея, че ще се умори да я гледа… този страх никога не си отиваше. Ако един брак е в беда, от теб се иска да го поправиш, а не да си тръгнеш. Така казваха експертите.
	Копър се върна в кухнята.
	— Искаш ли кафе? — попита го с възможно най-спокойния тон. И тогава видя как лицето му се отпуска облекчено, защото разбра, че тя няма намерение да прави повече сцени или да продължава този разговор.
	— Разбира се. Как е Диор?
	— Направил е дизайн на тоалет специално за мен — каза тя и включи печката. Гласът й звучеше напрегнат от усилието да сложи маската, да се бори със себе си, за да изглежда така, сякаш нещата са нормални. — Настоях да платя. Иска пет хиляди франка.
	— Ще ти дам парите.
	Не, нямаше да я купи така лесно.
	— Не, благодаря — каза троснато тя. — Имам парите.
	— Ако държиш да ги похарчиш за това, добре. Модата е мъртва. Всеки го знае.
	— Ти пък какво разбираш от мода?
	— Не ми дръж този тон.
	— Тогава не говори глупости.
	Той написа още едно дълго изречение на машината. Пръстите му се движеха ловко и бързо.
	— Да излезем тази вечер — предложи Еймъри.
	— Къде?
	— „Ла Ви Паризиен“. Казват, че бил най-декадентският бар в Париж.
	— Мисля, че ми стига толкова декадентство за един ден.
	— О, хайде, малката ми. В Париж сме. За никого от двама ни няма да е добре да си седим у дома и да се окайваме един на друг.
	Ако не отидеше, нямаше да знае какви ги върши мъжът й, но самата идея да го следи къде ходи и колко пъти й изневерява й се стори противна. Нямаше голям избор. Да си остане вкъщи и да се чуди с какъв цвят червило по яката на ризата ще се върне, беше много, много по-лошо.
	— Добре — съгласи се тя с празен глас. — Ще дойда.


	„Ла Ви Паризиен“ се оказа от онези места, които Еймъри харесваше. Във всеки град, който бяха посещавали заедно, той някак успяваше да намери точно такива заведения, където можеше да се отпусне, да се наслаждава на атмосферата, да наблюдава и да си води записки, и да се напива.
	Барът се намираше в една тясна уличка близо до апартамента им. Отпред се бяха скупчили доста грубовати жени в грозни и безвкусни дрехи, които очевидно се караха за пари. Всяка една от тях огледа Еймъри, докато си проправяше път към входа.
	Вътре заведението приличаше на пещера. Стаите бяха претъпкани, тъмни и задимени. По стените имаше окачени стотици портрети. В далечния ъгъл се виждаше голямо пиано, дебела жена в мъжки дрехи и с бомбе свиреше джаз. На дансинга имаше няколко танцуващи двойки. Всички маси изглеждаха заети. Копър не беше очарована, но Еймъри сияеше.
	— Това вече е друго. Да си вземем по питие.
	Барът беше претъпкан, а хората ги гледаха с открита враждебност. Изведнъж една елегантна фигура се отдели от тълпата и тръгна към тях. Беше Кристиан Диор, във вечерен костюм. Бузите му бяха зачервени.
	— Каква изненада да ви видя тук!
	Копър беше щастлива. Поне едно познато приятелско лице.
	— Мосю Диор!
	Той ги хвана за ръцете.
	— Елате на нашата маса. Там, в ъгъла е, а и е удобно място да наблюдаваме хората. Това е любимото ни занимание.
	Запробиваха си път към далечния край на бара, като подминаха мъж с дълга рошава коса и слабо лице, който говореше разпалено пред група слушатели.
	— Кокто — каза Диор. — Никога не спира да говори. Искам да ви запозная с моя предан приятел Франсис Пуленк, композитор. Франсис, ето я американската красота, за която ти казах, а това е съпругът й.
	Франсис Пуленк беше приятно грозноват мъж, с късо подстригана коса, по-висока горе на темето, който ги посрещна с нужното уважение и любезност, след което всички се опитаха да се съберат на масата. Копър, която не беше много музикална, не бе чувала за него, но очевидно случаят с Еймъри не беше такъв.
	— Мосю Пуленк, за мен ще е огромно щастие, ако ми позволите да взема интервю от вас. Аз съм военен кореспондент.
	— Е, аз не съм генерал Шарл дьо Гол, макар че бях един скромен редник във войската.
	— Били сте в армията?
	— С Пуленк ни извикаха заедно, бяхме участници в единствената славна част от една безславна кампания — каза Диор. — Копаехме лук. Бяхме обути в кошмарно грозно дървено сабо. Всяка обувка тежеше по два килограма, уверявам ви.
	— Поне три — поправи го Пуленк. — Ако искаш да разбереш какво е сабо, трябва да видиш френското сабо в цялото му масивно неунищожимо величие. Това е обувка, която може да изкара влак от релсите, да смаже немски череп.
	— Това е сърцевината и душата на Франция — съгласи се Диор. — Нищо не може да я огъне, нищо не може да я унищожи. Какво ще пиете?
	— Нещо френско — каза Копър. От сутринта настроението й за първи път започваше да се подобрява. — Не, нека да е нещо парижко.
	— Остави на мен — каза Диор и изчезна сред тълпата.
	— Разказа ми за теб — каза й Пуленк.
	— Наистина ли?
	— Да, много е впечатлен. Казва, че си съвсем различна жена и светът ще бъде шокиран от теб.
	— Не съм сигурна дали това е хубаво или лошо.
	— За него е голяма рядкост да се сприятелява с нови хора. Много е срамежлив.
	— Но обича нещата да стават по неговия начин.
	— О, значи си разбрала вече и това — отвърна Пуленк със сериозно изражение. — Мисля, че подходи много добре като му подари гъши дроб, ако смея да добавя. Това е прекрасно начало на едно приятелство.
	— Занесох му го само защото нямах какво друго да му дам.
	— Не би могла да направиш по-добър избор. Той е лаком като дете. Може да си сигурна, че вече го е изял, целия.
	— Прекалено е дебел — обади се Еймъри иззад бележника си.
	— Да, не намирате ли, че прилича на пингвин във вечерния си костюм? А аз на тюлен?
	— Изглежда е изкарвал добри пари покрай немците — заяви Еймъри.
	— Сестра му Катрин беше арестувана от Гестапо — обясни Пуленк. — Няколко седмици преди инвазията. Тя беше в Опозицията. Изпратиха я в Равенсбрюк, концентрационен лагер в Германия.
	— Но това е ужасно! — възкликна Копър. — Има ли някакви новини за нея?
	— Само от гадателката на Диор, с която той се консултира всеки ден. Доста е суеверен. Уверяват го, че е жива, но… — И тук млъкна и присви рамене.
	Диор се беше върнал на масата, а след него вървеше сервитьор, който носеше табла с напитки.
	— Коктейл „Кир Роял“ — обяви той. — С „Дом Периньон“, разбира се. Обожавам „Дом Периньон“. — Всички вдигнаха чаши. — Харесва ли ти това място? — попита я той. Беше малко по-различен извън ателието. Копър забеляза, че не е така тревожен и замислен и беше много по-отпуснат.
	— Интересно е — отговори тя уклончиво. — Но кажи ми… всички тези странни жени отпред проститутки ли са?
	Диор повдигна изненадано вежда. Сякаш не намираше думи и не знаеше как да й отговори. Еймъри й се усмихна широко.
	— Сигурен съм, че си наполовина права, съкровище.
	— Какво искаш да кажеш?
	Никой не й отговори. Коктейлът с шампанско бе последван от още един. В бара ставаше все по-шумно и прииждаха все повече хора. После изригнаха аплодисменти, една красива блондинка се приближи до пианото и започна да пее. Имаше богат и красив контраалт.
	— Това е Сюзи Солидор — каза Пуленк на Копър. — Тя е собственик на бара. Кокто й даде парите. Много е находчив. И сега правят цяло състояние. Виждаш ли всички тези картини на стените? Това са само портрети на Сюзи. — Копър се загледа в картините, Пуленк беше прав. — Толкова са много. Но някои са по-добри — отбеляза той. — Онази е най-хубавата. Де Лемпицка. А това е Пикасо. До него Брак. Решила е да стане най-рисуваната жена в историята. Или става дума за колосална суета, или Сюзи е гений. Никой не може да каже със сигурност.
	— Мисля, че е прекрасна — отбеляза Копър, очарована от изумителното лице на певицата, от подстриганата й руса коса и пулсиращия й красив глас.
	— Така ли мислиш? — попита я Пуленк и я изгледа продължително. — Мога да те представя, ако искаш. Но рискът е твой.
	— О, да, много бих желала.
	— Няма проблем — отвърна той и се усмихна някак с половин уста.
	За втори път Копър остана с впечатлението, че не вижда нещо, което беше така очевидно за всички останали.
	Пианистката започна да свири „Лили Марлен“. Макар че песента беше популярна сред войниците на Алианса и тази вечер я пееха на френски, всъщност беше немска песен и Копър се изненада да я чуе точно тук. И наистина, започнаха подсвирквания, някои възнегодуваха, но в начина, по който госпожица Солидор приемаше реакцията на публиката си, имаше нещо предизвикателно.
	— Това е емблематичната й песен. Нейният автограф — поясни Пуленк. — Пееше я всяка вечер на нацистките офицери. Опозицията я мразеше. Сега я пее, за да им покаже, че не се страхува от тях.
	— Сюзи е смела, но неразумна — каза Диор, а Копър се усмихна саркастично.
	— Странно, съвсем наскоро някой каза същото и за мен.
	Пуленк се приведе към нея и прошепна:
	— Тя и Кокто вечеряха с Коко Шанел в „Риц“ всяка вечер по време на окупацията. Само най-близките приятели на немците имаха право да влизат там. Шанел имаше собствен апартамент в хотела. Симпатизанти на нацистите. Разбираш ли?
	Няколко красиви млади жени, облечени стилно и изискано, се настаниха на масата до тях.
	— Манекенките на Скиапарели — каза Диор. — Всеки дизайнер в Париж им завижда. Не са ли прелестни?
	Копър се загледа в жените. Бяха така цветни, привлекателни и съблазнителни в сатенените си рокли. Бяха толкова пленителни, заковаваха вниманието на всеки, че Копър дори не се почувства особено зле в грозния си тоалет. Дрехите им бяха ослепителни. Копър си помисли, че както и да се облече, никога няма да бъде красива като тези жени.
	Клюките вървяха, компанията от време навреме избухваше в гръмогласен смях. Съюзниците стигнали до Марне. Коко Шанел била разобличена като немски шпионин и избягала в Швейцария с немския си любовник. Комунистите се канели да завземат Париж. Опозицията застреляла Морис Шевалие и сега издирвали Мистангет. Бяха убили Маршал Петан и забили главата му на кол.
	Новините се въртяха толкова бързо, че на Копър започна да й се вие свят. Шампанското също си казваше думата. Не бе пила от доста време и не след дълго всичко около нея започна да се върти и мозъкът й да се замъглява. Но не чак толкова, че да не забележи как Еймъри говореше с една жена с къдрава коса, чиято къса рокля показваше и голяма част от гърдите й, на които мъжът й посвещаваше цялото си внимание. Копър забеляза как жената отметна рязко глава назад и се засмя на онова, което той й разказваше.
	Копър погледна към Диор и Пуленк, които приличаха на срамежливи деца на купон на възрастни.
	— Всеки заслужава да бъде обичан — каза тя, заваляйки думите.
	— С Франсис сме прекалено обикновени, за да имаме любовници — отвърна Диор и изпи останалото в чашата си. — Мисля, че имаме нужда от още напитки.
	— Има много ниско мнение за себе си — каза Копър на Пуленк, когато Диор се отдалечи.
	— Много ниско и много високо.
	— По цял ден стои на прозореца и гледа навън, сякаш чака нещо.
	— А, да. Всички се питаме какво ще се случи сега на нашия малък мосю Диор. Той е гений, знаеш това. Но преживя големи разочарования. Баща му фалира и Кристиан беше принуден да затвори галерията му и да разпродаде всичките картини. Шедьоври на Миро, Дали, Дюфи и всичко останало. Почти на безценица. Сега прави дизайн за женски дрехи.
	— Еймъри казва, че модата е мъртва.
	— И на мен ми казаха, че музиката е мъртва, че всяка възможна комбинация от ноти вече е използвана и изстискана и няма повече какво да се напише. И въпреки това мога да се похваля, че съм написал няколко мелодии, каквито никой преди това не е чувал. Може би са простички, но са приятни, лесни за помнене, свежи. Бих бил много изненадан, ако Диор не може да се справи със същото предизвикателство.
	— И тогава това ще го направи богат и известен.
	— Има приятели, които го обичат и такъв. И има късмет. При Диор нещата са така: можеш да разчиташ на три неща — на късмета му, на таланта му и на приятелството му.
	Талантливият мосю Диор се върна с напитки за всички. Жената, която правеше компания на Еймъри, все още цвилеше от смях, ясносините й очи грееха, кестенявите й къдрици танцуваха около лицето й и открито флиртуваше с мъжа й. Копър забеляза, че е англичанка. Имаше тежък кокни акцент.
	— Коя е тази жена? — попита Копър.
	— Лондончанка — отвърна й Диор. — Мисли се за модел.
	— Сваля мъжа ми.
	Пуленк поклати глава.
	— Тя сваля всеки мъж в полезрението си.
	После се наложи да преместят столовете плътно един до друг, за да направят място на новите си гости на масата — Сюзи Солидор и Кокто, както и някои други, които се бяха присъединили междувременно. Пуленк покани Сюзи да седне на стола до Копър.
	— Сюзи, това е Копър. Искаше да се запознае с теб. Копър е новата муза на Диор.
	Сюзи не беше толкова млада, както бе предположила Копър в началото, може би над четирийсет. Но беше красива жена, с лице като маска. Тя огледа Копър през премрежените си очи.
	— Кристиан винаги е имал изключително добър вкус — каза тя с дрезгав глас.
	— О, едва ли съм музата на мосю Диор. Не мисля, че е така — възрази смутено Копър.
	Ръката на певицата се плъзна успокоително по нейната.
	— Ти си глътка свеж въздух — измърка тя. — Младост, енергия, свежест. За това копнеем всички. Уморени сме от тази сивота. Разкажи ми за себе си.
	— Няма нищо за разказване, мадам.
	— Копър, моля те. Ти си перфектната муза за Кристиан. Когато американките са красиви, те са по-красиви от всички други жени. Сега ми разкажи всичко. — Тя се усмихна и показа зъбите си, които бяха както всичко останало в нея — здраво и пленително.
	Това необикновено внимание, колкото и да беше ласкателно, сгорещи кръвта на Копър и след малко тя с учудване установи, че вече разказва за себе си. Може би езикът й се бе развързал и от коктейлите, но разказът й мина през детството й, през смъртта на майка й, вихрения романс с Еймъри. Певицата слушаше с опряна в дланта брадичка, не сваляше очи от Копър, а ноздрите й се разширяваха сякаш поемаше дълбоко някаква нова сладка свежа миризма. Когато Копър свърши разказа си, Сюзи се наведе към Диор.
	— Какво откритие, Кристиан. Това дете е изумително.
	— Разбра се, че е — кимна той.
	— Смятам да я открадна от теб.
	— Няма да ти позволя.
	Макар и да осъзнаваше, че само се шегуват с нея, Копър се почувства неловко и й се прииска да избяга от вниманието на всички. Мис Солидор продължаваше да държи ръката й, жест, който вероятно означаваше само подкрепа и разбиране, но я караше да се чувства като хваната в капан. За щастие, Жан Кокто взе думата и хипнотичните му очи обхождаха всички. Френският на Копър не беше никак добър, алкохолът бе замъглил съзнанието й и беше все по-трудно да разбира думите му.
	— Какво е _Le Théâtre de la Mode_? — попита тя, уловила се за фразата, която Кокто повтори няколко пъти.
	— Това е една идея на Лелонг — обясни Пуленк.
	— Не е на Лелонг, а на Нина Ричи — обади се една от манекенките.
	Останалите се развикаха.
	— Не е и на Нина Ричи, а на сина й Роберт.
	— Мислех, че е идея на Кокто.
	— Не, не е моя — възрази Кокто. — Модата ми е скучна.
	— Откъдето и да е дошла идеята, считам, че е гениална — намеси се Диор. — Трябва да покажем на света, че въпреки войната, Париж все още е столицата на днешния откутюр, а не Ню Йорк. Естествено, трябва да направим пролетно модно ревю. Но в Париж има толкова много модни къщи. Това означава хиляди нови модели, а нямаме достатъчно материали за работа. Коприната изчезна. Немците взеха всичко. Нямаме копчета, конци, кожа, нищо. Така че идеята е…
	— Да направим модно ревю с кукли — възкликна развълнувано една от манекенките на Скиапарели.
	— Кукли?
	— Малки фигурки, високи около шейсет сантиметра.
	— На миниатюрна сцена.
	— Да. Всяка модна къща ще си направи малка сцена със своята си тема. Приказка, сцена от Париж. И моделите ще бъдат изложени на тази сцена.
	— Идеята е нелепа и смешна — изсмя се някой.
	— Мисля, че е прекрасна — възкликна Копър и вече си представяше модното изложение. — Очарователно е.
	Тя се огледа за Еймъри да сподели ентусиазма си с него, но той бе изчезнал, „манекенката“ от Лондон също не се виждаше. Сърцето й се сгърчи болезнено. Къде ли бяха отишли? Може би бяха в лобито? Тя стана.
	— Имам нужда от свеж въздух.
	— Какво има? — попита я Сюзи Солидор.
	Без да дава никакво обяснение Копър си проби път през тълпата и излезе в лобито. И там ги нямаше. Изтича на улицата. Джипът беше изчезнал, бяха заминали.
	Диор се появи до нея.
	— Какво става?
	— Мъжът ми изчезна.
	— Отишъл е там, където тревата е по-зелена. — Сюзи също се бе присъединила към тях. — Остави го да ходи — посъветва я тя. — Всички мъже са такива. — Хвана Копър за ръката. — Върни се в бара.
	Копър издърпа ръката си.
	— Благодаря, но мисля, че ми беше достатъчно. Прибирам се.
	— Нека тогава ти поръчам такси — предложи Диор.
	— Ще вървя пеша. Само няколко улици са. Освен това не искам да пристигам у дома прекалено рано, може да заваря деликатно положение.
	— Ще вървя с теб — каза Диор и се върна да вземе палтата им.
	— Познавам този тип мъже. Той не заслужава сълзите ти — каза Сюзи.
	Копър не искаше да слуша и обърна глава в другата посока.
	— Не знаеш нищо за него.
	— _Au contraire_ — отвърна другата жена и в гласа й имаше състрадание. Потупа Копър по рамото и продължи. — Знам. Такива мъже дават малко удоволствие и причиняват много болка.
	— Е, той ми е съпруг.
	— Това може да се промени, _chérie_.
	Диор се появи след секунди. Беше с изискано бомбе и стилно габардинено палто. Помогна й да се облече и двамата тръгнаха, а певицата дълго гледа след тях докато се отдалечаваха по улицата.
	— Ела утре пак — извика тя след Копър.
	Опасността от въздушни нападения не бе напълно отминала. Всички улични лампи бяха изгасени, но непрогледният мрак на места се вдигаше. В някои от къщите пердетата бяха дръпнати и приличаха на златни мъниста, пръснати по черно кадифе. Лодки плуваха по реката, моторите им мъркаха тихо и разнасяха червени и зелени светлинки, които падаха и се отразяваха във водата. Навсякъде се виждаха влюбени двойки. Разхождаха се, смееха се, целуваха се, загърнати в мрака.
	— Много мило от твоя страна — каза Копър.
	— Не е само жест. Обичам да се разхождам. Липсата на бензин е една от последиците на войната, за която със сигурност не съжалявам. Накара ме да преоткривам града си.
	— Поне немците ги няма.
	— Няма ги, но все още не сме такива, каквито бяхме преди. Направихме размяна с вас, американците, и то във ваша полза. Вие имате модата, ние имаме Зазу.
	Беше го чувала да казва тази дума и преди.
	— Зазу?
	— Тези ужасни джаз певици с големи рамене и тежки обувки, с коса, събрана върху главата като купа сено, с огромни слънчеви очила и яркочервено червило. Това беше нашият начин да се изплюем в лицето на нацистите. Но вече е време да се върнем към елегантността.
	— И какво е истинската елегантност? — попита иронично тя, докато пресичаха каменистата уличка.
	— Да се обличаш със старание и грижа.
	— И това ли е всичко?
	— О, не, съвсем не. Но това е есенцията, същността.
	Стигнаха до апартамента на улица „Риволи“. За голямо нейно облекчение джипът го нямаше. Поне не беше вкарал жената в тяхното легло. Като че отгатнал мислите й, Диор попита:
	— От колко време сте женени?
	— Година и половина. През много неща минахме заедно.
	Той кимна.
	— Заслужаваш да бъдеш щастлива.
	— Но това е толкова трудно постижимо, нали? — отговори тя.
	— Да, трудно е.
	— Много благодаря, мосю Кристиан. Много мило, наистина.
	— Няма за какво. Ще се видим в ателието. Надявам се утре.
	Той я изпрати до вратата и тя отключи, без да подозира, че в мига, в който влезе в дома си и остане сама, ще избухне в сълзи.
	После направи крачка назад. В коридора я чакаше ужасна, кошмарна гледка.
	Джордж Фричли-Баунд лежеше по лице на пода в локва черна кръв. Тя се втурна, обърна го настрани и погледна лицето му. Беше лежал така толкова дълго, че кръвта бе засъхнала като желе върху лицето му. Очите му бяха обърнати нагоре.
	Беше студен.
	Беше мъртъв.


>	3.

	— Няма никаква външна намеса — каза полицейският началник, докато прехвърляше доклада на патолога. Във военно време аутопсиите се правеха буквално на секундата и отнемаха не повече от половин час. — Причината за смъртта е загуба на кръв вследствие от спукана язва. — Погледна към Копър и Еймъри, които седяха от другата страна на бюрото му. — Черният дроб показва белези на напреднал алкохолизъм.
	— Пиеше прекалено много — каза безучастно Еймъри. — Пиенето му докара язвата и тя го уби. Пресуши много бутилки и накрая остана съвсем празен.
	Полицаят метна папката на бюрото.
	— Случаят не представлява интерес за нас. Няма да има полицейско разследване. Нищо повече не може да се направи. Може да вземете тялото на приятеля си.
	На улицата пред полицейския участък Еймъри сложи ръка около раменете на Копър.
	— Добре ли си?
	Тя го изблъска бясно.
	— Да не си посмял да ме докоснеш!
	— Я по-спокойно.
	— Остави ме да се справям сама с всичко това! Как можа?
	— Е, аз как можех да знам, че старчето е умряло? — попита той, уверен, че задава напълно практичен въпрос.
	— Разбира се, че не знаеше, нали до сутринта беше в леглото на онази жена.
	— Всъщност…
	— Имаш ли някаква представа през какво трябваше да мина? — попита Копър разтреперана от изтощение и гняв. — Когато намерих горкия Джордж мъртъв на пода. И после полицията. Кръвта. — Тя покри лицето си с длани. — Господи, кръвта. Навсякъде е. Попила е в дъските на пода.
	— Днес ще изчистим. Така или иначе напускаме Париж и ще се преместим колкото е възможно по-близо до Дижон. Може дори да тръгнем веднага, ако полицията не иска нищо повече от нас.
	Тя потръпна.
	— Благодаря на Господ, че Диор беше там. Ако не беше, не знам какво щях да правя. Беше безценна подкрепа и помощ. Успя да ме успокои да преодолея истерията, обади се на полицията, беше истински рицар. — Обърна се към Еймъри. — Никога няма да ти простя за това.
	Спокойствието му беше непоклатимо.
	— Бъди разумна. Излязох да подишам малко свеж въздух. И когато се върнах, теб те нямаше. Нямах представа къде си.
	— О, какво бреме, какъв товар! Заби си ноктите в онази жена и избяга с нея. С джипа.
	— А ти изглеждаше напълно щастлива в компанията на онази лесбийка.
	— Каква лесбийка?
	— Русата певица. Солидор.
	— Сюзи? Тя не е лесбийка.
	— Моя скъпа Уна, не мога да повярвам, че си толкова наивна.
	Мразеше, когато я наричаше с истинското й име.
	— За какво говориш?
	— Хайде, стига. Не забеляза ли какъв е този клуб? Че всички мъже са жени и всички жени са мъже?
	— Какво?
	— Това е свърталище на хомосексуалисти. Солидор е известна лесбийка. Кокто е гей, Пуленк е гей, а най-големият гей от всички е твоят Кристиан Диор.
	Беше шокирана.
	— Предполагам и твоята кокни дама е била лесбийка?
	— Не. Тя беше единствената нормална жена в заведението. И затова излязох да подишам малко чист въздух с нея.
	Копър се замисли за предната нощ, за хората на масата им, за ръката на Сюзи върху нейната и странните грубовати жени на входа. Дали Кристиан Диор беше наистина, както Еймъри го нарече презрително, „гей“? Ако беше така, той беше първият гей, когото познаваше. Преди бе чувала думата само като подигравка, като начин да нараниш и обидиш някого, като определение за нещо зло и грозно. И все пак сега започваше да си дава сметка за начина, по който той я докосваше, за разбирането му — сякаш можеше да види нещата от гледната точка на жена. Нежността и галантността му едва ли можеха да се определят като мъжествени.
	— Това няма значение — каза тя след дълго мълчание и поклати глава. — Кристиан се държа като истински мъж. Той е по-добър и по-истински мъж от теб във всяко едно отношение, във всяка една ситуация.
	Лицето му се промени.
	— В момента се държиш като кучка.
	Копър имаше чувството, че вижда мъжа си за първи път, че за първи път разбира какъв всъщност беше той. И това я ужаси. Беше ядосана на него, на себе си.
	— Няма да ме накараш да млъкна, Еймъри. Снощи беше краят. Не можеш да си представиш колко беше ужасно. А на теб дори не ти е жал за горкия Джордж.
	Той размаха нетърпеливо ръка.
	— Разбира се, че съжалявам за смъртта му. Но ти чу резултатите от аутопсията. Сам си го причини. Никой не можеше да направи нищо. И съжалявам, че си преминала през това.
	— Не, на теб не ти пука за нищо — каза тя. — Но никога досега не го бях осъзнавала. Единственото нещо, което има значение за теб, е собственото ти удоволствие.
	Той се изправи, замисли се, сякаш наистина обмисляше думите й.
	— Не е само удоволствие — каза Еймъри след дълго мълчание. — Много повече е. Това е живот. Аз съм писател, Уна. Ако нищо не влиза в мен, нищо няма и да излезе на листа. Имам нужда от опита. Не мога да кажа „не“ на самия живот.
	— Обвиняваш ме, че заставам между теб и живота ти?
	— Никога няма да разбереш.
	— Изглежда никога няма да разбера. А някога минавало ли ти е през ума, че можеш да хванеш някоя болест? И да я предадеш на мен?
	— Не спя с такива жени. — Наглостта му я отвращаваше.
	— Не мисля, че дори си правиш труда да разбереш какви са тези жени. — Копър пое дълбоко дъх. — Няма да замина с теб за Дижон. Оставам тук, в Париж.
	Той премигна.
	— Не можеш просто така да напуснеш лодката. Ти си ми съпруга.
	— Искам развод.
	Той завъртя очи.
	— Не говори абсурдни измислици.
	Тя сви длани в юмруци.
	— Не ме интересува какво ще правиш — каза тя през зъби. — Само не ми казвай _аз_ какво да правя, Еймъри.
	Той поклати изумено глава.
	— Променила си се, Копър. Какво се е случило с теб?
	— Не се шегувам. Искам развод.
	— Помисли внимателно какво ми казваш. Разводът е нещо сериозно.
	— Няколко думи на съдията и толкова. Като при брака.
	— Знам, че не го мислиш наистина.
	— Преди не го мислех. _Ти_ промени решението ми.
	— Никога не съм познавал тази твоя цинична страна.
	— Имах добър учител.
	— Ако наистина искаш това, добре, по дяволите! Но изчакай да се върнем в Ню Йорк.
	— И тук става, същото е.
	— Няма да те оставя сама.
	— Не съм дете. И _аз_ напускам теб, а не ти мен.
	— Изглежда забравяш, че съм отговорен за теб.
	И това вече я накара съвсем да побеснее.
	— Отговорен? Осигурявам ти всичко, поднасям ти всичко наготово, а ти ме третираш като едно допълнително удобство в къщата. Искам да знам кой за кого е отговорен!
	— Не мога да говоря с теб, когато си в такова настроение, Копър.
	— Какво съвпадение. — Тя се обърна и тръгна, а той дълго гледа след нея.
	След минута вече я беше догонил, стисна я за ръката и я обърна към себе си.
	— И как си представяш, че ще живееше тук съвсем сама?
	Тя се отскубна от ръката му.
	— Ще правя това, което правех досега — да снимам и да пиша статии за английските вестници.
	Устните му се извиха нагоре.
	— Слънце, това, че от време навреме вършеше работата на Джордж, не те прави журналист.
	— Всъщност мисля, че грешиш. Редакторът на Джордж не може да направи разлика между неговия стил на писане и моя. Публикуваха поне дузина мои статии, без да задават никакви въпроси. Така и не са публикували последната ми статия, тя все още е на масата в кухнята.
	— Това е последната статия на Джордж.
	— Не, това е _моя_ статия! — отвърна ядосано тя. — Аз я написах, аз направих снимките. Джордж няма нищо общо с нея. Той беше в пиянски ступор през цялото време. И знаеш ли какво? Историята е страшно добра.
	— И това те прави журналист?
	— Не се опитвай да ме подценяваш и унижаваш, Еймъри. Джордж е мъртъв. Имам неговия фотоапарат и машината му. Ще получа акредитация от редакторите му, ще говоря с тях. Ако не искат да ми плащат заплата, ще работя на свободна практика.
	— Виждам, че добре си го измислила.
	— Да, докато миех кръвта на Джордж.
	Тя тръгна и той не я последва.


	Диор мина по обяд да я види. Елегантна фигура със зачервени от вятъра бузи.
	— Имам един час обедна почивка — каза веднага щом влезе. — Минах да видя как си след този кошмар.
	— Толкова си мил, Диор. Нямам идея как щях да преживея всичко снощи, ако не беше тук.
	— Няма за какво да ми благодариш. Чух, че било спукана язва.
	— Да. — Двамата се загледаха в тъмното петно върху дъските, които тя се мъчеше да измие. — Опитах с белина, но не помага много.
	— Ще ти намеря малко сода. В Париж няма никакво брашно, но пък има много хлебна сода.
	— Става ли за чистене на петна от кръв?
	— Е, помня, че месарят ми казваше така, когато бях малък.
	— Звучи като в роман на Агата Кристи. — Само дето не беше и наполовина забавно като в нейните истории.
	— Не можеш да останеш тук — каза той. — По-скоро е като Гран Гиньол*, отколкото като в роман на Агата Кристи. Ще имаш ужасни кошмари.
	[* Легендарен френски театър на ужасите. — Б.пр.]
	— Така или иначе ще се наложи да намеря алтернатива. С Еймъри се разделихме. Искам развод.
	— _O, mon Dieu._ Беше ли необходимо?
	— Да — отвърна кратко тя. — Беше.
	— Е, знам, че за американците разводът не е кой знае какво…
	— Не е вярно — извика ядосано тя. — _Тази_ американка пред теб приема развода като нещо много сериозно. Така, както приемаше и брака.
	— Добре, скъпа — съгласи се нежно той. — Но не ми се струва добро разрешение.
	— Колкото повече оставам с него, толкова по-болна се чувствам.
	Очите на Диор можеха да изглеждат ужасно тъжни.
	— Понякога се налага да се примиряваме с изневерите на красивите, за да не ги загубим.
	— И аз мислех така. Досега. Но предпочитам да съм сама, отколкото наранявана през цялото време.
	— Самотата също боли — каза тихо той.
	— Но се свиква.
	— Да — съгласи се той. — Свиква се.
	— Казва, че трябва да ми изневерява, да спи с други жени, защото инак вдъхновението му пресъхвало. Как мога да живея с това?
	— Звучи като нещо, което Кокто би казал. Аз самият не черпя вдъхновение от изневери. Бих дал всичко, за да имам някого, когото да обичам.
	Тя въздъхна.
	— Ще изпуснеш обяда си. Мога да ти приготвя нещо.
	— Не, благодаря — той потупа жилетката на костюма си. — Малко въздържание няма да ми се отрази никак зле.
	— Имам истинско кафе.
	— А, ето това вече е нещо съвсем различно.
	— Не трябваше изобщо да се женя за него. — Говореше по-скоро на себе си, докато приготвяше кафеварката. — Беше ужасна грешка.
	Въпреки студения вятър те седнаха на балкона, който гледаше към улица „Риволи“.
	— Животът е като опънато въже — каза Диор. — Тръгваш по него и колкото и да се клати, няма връщане назад.
	— Но има падане.
	— Да. Падал съм милион пъти. Всеки път разбивах сърцето си.
	Копър си спомни думите на Еймъри за Диор. Дали връзките, за които говореше, бяха с мъже? Беше странно, но това не я обезпокои. Всъщност изпита някакво чувство на солидарност с него.
	— Е, това ми е първият път. Също и последният.
	— Да не дава Господ. — Той зарови ръка в джоба на панталоните си и извади една верижка със сребърни талисмани.
	— Ще ти дам едно от талисманчетата си за късмет. Да те пази.
	— После отдели едно от тях и й го подаде. — Две слети сърца. Това означава, че един ден ще намериш истинската любов. Пази го на сигурно място.
	— Ще го пазя — обеща тя. — Какви са другите?
	— Това е момина сълза, за да мога винаги да намирам работа. Това е подкова. Това е заешко краче. Това е инициалът ми „К“.
	Сериозното му изражение я развесели.
	— А звездата?
	— А, това е най-важното от всички. Майка ми ми я даде, преди да почине. Това е моята звезда. Знаеш… мечтата ми, надеждите ми, амбициите ми, които винаги ще следвам.
	— И каква е мечтата ти, мосю Диор?
	— Слава и богатство, какво друго? — Копър се усмихна. Помисли си, че славата и парите биха били прекалено голям каприз за скромен и срамежлив мъж като Диор. — Благодаря за кафето. Най-хубавото, което съм пил от седмици. Къде ще прекараш нощта?
	— Не знам.
	— Не можеш да останеш тук. — Той й подаде малка визитка. — Адресът ми. Трябва да дойдеш у дома тази вечер и да останеш при мен.
	— О, не е възможно да се натрапвам така, но благодаря все пак.
	— Имаш ли намерение да се сдобряваш със съпруга си?
	— Не мисля — отговори бавно Копър. — Не мисля, че това е възможно.
	— Тогава трябва да се преместиш при мен, докато решиш какво ще правиш. Понеже си сама жена, в Париж няма да ти дадат стая в хотел. — Гласът му леко промени интонацията си. — Знаеш, че няма защо да се боиш от мен?
	— Да, знам.
	— Добре. Вечерята е в девет. Ще те очаквам.
	Тя го изпрати до вратата. Перспективата, че има място, където бе добре дошла, за да не е съвсем сама, беше огромно облекчение.
	След около час едно момче й донесе голям пакет сода с бележка от Диор, в която й обясняваше да я посипе върху петното и да я остави да действа около час. Беше подписал бележката: „+тиан“.
	Докато пръскаше содата по пода, Копър си помисли, че в Париж има поне един истински приятел.


	Еймъри се върна в късния следобед. Надникна в спалнята. Изражението му беше предпазливо и я гледаше с обострено внимание.
	— Погрижих се за Джордж.
	— Как си се погрижил? — попита мрачно тя.
	— Взех парцел в гробището Пер Лашез. Щеше да му хареса. Погребението е утре следобед.
	— Много бързо и ефективно от твоя страна.
	— Имам и положителни качества. — Погледът му попадна върху опакования й куфар на леглото. — Не мислиш сериозно да го направиш, нали?
	— Ако питаш дали наистина те напускам, да, напускам те. Успя да ме заблуждаваш известно време, Еймъри, но стига толкова. Поумнях.
	— За бога, Копър! Какво ти е влязло в главата? Това не си ти. Никога не би направила такова нещо.
	— Всъщност, съвсем в мой стил е. Но ти винаги си предпочитал да пренебрегваш това, което съм, и това, на което съм способна.
	— Смешно е да преиграваш така. Обвиняваш ме за смъртта на Джордж.
	— Не, не те обвинявам за нищо такова. — Тя бързо сгъна един пуловер. — Обвинявам те в това, че съсипа брака ни. И сега правя това, което трябва да се направи.
	— И какво е то?
	Тя си спомни за талисмана на Диор.
	— Следвам щастливата си звезда.
	Той въздъхна.
	— Добре, може би имаш дарба да пишеш, но има нещо, което не можеш да промениш: ти си жена. Никога няма да те пуснат близо до фронтовата линия.
	— Нямам намерение да пиша за битки отвърна тя. — Има десетки прекрасни истории в Париж, които само чакат някой да разкаже за тях на света. Историята, която току-що написах например, за онази нещастна жена с бебето. Мога да я продам на всяко женско списание. Може би дори на „Харпър“. Текст със снимки.
	— Ако извадиш късмет, може би. Значи имаш една статия. И никога няма да намериш друга история.
	— О, да, ще намеря. Париж кипи от такива истории. За хората. Човешки истории. Възраждането на френската мода като за начало. Париж се издига за пореден път като център на световната мода и култура.
	— Женски журнализъм — каза той с кисела гримаса.
	— Можеш да се смееш колкото си искаш. Париж е първият голям град, свободен от нацистите. Това е велика история и хората ще искат да четат. Мъже и жени. Ще намеря списания, които ще са готови да купят статиите ми.
	Той кимна бавно.
	— Значи става дума за нещо повече от гнева ти към мен.
	Въпросът му я изненада.
	— Да, разбира се — отвърна тя замислено, сякаш едва сега го осъзнаваше. — Много повече е от това.
	— Това вече е нещо друго. Предполагам, че съм бил наистина непоносим.
	— Не мога да намеря по-подходяща дума.
	— Но не зная как ще продължа без теб.
	— Ще се справиш.
	— Предполагам, ще ми се наложи.
	Той се приближи към прозореца и се загледа навън.
	— Веднага ли трябва да тръгнеш? — попита той, без да се обръща.
	— Не мога да прекарам нощта тук.
	— Аз нямам нищо против. Ако духът на Джордж се появи, поне ще е весел.
	— Но не ти беше този, който чисти кръвта му от пода със сода за хляб — посочи тя. — И това не е преживяване, което ще мога да забравя.
	— Може да отидем в хотел.
	— Не, благодаря. Имам покана.
	Еймъри се обърна изненадан.
	— От кого?
	— Мосю Диор.
	— Мисля, че търсиш под вола теле, Уна. Той не е мъж, който харесва жени.
	— О, мисля, че той е сто процента мъж, който харесва жените — отвърна равно тя. — Не и по начина, по който ти намекваш. И считам, че е много грозно от твоя страна да говориш така. Той е мил, любезен и е перфектен джентълмен.
	— Е, предполагам аз не съм нито едно от тези неща.
	— Не, не си.
	— Прилича на дебела гологлава кукла.
	— Не ме интересува как изглежда. Той е мой приятел.
	Еймъри обърна лице към залеза.
	— Ще тръгна за Дижон утре след погребението. И ще взема джипа. Няма да имаш транспорт.
	— Ще си взема колело.
	Той въздъхна уморено и гневно.
	— Помисли малко! По дяволите.
	— Мислих повече, отколкото ми беше нужно — отвърна тя, затвори рязко капака на куфара си и решително го защракна.


	Разбира се, не беше така лесно. Тя плака много и горчиво на брега на Сена, стиснала куфара си. Хората минаваха край нея и никой не й обръщаше внимание. Еймъри бе центърът на нейното съществуване през последната година и половина, нейната половинка, нейният най-близък приятел, щастливата звезда, след която бе вървяла. И сега без него Копър изпитваше болка, която й се струваше необятна като самия безкрай. Нямаше представа как ще преживее следващия час, да не говорим за остатъка от живота си.
	Загърната в мрак и трепереща от студа, надигнал се от мастилената вода, разбра, че никога не се бе чувствала по-самотна и изоставена. Няколко пъти беше на ръба да вдигне куфара и да се върне в апартамента на „Риволи“.
	Наближаваше девет часа. Тя стана скована от студа и тръгна бавно към адреса на Кристиан Диор на улица „Роял“. Улицата беше широка, дълга от площад „Конкорд“ до Църквата на Магдалена. По пътя видя две момчета, които продаваха имел. С няколко франка купи венец с много перлени плодове.
	Апартаментът на Диор беше в голяма сграда и до него се стигаше по тъмни, стръмни многобройни стъпала. Тя се добра уморено до четвъртия етаж, с всичко, което притежаваше на този свят, и почука на вратата.
	Диор отвори, взе палтото и куфара й. След часовете, прекарани в мрачния есенен студ навън, се почувства като в рай — обгърна я мека топлина и много елегантност. Докато тя се оглеждаше с любопитство, той изчезна някъде с палтото и куфара й.
	Имаше странни предмети, няколко картини, нищо екстравагантно, няколко скулптури, красив порцелан. Тапетите бяха в пищни цветове — червено и златисто, а пердетата, както можеше да се очаква, бяха изумителни. Масата беше подредена за двама. Една малка керамична печка топлеше стаята. Топлината съвсем не беше достатъчна, но така беше в целия Париж. Копър беше в състояние да се разплаче само от красотата, която я заобикаляше.
	Диор се върна, потърквайки ръце.
	— Сега, аперитив. Имам „Дюбоне“ и вермут „Нойки Прат“.
	— О, обичам „Дюбоне“. Благодаря. Не обичам сухи напитки — отвърна тя и му подари имела, който бе купила на улицата. — Знам, че е рано, но не се стърпях. Плодовете са толкова свежи и красиви. Не знам дали ще издържи до Коледа, но и не очаквам да ме целунеш под него.
	— Във Франция чакаме до Нова година, за да се целунем под имела — каза той и пое венеца. — Това не е обикновен имел, а много рядък, дъбов, и носи късмет.
	Диор го закачи над вратата. Беше облечен в тъмночервено сако, с шалче под ризата и изглеждаше много елегантен. Едва сега Копър си помисли, че всъщност той е доста по-млад. Просто раираните костюми, които носеше в „Люсиен Лелонг“, и като цяло консерватизмът му му придаваха вид на по-възрастен човек, но със сигурност не беше над четиридесет. Сега, в удобството на своя дом, меките му чувствени устни и леко прибраната назад брадичка издаваха младежкия му вид и той изглеждаше като момченце.
	— Толкова си добър и мил с мен — каза Копър. — Не знам как бих се справила без теб.
	— Щастлив съм, че успях да помогна с нещо. Понякога човек е така безпомощен. Искам да кажа… безпомощен да изрази чувствата си. Да покаже благодарност, че е бил освободен. — Той наля тъмната течност в чашите. — Годините на окупацията бяха ужасни. Нямаш представа как всичко бе лишено от живот. Петан ни съюзи с Хитлер. Немците ограбваха Франция, грабеха цяла Европа. Хората умираха от глад и студ. В Париж! Това беше _Pax Germanica_. Или така нареченият немски мир. — Той вдигна чашата си към Копър. — За мен е чест да дам гостоприемството си на нашите освободители.
	— А аз съм щастлива да го приема от името на Франклин Рузвелт.
	Отпиха.
	— Освен това — той вдигна пръст, — ти си съвсем беззащитна в чужбина. Мой дълг е да те браня. А сега, моля да ме извиниш. Трябва да нагледам нещо в кухнята.
	Докато той се занимаваше с вечерята, Копър се разходи из апартамента. Вдигна една снимка на млада жена, чието лице имаше поразителна прилика с това на Кристиан. Копър беше сигурна, че това е сестра му Катрин.
	— Приятелят ти мосю Пуленк ми разказа за сестра ти. Много съжалявам.
	Той подаде глава от кухнята.
	— Тя ще се върне при мен. Погледни на гърба на рамката. — Тя обърна и видя две таро карти, подпъхнати между снимката и рамката. — Шестица мечове и колесница. Винаги излизат, когато мадам Делей ми гледа. Това означава сигурно завръщане.
	— Много прилича на теб.
	— Иска ми се Гестапо да бяха взели мен вместо нея. Но естествено, те искаха нея. Аз нямах смелостта да извърша това, което правеше тя: обикаляше из цял Париж да предава съобщения за Съпротивата. Исках само да се заровя в ателието си и никога повече да не се изправям срещу този свят, да не го поглеждам.
	Копър беше поразена от изражението на Катрин.
	— Не спирай да се надяваш.
	— Но се чуват ужасни неща. Казаха ни, че Равенсбрюк е чист и няма болести, а сега чуваме за заболявания, гладна смърт, изтезания. Има и друго. Казват, че нацистите систематично избиват затворниците. Политика за пълно унищожение. Хиляди, милиони обгазени, а телата хвърлени в крематориумите.
	Копър не знаеше как да го успокои.
	— И ние чухме същото. В началото не можехме да повярваме.
	— От тях всичко може да се очаква. Човек никога не може да свикне с техния странен стил и подход.
	Тя продължи да разглежда. Беше подредил апартамента си с много вкус, но с минимални средства. По-скоро бе използвал гения си, без да харчи пари. Стилът рококо присъстваше в цялото му богатство, но без феминистичен елемент. Тя забеляза един изящно изработен жълт китайски параван, зад който имаше еротична бронзова статуя на гол мъж. И тогава се сети за Еймъри.
	Къде ли прекарваше вечерта? С лондончанката? Или с някоя нова? Не искаше да мисли за това.
	— Това майка ти ли е? — попита тя и вдигна снимка на жена в красива рокля.
	— Да, тя е. Не намираш ли шапката й за уникална? Погледни щраусовите пера.
	— Вероятно много ти липсва.
	— Липсва ми. Минаха дванайсет години.
	— Майка ми също почина млада, прекалено млада. Баща ми не се ожени отново. Беше работник във фабрика. От Ирландия е. Успя да се издигне до началник на цеха, но никога нямаше достатъчно пари. И беше страстен защитник на каузата за добри работни условия. Когато започна работа, хората се трудеха за жалки пари по шейсет часа на седмица. Фабриките бяха толкова опасни, че хората често губеха ръце, крака или изгаряха до смърт. И той поведе битката срещу тези безобразия. Но му струваше много. Почина от сърдечен удар няколко седмици след като с Еймъри се оженихме.
	— Баща ми беше пълна противоположност на твоя. Беше богат мъж. Имаше голяма фабрика. Искаше да поема семейния бизнес. И когато избрах изкуството, той побесня. После фалира. Сега аз съм този, който го издържа. Издържам и двамата си братя с това, което правя.
	— Каква ирония.
	— Може би е така, но отчасти аз съм виновен за това, че баща ми загуби всичко.
	— Как така?
	— Когато разбра, че нито аз, нито братята ми ще поемем бизнеса му, с парите от фабриката си започна да играе на стоковата борса. Заложи много големи суми. И Голямата депресия съсипа всичко. Успях поне да купя малка ферма и сега живее тихо и кротко там, в зоната _nono_.
	— _Nono?_
	— Без да работи, неангажиран с нищо. Наричаха ни _ja-ja_ Франция; обвиняваха ни, че ни харесва да живеем под ботуша на немците. Но не мисля, че ще прозвучи като преувеличение, ако кажа, че без работата, която имам тук, баща ми и братята ми нямаше да оцелеят.
	— Ти си добър човек, мосю Диор.
	— И добър, и не чак толкова. Нито _ja-ja_, нито _nono_.
	След малко Диор се появи от кухнята, обвит в ароматен облак пара. Носеше плато, на което имаше огромен омар.
	— Мили боже! — възкликна Копър.
	— Изпратиха ми го от родния ми град Гранвил — усмихна се широко той. — Не мислиш ли, че е най-подходящото блюдо? Обитателка на морето, която свързва твоята страна и моята? И погледни само какъв величествен ансамбъл е облякла! Какви цветове! Какви панделки и дипли. Дори Скиапарели не може да измисли нещо по-красиво.
	— Откъде знаеш, че е женски омар?
	— Мила моя, израснал съм край морето. Познавам омарите.
	Омарът беше истинско пиршество. Дори имаше бутилка „Пуйи Фюме“ с него. Копър не се бе хранила така добре, откакто бе напуснала Америка. Но по средата на вечерята без никакъв повод започна да плаче.
	— Какво има? — попита уплашено Диор.
	Копър остави ножа и вилицата, взе салфетката и попи сълзите си.
	— Всички се опитваха да ме убедят да не се омъжвам за него, но аз просто не исках да чуя.
	Диор потупа ръката й.
	— Но сега знаеш, че има на какво ново да се надяваш.
	Тя се засмя през сълзи.
	— Не планирам да имам друг, мосю Диор. Мисля, че Еймъри беше първият и последният.
	— Така го чувстваш сега. Но ти си млада. Любовта ще дойде отново и то съвсем скоро.
	— Така ли е при теб? — осмели се да попита. — Едно свършва и започва нещо ново?
	Ъглите на устните му се извиха надолу.
	— Не бива да гледаш мен. Аз не съм… типичен пример.
	— Нито пък аз. И какво правиш? Когато си изминал толкова път по въжето и изведнъж то започне да се клати под теб неудържимо и не можеш да се върнеш назад?
	— Както самата ти каза, човек пада.
	Тя го погледна сериозно с проницателните си сиви очи.
	— Тогава пред теб седи една паднала жена, мосю Диор. Остава само да се види колко ниско ще падне и какво ще оцелее.
	Връхчетата на пръстите му нежно погалиха китката й.
	— Ще видиш, _ma petite_. Един парашут ще се разтвори като бял памук и ще се приземиш здрава.
	— Това е успокоително — отвърна тя, но не беше убедена.
	— Ще останеш тук колкото е необходимо, колкото искаш — каза той и леко стисна ръката й.
	— Ще ти омръзне от мен.
	— Съмнявам се. Ти си украшението на дома ми.
	Кристиан беше направил компот от зимни горски плодове и през цялото време се извиняваше, че няма сметана, захар и масло. Имаше и по чашка кафе, което вероятно бе пазил в дълбоките си резерви от много време. Копър реши да му набави хубаво прясно кафе при първа възможност.
	Малко след като изпиха напитките си на вратата се почука.
	— Надявам се не възразяваш. Това са няколко мои приятели — каза Диор. — Винаги минават след вечеря.
	Сюзи Солидор като истинско видение се появи на вратата. Беше облечена в разкошно дълго палто от самур. Коженото палто се отвори и под него се мерна лъскава рокля от сребристо ламе. Изглеждаше като произведение на изкуството, като статуетка от искряща платина. Почти пренебрегвайки Диор, тя пристъпи с отворени ръце към Копър.
	— Малката ми Копър. Казаха ми, че си попаднала в кървава баня. — Силните й ръце стиснаха дланите на Копър и студените й устни целунаха бузите й. — Това ще те направи безсмъртна. Колко очарователна изглеждаш!
	Веднага след нея влезе дебел мъж с бухнала коса, заплетена брада, над която изпъкваха големите му като ябълки бузи и чифт ококорени грейнали сини очи, които не сваляше от нея.
	— Значи това е новият домашен любимец на Кристиан? — избумтя гласът му. Запалената цигара се движеше с устните му. — Мили боже! Какъв вълк е! На тавана ли те държи заключена, скъпа моя? И сигурно държи ключа на верига около врата си?
	Диор не изглеждаше притеснен от тези екстравагантни поздрави.
	— Вече се познаваш със Сюзи — каза й той. — А това е моят скъп приятел и съименник мосю Кристиан Берар.
	— Без официалности. Без мосю, моля — каза Берар. Под мишницата си носеше малко бяло кученце. После извади цигарата си, пое ръката на Копър, наведе се над нея и започна да души както диво прасе души за грудки. — Казват ми Бебе. Не зная защо. Това е Жасант — посочи кучето си. После се загледа в лицето на Копър. — Колко очарователна, каква млада, каква свежа кожа. — И тук оголи не съвсем белите си зъби в сатанинска усмивка. — И чувам, че си напуснала съпруга си?
	— Бебе! — изсъска Диор. Очевидно бе инструктирал всички да избягват темата за брака на Копър.
	— Не мога да остана дълго — обяви Сюзи и приглади сребърните мъниста на роклята си, както русалка приглажда опашката си. — Трябва да съм в клуба след час.
	— Мислиш ли пак да им метнеш „Лили Марлен“ в мутрите? — попита Берар.
	— Още тази вечер, както и всяка една следваща.
	— Докато те обесят на уличната лампа пред къщата ти?
	— Нека опитат — отговори Сюзи. — Не се страхувам от тези боклуци.
	— А трябва. Взели са те на мушка.
	— Искаш да избягам в Швейцария като Шанел? — попита с погнуса тя. — Никога не съм подозирала, че старата кучка е толкова страхлива.
	— Шанел е гений — каза Диор. — Не искам да чувам и дума срещу нея.
	— Въпреки това не мога да не се съглася, че е стара кучка — намеси се Берар. — Аз поне я познавам. Работих за нея достатъчно дълго време.
	— Тя те обожаваше.
	— О, всеки ме обожава — отвърна високомерно Бебе. После задуши из въздуха. — Мирише ми на омар. Това означава, че колетчето от Гранвил е пристигнало. Имаше ли по някаква случайност бутилка калвадос, мило момче? Навън е ужасно студено.
	Диор се усмихна и извади бутилка без етикет. Напитката беше като огън, но Берар обърна цялата си чаша, без да му мигне окото. Седнаха около печката. Диор внимателно постави още няколко малки цепеници.
	— Не разбирам защо всички са така зле настроени против Шанел — каза той. — Тя правеше точно това, което правехме всички ние.
	— Не е съвсем така — възрази Берар и запали втора цигара от фаса на първата. — Тя прекара цялата война на сигурно и топло в „Риц“ с немския си любовник, онзи нацист. Вдигаше тостове за победите на Германия с конфискуваното от народа шампанско и сега изчезва в облак от „Шанел №5“. Ти имаш най-голямо основание да я мразиш, скъпи мой.
	— Не Шанел арестува сестра ми — отвърна простичко Диор.
	— Не, приятелят й я арестува. И Коко не си помръдна пръста да направи нещо.
	— Защо да ми помага? Аз съм никой.
	— Глупости. Тя завижда. Завижда на всички млади дизайнери. Освен това напоследък прилича на сбръчкана маймуна, което е отвратително, ако изобщо в поведението й има нещо допустимо.
	Докато мъжете си разменяха остри реплики, Сюзи Солидор сложи ръка на раменете на Копър и я притегли към себе си.
	— Ела с мен в клуба тази вечер — прошепна с вълнуващ глас в ухото й. — Имам божествен хашиш от Мароко. Ще се забавляваме. Само ти и аз.
	— Не мога, наистина — отвърна тихо Копър.
	Дъхът на Сюзи погали шията й, тръпки минаха по гърба й.
	— Защо не? Съпругът ти не е тук.
	— Всъщност аз… аз… съм в траур — заекваше Копър с пълното съзнание, че звучи като идиот. — Приятелят ми почина вчера и погребението е утре.
	— Погребение ли чух? — обърна се веднага Берар.
	— Да.
	— Чие?
	— На Джордж Фричли-Баунд. Беше журналист. И приятел.
	Лицето на Берар се оживи.
	— Обожавам погребенията. Трябва да ми позволиш да дойда.
	— Убедена съм, че Джордж не би имал нищо против — отвърна Копър изненадана. — Със сигурност няма да има много хора. В гробището Пер Лашез, на обяд.
	— И ти ще дойдеш, любов моя — обърна се Берар към Диор.
	— Разбира се.
	— Аз ще пея на гроба му — обяви Сюзи.
	— Но не „Лили Марлен“, моля.
	— Не, не, нещо простичко, но гордо. Може би _Chant des adieux_. Песен за сбогом.
	Копър се почувства странно. Не знаеше дали се шегуват или бяха сериозни. На вратата пак се почука и един млад мъж със сериозно лице, облечен в палто с цвят на карамел, нахлу, ругаейки.
	— Навън е като Москва, по дяволите.
	Диор го представи на Копър.
	— Моят колега в „Лелонг“, Пиер Балмен. Много по-талантлив от мен, разбира се.
	— Това не е вярно. Не слушай какво ти говори — отвърна Балмен и се здрависа с Копър.
	— Утре всички отиваме на погребението на приятеля на Копър — обяви Берар. — Сюзи ще пее, а аз ще изнеса реч. Трябва да дойдеш, Пиер. Ще е голямо събитие.
	— Едно погребение не е мястото за твоите антични слова, Бебе — възрази Балмен с повдигнати вежди. — Съболезнования за загубата, мадмоазел.
	— Благодаря — отвърна тихо тя.
	После пристигнаха двама елегантни като газели млади мъже, изглеждаха безупречно. Бяха й представени като танцьори от балета на Шанз-Елизе и очевидно бяха в много добри отношения с Берар и Диор, макар че Копър веднага забрави имената им.
	Колкото повече хора идваха, толкова по-топло ставаше в стаята. Топлината, калвадосът, виното преди това и безкрайно многото цигари, които изпуши Берар, я замаяха. Не помагаше и фактът, че Сюзи се бе притиснала с цялото си тяло в нея и галеше врата й с върховете на пръстите си. Беше кошмарен ден и единственото, което искаше, бе да се мушне в леглото и да изпадне в пълна забрава, но това засега й се струваше невъзможно.
	— Зле ли ти е, _chérie_? — прошепна Сюзи.
	— Не се чувствам особено добре — призна Копър.
	— Бледа си, но ти отива.
	Очите на Сюзи бяха наситено искрящо кафяви, веждите й силно очертани. Лицето й беше красиво, но не по стандартния женствен начин. Тялото й също беше изумително. Имаше силни мускулести рамене като на спортист, но с обли гърди и подвижен таз. Носеше часовник със смарагди и един-единствен ярък диамант, закачен на платинена верижка около врата й.
	Диор постави на грамофона плоча с музика на Шопен, но всички възразиха, че е прекалено меланхолична. Валсовете на Щраус също не се харесаха, понеже били твърде немски. Кристиан вдигна ръце и ги остави да си изберат сами. Около грамофона започна лют спор, плочите се вадеха от опаковките и се прибираха обратно. Най-сетне постигнаха споразумение и пуснаха _Milhaud’s Le Boeuf sur le toit_ — прочутата кабаретна песен „Вол на покрива“.
	Копър се чувстваше неловко и някак не на място в такава екзотична компания, в която всеки имаше различно мнение. Берар все още обясняваше непростимото поведение на Коко Шанел, но Диор и Балмен бяха подхванали тих разговор за работата.
	— Не искам да разочаровам Лелонг — дочу Диор да казва тихо. — Той беше така добър с мен.
	— И с мен — отвърна Балмен. — Но всеки един от нас му е дал по пет години вярна служба, Кристиан. Общо десет години. И войната свършва. Сега му е времето да започнем самостоятелно.
	— Лесно е да се каже, но откъде ще намерим парите? Ти поне имаш майка, която с радост ще ти помогне. Аз нямам никого.
	— Ти имаш гения си. Можеш да събереш парите за един месец, стига да искаш. Не ти ли омръзна да ти се казва какво да правиш и какво не?
	— Би било хубаво да ми е позволено да правя дизайни, които харесвам — въздъхна Диор. — Но се опасявам, че все още има какво да уча.
	— Научил си всичко, на което Лелонг може да те научи — отвърна Балмен. Говореше убедително, изискваше, дори притискаше. — Просто трябва да решиш и да се освободиш.
	— Истината е, че съм прекалено мързелив за свободата — каза Диор и леко сви рамене. — Нямам нищо против да си остана в сянка и незабелязан. Нямам твоята властна натура. Не се виждам начело на самостоятелен бизнес. Бих се чувствал ужасно неудобно в ролята на шеф и предприемач. Освен това, свободата има цена, знаеш това, нали? Ако имахме свой собствен бизнес, нямаше да можем да се събираме с приятели, както го правим сега. Ще се занимаваме със сметки и скоро ще имаме по една язва от напрежение и стрес.
	— Е, аз продължавам напред — каза решително Балмен. — Старите дизайнери си изпяха песента. Лелонг, Уърт, Молино и всички останали. Светът на модата има нужда от свежа кръв.
	— Много ще ми липсваш, когато си тръгнеш — каза Диор и Копър забеляза сълзи в очите му. Балмен целуна приятеля си по бузата.
	— Няма да останеш дълго след мен. Ще видиш.
	После извади бележник от джоба си и двамата започнаха да правят скици и да обсъждат дизайни.
	— Когато Диор се появи на модната сцена, знаеш ли какво казваха всички? — заговори тихо Сюзи в ухото на Копър. — Казваха, че пропилява таланта си, че е избрал лесния път, че има таланта да бъде каквото си поиска. Той е един от най-умните мъже в Париж, един от най-образованите в културно отношение. И един от най-популярните. Но погледни го само. Чувствителен като охлюв, страхлив, всеки път, когато някой почука на черупката му, веднага прибира рогата си. По-скоро би остарял в „Лелонг“, отколкото да си покаже лицето на улица.
	Копър го загледа. С розовите си бузи, с фигурата си, с черти, които не можеш да определиш нито като мъжки, нито като женски, с поддържаните си нокти, приличаше повече на свещеник, отколкото на дизайнер. Поразяваше я и друго — как един толкова консервативен мъж имаше толкова цветни и шумни приятели. Как се чувстваше добре в свят, в който, както бе казал Еймъри, жените са мъже и мъжете са жени?
	— Няма ли… приятел? — попита деликатно Копър.
	— Имаш предвид любовник? От време навреме. Но няма дарбата да ги задържа. Дори в любовта е прекалено затворен. Несигурните хора не са добри любовници.
	— Толкова е мил.
	— Той и обкръжението му са като него, сигурна съм, че си забелязала това. Но те не се влюбват помежду си. Влюбват се като цяло в съвсем друга класа мъже. Мъже, които не са като тях и често не отговарят на чувствата им.
	— Това е толкова тъжно.
	— Кристиан мисли, че му носиш късмет — каза Сюзи. — Очевидно твоята поява е била предсказана от онази циганка, която му гледа на карти. Беше предсказала дори червената ти коса и подаръка, гъшия дроб, помниш, нали? Което между другото е последното нещо, което трябва да яде. Прекалено е дебел.
	— О, така се надявам да му донеса късмет. Никога не съм мислила, че самата аз имам късмет.
	Сюзи прибра кичура, паднал над веждата на Копър.
	— А мислиш ли, че си красива?
	— О, не, никак.
	— Да, всеки може да го види. В деня, в който осъзнаеш колко си красива, ще шокираш света.
	Копър се чувстваше крайно неловко.
	— Никога не съм била хубава.
	— С тези очи? С тази уста? Скъпа моя, някои жени разцъфтяват рано, други късно, а има и такива, с които никога не се случва. Но късното цвете обикновено е най-красиво. — Устата й, която обикновено бе свита в черта, сега се разтвори в красива свежа усмивка. После погледна часовника със смарагдите. — Трябва да вървя. Ще се видим утре.
	След това целуна Копър по бузата, като остави ярък отпечатък от червилото си, и отиде да си вземе палтото.
	Копър почти не разбираше какво се случва около нея. Беше замаяна и изморена. Хора влизаха и излизаха, подхващаха се нови разговори. Пуленк пристигна и й поднесе съболезнованията си доста официално, но когато му отговори, едва чу собствения си глас. Не успяваше да каже нищо умно, интересно или весело, беше прекалено изтощена, а и френският й не беше добър. Почувства се щастлива, когато гостите си тръгнаха и Диор й показа мъничката стая за нея.


	Заспа на секундата, но не за дълго. Час по-късно беше отново будна, силно трепереше. В първия момент не можа да прецени дали й е горещо или студено. Нямаше как да й е студено, Диор бе натрупал много завивки, и по-скоро й беше топло. Стана й нервно, чувстваше се като плъх в челюстите на териер. Колкото и да се опитваше, не можеше да го контролира. Може би бе хванала настинка с треска?
	Спазмите я разкъсваха и не искаха да си идат, плашеха я. Мина време, докато осъзнае, че това бе емоционалната реакция на тялото й след раздялата с Еймъри, бе изправена пред истинска житейска криза. Никога не се беше чувствала така самотна. Никога не бе преживявала такава унищожителна паника. Докато животът й бе подчинен на потребностите на Еймъри, тя имаше някаква стабилност и подкрепа. И ако тази опора изчезнеше, ако позволеше на Еймъри да си тръгне от Париж без нея, щеше просто да падне, да се строполи, както би се случило с пълзящия бръшлян, когато някой бутне стената, по която досега е лазил и за която се е крепял.
	Това ли щеше да се случи? Смелите й планове да продължи сама, да сложи начало на самостоятелна кариера като журналист сега й се струваха абсурдни. Зъбите й тракаха, краката й трепереха в тъмната непозната стая. Какво разбираше от журналистика? От фотография? Какво изобщо знаеше за живота? Кого се опитваше да заблуди?
	Трябваше да скочи, да отиде и да намери Еймъри, да го моли да й прости и да я вземе обратно при себе си. Алтернативата беше да падне в тази черна бездна, от която никога нямаше да успее да излази.
	През съзнанието й минаваха накъсани спомени от последните два дни. Майката, стиснала бебето си, докато сладкарят кълца косата й. Белите като мляко полуотворени очи на Джордж, лицето му, покрито със съсирена кръв. Изражението на Еймъри, когато му каза, че няма да замине с него за Дижон. Еротичното докосване на устните на Сюзи Солидор до шията й. Вторачените очи на Берар, с които искаше да й внуши желание, каквото той не изпитваше. В този момент всичко й се струваше толкова зловещо. Треперенето се усили, ужасът пълзеше по кожата й.
	Какво правеше тук? Дали бе успяла да съсипе живота си? Дали не бе преиграла? Дали не се бе държала прекалено грубо с Еймъри? Липсваше й непоносимо. Защо го бе отблъснала? Това беше пълна лудост.
	Погледна часовника си. Три сутринта. Въпреки това не можеше да остане в леглото и секунда повече. Измъкна се в ледения мрак изпод планината от завивки, уви халата около треперещото си тяло и излезе на пръсти от стаята. От малкия салон се виждаше светлинка. Диор беше буден, свит до печката и със скицник на коленете. Той вдигна изненадано поглед.
	— Зле ли ти е?
	— Аз… аз… Не мога да спра да треперя — едва каза Копър. — Мисля, че е от нерви. — И едва тогава видя тялото на Берар, отпуснато на канапето зад Диор. — О, съжалявам, не исках да ви притеснявам.
	— Не се тревожи за Бебе. Изпуши две лули опиум и сега не може да се събуди.
	— Опиум?
	— Да, пристрастен е. И един ден това ще го убие. Мисля, че съм обречен да изгубя всички, които обичам. Ела, седни при мен. — Той мушна още една цепеница в печката и слабото сияние запримига зад замъгленото стъкло. — Нормално е да трепериш от нерви. Толкова много неща ти се случиха.
	Диор беше се наметнал с червен халат с индийски мотиви, а около врата му имаше червен вълнен шал. Свали шала и й го подаде с бащински жест. Копър си бе представяла, че тялото му е розово и гладко като на бебе, затова беше изненадана от окосмените му гърди.
	— Винаги сънувам рокли — каза той.
	— Наистина ли?
	— Да, но се налага да ставам да ги рисувам през нощта, за да не забравя как изглеждат. — Показа й изваяните линии на скиците си. — Тези са коктейлни рокли от сатен. Видях линията на деколтето в съня си.
	— Модата наистина е в кръвта ти.
	Той я погледна изпод тежките си клепачи.
	— О, знам какво казват за мен. _Диор е дилетант. Диор е аматьор. Пропилява малкото си талант, за да прави глупави рокли за глупави жени._ Но е много повече от това. Модата е изкуство, мила. Велико изкуство. И по своя си начин Диор се опитва да служи на това изкуство, да бъде велик създател, като колегите си.
	— Това се вижда.
	— Отне ми десет години да науча малкото, което знам. Първо при Пиге, после при Лелонг и все повече ме увлича. Да намеря подходящия материал, с който да изразя идеите си. Да познавам лесните материи и трудните материи. Да знам как ще пада всяка една тъкан, как ще се образуват сгъвките, как ще променят формата си. Като ликьор върху тялото на жената. — Ръцете му погалиха въздуха, сякаш ги прокарваше по невидими женски очертания. — Да се науча какво може да се постигне с шантунг, с красив туид, с тежка вълна или фин лен. Как да се изреже, така че всяка сгъвка да се движи с жената под нея. Как да се прикрие грозното и да се покаже красивото. Как да се правят плисета, как да се прегъва, как да се изрязва и изчиства. С една дума, мистерията на занаята.
	Тя се засмя тихичко, прозвуча почти като въздишка. Лекият му нежен глас я успокояваше и треперенето започна да намалява.
	— Ти си един невероятно сладък и мил мъж. Нищо чудно, че всички твои приятели те обожават и бранят.
	Той погледна към Берар, който бе започнал да хърка ужасно силно.
	— И всички до един са бохеми, а аз съм тяхната противоположност. Аз съм типичен консервативен буржоа. А това напоследък се е превърнало в обида. В устата на мосю Жиру например, буржоа е най-противната дума. Но аз знам какъв съм и съм горд с това, което съм. Аз съм от солидно северняшко потекло. От Северна Франция. Какъв друг мога да бъда, освен северняк?
	— Приятелите ти казват, че си гений — вметна Копър.
	— Облеклото е онова нещо, което стои между голотата ни и света. Може да е маскировка, може да е тоалет като за маскен бал, може да е фантазия. Или може да е точното изражение на самите нас, такива, каквито сме отвътре, и да казва повече от всички думи. За хора като мен… — Не довърши изречението. — Наистина ли ще се разведеш?
	— Да, но не съм сигурна откъде да започна. Може би трябва да отидем в американското посолство?
	— Тъй като и двамата в момента живеете във Франция и се разделяте по взаимно съгласие, трябва само да направите един договор и да го представите пред френския съд. Можеш да си свободна след по-малко от месец.
	— Месец?
	— Благодарение на Наполеон, френските закони за развод са доста разумни.
	Изведнъж въздухът започна да не й достига.
	— Не знаех, че става толкова бързо.
	— Не си ли сигурна в решението си?
	— Сигурна съм. Бракът ми е приключил. Приключи преди много време.
	— Ако искаш, мога да ти помогна да се уреди.
	— Благодаря.
	Изведнъж й се доспа, очите й се затваряха, унесена под шумоленето на молива му и пукането на дървата в печката. Когато се събуди, видя, че е в леглото, Диор вероятно я бе пренесъл. Треперенето почти бе преминало, но беше изтощена и слаба. Обърна се на другата страна и заспа.


>	4.

	Погребението на Джордж беше необикновено събитие по няколко причини. За неговия последен път се появиха неочаквано много и твърде различни хора. Сравнително прилична група чуждестранни кореспонденти, повечето от които му бяха приятели по чашка, с които Джордж редовно се напиваше, като към обяд всички до един бяха пияни — някои повече, някои по-малко, други не бяха изтрезнявали от дни.
	Към тях се присъединиха всички от кръга на Диор, които бяха обещали, че ще дойдат, и със себе си водеха свои приятели. Много приятели.
	Кристиан Берар пристигна увит във внушително черно палто, под което очевидно беше все още по пижама, покрита с пепел и прегорени дупки. Малкото му бижу — бялата болонка Жасант, подаваше глава под мишницата му.
	Сюзи Солидор дойде с клоширано палто, бомбе, бастун от абанос, а на бродираната жилетка към мъжкия костюм носеше златна верижка.
	Двамата балетисти бяха облечени като Арлекин и Колумбин и изглеждаха плашещо в опита си да се впишат в траурната атмосфера наоколо. Имаше и една личност с неопределим пол, която се бе появила в червена пелерина с качулка. Макар останалите да не бяха в подобни тоалети, шапките и облеклото им беше достатъчно екстравагантно, за да привличат вниманието. Някои бяха донесли цветя, други по-нестандартни предмети: синьо колело, детско конче само с дървената глава и една пръчка под нея. За Копър всичко това беше като сън, самото събитие беше напълно сюрреалистично, а и сега всички тези нови хора.
	Денят беше сив и ветровит. Бледата сърповидна луна се показваше зад дърветата, от които по алеите между надгробните плочи се сипеше водопад от листа. Един мраморен ангел с позеленяло тук-там от годините тяло гледаше с празните си очи към странната група.
	Еймъри чакаше пред гробницата, където щяха да положат ковчега на Джордж. Беше облякъл палтото си и косата му се вееше на вятъра. За компания бе довел Ърнест Хемингуей, писателя, с когото очевидно се бяха сприятелили. И двамата бяха пияни.
	— Не говориш сериозно за този проклет развод, нали? — попита я вместо поздрав Еймъри.
	— Сериозна съм — отвърна смело Копър, сякаш кошмарите през нощта не се бяха случили. — Напълно съм сериозна. Ще взема документите за развод и от теб се иска само да ги подпишеш.
	Той се оригна силно.
	— И си твърдо решена да останеш тук? — попита и огледа странната група с нея. — С тези лудите?
	Копър имаше чувството, че нещо вътре в нея започна да кърви.
	— Да, бягам от теб с цирка.
	— Кои по дяволите са тези хора? — попита Хемингуей. Беше само по военна риза с навити ръкави, сякаш не усещаше студа. Между зъбите му беше забита цигара.
	— Приятели на мосю Диор. Настояха да дойдат.
	Хемингуей отпи от малката метална джобна бутилка и я подаде на Еймъри.
	— В Париж никой не иска да е в публиката. Всички искат да бъдат сред актьорите — каза писателят.
	— Не ти отне много да се събереш с групата на лунатиците — обади се Еймъри. — Всеки луд и перверзен тип в Париж е тук. Това ли е представата ти за погребение?
	— Като се има предвид, че Джордж пи докато алкохолът го уби, мисля, че е съвсем допустимо и в тон с начина, по който той живя — отвърна троснато тя.
	Еймъри се обърна и погледна към гробницата, която двама работници подготвяха с чукове, шпакли и тухли. В стената бе отворен тунел, приличащ на канал. Мъжете стържеха и вадеха отвътре мъх и всякакви камъни и боклуци.
	— Това място принадлежи на протестантска фамилия, съгласиха се Джордж да бъде погребан до най-скъпите им близки. Но ще има проблем — каза Еймъри, заваляйки думите.
	— Какъв проблем?
	— Ще видиш — отвърна мрачно той.
	Решителността й да се раздели с него бе развалило настроението му, човек дори би казал, че изглежда съсипан от мъка. Може би все още си мислеше, че тя се преструва и ще промени решението си в последния момент.
	Диор се приближи към тях, облечен безупречно в черен костюм и черно бомбе, и поднесе вежливо съболезнованията си. Копър за пореден път беше изненадана от контраста между този човек, с неговия консерватизъм, и странните му приятели. Радваше се, че е тук, до нея по неговия кротък, успокояващ по бащински начин.
	Един грубоват нервен свещеник от американската армия, който Еймъри бе уредил, се появи и каза, че е готов да започне с церемонията. Бяха се събрали около четиридесет души, които чакаха. Появиха се гробарите, които носеха ковчега на Джордж. Копър веднага разбра какъв ще бъде проблемът — отворът в гробницата беше прекалено малък и ковчегът нямаше да се събере.
	— Не мисля, че ще влезе там — прошепна Диор в ухото й.
	— Виждам.
	Свещеникът бе започнал службата. Вдигнаха ковчега към нишата, защото отворът беше доста високо, но когато го спуснаха, той се заклещи някъде по средата и не вървеше нито напред, нито назад.
	— Може би ако махнат дръжките… — предложи Диор.
	Свалиха ковчега. Един от работниците извади отвертка и разви дръжките. Свещеникът чакаше нетърпеливо и постоянно си гледаше часовника. Без дръжките се оказа още по-трудно да вдигнат ковчега. И когато успяха да го вдигнат, той пак заседна.
	Еймъри изпсува.
	Свалиха го отново на земята. Работниците започнаха да стържат и да свалят дървените обкови на ковчега, като това бе придружено със звуци като на агонизиращ човек. Всички стояха и гледаха със сгърчени от ужас лица. Всички, освен Берар, който избухна в нечуван смях.
	— Боже, копелето наистина не иска да си иде от тая земя — засмя се Хемингуей.
	Ковчегът отново бе вдигнат към нишата, а работниците и гробарите, със зачервени лица, всички до един псуваха и се потяха въпреки студа. Този път ковчегът остърга стените на дупката и влезе. Но тогава се появи нов проблем — беше прекалено дълъг и стърчеше навън с около десет сантиметра. Последваха викове на ужас и недоволство.
	Един от гробарите стисна устни и без да пита никого извади чука си и откърти края на ковчега. Парчето падна на земята и всички видяха износените подметки на обувките на Джордж. Гробарите за секунди сложиха цимента върху грозната дупка.
	Изтощени до краен предел, те започнаха да си подават бутилка и отпиваха на големи глътки. Свещеникът завърши службата, затвори библията си и изчезна на секундата, щастлив, че този фарс най-сетне свърши.
	Но странната компания все още не беше готова да се разотива. Както бе обещала, Сюзи започна да пее _Chant des adieux_, но песента за сбогом се превърна в шотландската _Auld Lang Syne_, която шотландците пеят при посрещането на Нова година, но с френски думи. Гласът й беше силен и отекваше из гробищата.
	Еймъри направи крачка напред и написа с тебешир името и датата на раждането и смъртта на Джордж.
	— Мраморът няма да е готов поне няколко седмици — каза той. Когато Сюзи свърши песента, се чуха ръкопляскания и някой отвори бутилка вино. — Тръгвам за Дижон — каза Еймъри, обърна гръб на странната процесия и поведе Копър навън. — Ще си получиш развода. Само ми прати документите. Става ли?
	— Да.
	— Какво ще правиш без пари?
	— Имам малко заделени.
	— Няма да издържиш дълго. — Бръкна във вътрешния джоб на палтото си и извади плик. — Ето, вземи ги.
	— Не ги искам.
	— Вземи ги — изръмжа той. — Не се прави на глупачка, ще ти трябват.
	— Не ме наричай глупачка.
	Беше толкова ядосана, че за малко да му хвърли парите в лицето. Но разумът надделя и раздразнението поне успя да спре сълзите й. Копър пусна плика в чантата си. Еймъри изглеждаше ужасно, смазан и нещастен.
	— Това е толкова нередно.
	— Предполагам, че си прав.
	— Не искам никой да ме вини, ако нещо се случи с теб. Обещах на семейството ти да се грижа за теб. Не искам да те оставям.
	— Не се притеснявай, няма да те обвиня за нищо, което тепърва предстои да ми се случи, Еймъри.
	Той потърка лицето си, готов почти да се разплаче.
	— Обичам те. Не зная какво ще правя без теб.
	— Все си мислех, че няма да имаш търпение да се отървеш от мен. Сега поне няма да се налага да се чувстваш виновен заради връзките си.
	— Никога не се почувствах виновен. И може би там беше проблемът.
	— Може би. Но и никога не каза, че съжаляваш, никога не ми се извини.
	— А ако го бях направил, това щеше ли да промени нещо?
	— Не.
	— В такъв случай, това е краят. — Целуна я по бузата. Устните му бяха ледени. — Късмет, Копър.
	— И на теб. Пази се.
	И това беше всичко. Тя го гледаше как се отдалечава между гробниците, с раница, преметната през рамо. Хемингуей крачеше до него. Нищо не беше останало от гнева й. Само усещането за загуба. Нямаше го, а с него си отиде и част от самата нея. Колко ли щеше да издържи без Еймъри? Смелостта й отдавна се бе изпарила. Чувстваше се празна и изоставена.
	Една успокоителна ръка докосна рамото й.
	— Сега трябва да си почиваш. Ела — каза нежно Диор.
	Тя кимна, той я поведе за ръка и без никой да ги забележи напуснаха странната погребална церемония, която вече беше във вихъра си.


	Апартаментът на Диор бе просмукан от парижкия влажен въздух. Малката керамична печка трябваше да се чисти и пали всяка сутрин. Копър се бе заловила със задачата, но установи, че няма хартия да запали дървата. Разполагаше само с женските списания, които носеше в куфара си, пълни със съвети за добрата домакиня и „Как да задържим съпруга си“.
	Отвори едно от тях и прочете няколко реда. „Похвалата е храната за мъжкото его. Една жена, която може да оцени компанията на мъжа си, преценката му, вкусовете му, и да забрави за своето собствено становище по който и да е въпрос, ще успее да задържи мъжа си завинаги.“
	Да, това определено проработи.
	Тя скъса страницата с отвращение, смачка я с омраза и я набута в печката. Продължи да чете: „Когато съпругът си дойде у дома, добре е да не скачате от леглото. По-правилно е да си лежите и да се правите, че спите. Ако трябва да сте будна по времето, когато е решил да се прибере, изглеждайте щастлива, че си е у дома толкова рано. Най-вероятно ще ви помисли за пълен идиот, но това така или иначе е неизбежно“.
	Идиот? Няма спор, че в очите му е била точно това. И тази страница замина в печката. Трета страница: „Не се оплаквайте, когато сте болна. Жената никога не бива да е болна. Това само ще отврати съпруга ви“.
	Наистина ли се бе опитвала да следва тези „мъдрости“? Нищо чудно, че Еймъри газеше по нея с обувките.
	Копър бясно смачка страниците и ги набута в печката. Останалата част от списанията заминаха в коша с дървата, за да се използват за подпалки. Никога повече нямаше да ги чете. От сега нататък щеше да пише своите собствени истории.
	Ярките пламъци плъзнаха езиците си и топлината се надигна от печката. Диор вече беше буден. Имаше рядката способност да успокоява хората само с присъствието си, дори без да го виждат в стаята, без да се натрапва. Не каза нищо за заминаването на Еймъри, нито за тъгата й. Вместо това направи чай, седна до нея и я загледа замислено с леко наклонена настрани глава.
	Тя уви длани около топлата чаша.
	— Защо ме гледаш? — попита тя.
	— Мисля си, че халатът ти не е от най-хубавите.
	— Знам. Доста е стар — призна тя.
	— Халатът и нощницата са едни от най-важните неща в гардероба.
	— Наистина ли?
	— Това е първото нещо, което обличаш сутрин; това е първата за деня дреха, в която те вижда съпругът ти.
	— Нямам съпруг, ако не си забелязал.
	— Но и няма да насърчиш нови кандидати, ако започваш деня в този вид — каза той кисело.
	— Не искам съпруг. И съм решила, че не искам да слугувам и да се грижа за потребностите на друг като първия.
	— Да си независима, не означава да изглеждаш непривлекателна, Копър. От опит знам, че неомъжените жени са най-умните. Сега, ако ми позволиш, ще взема тази нощница и ще я занеса на шивачките да я украсят малко и може би да добавят кадифе по краищата.
	Телефонът прекъсна разговора им. След малко той се върна, потърквайки ръце.
	— Много хубава новина. Намерих коприната за твоя тоалет. Утре ще отидем да я вземем.
	— Мосю Диор, не е нужно наистина. Беше само каприз. Не знам какво съм си мислила тогава. В средата на войната! Срамувам се от себе си.
	— Не, не е каприз. Всяко нещо има своето значение. И защо трябва да се срамуваш? Трябва да се срамуват тези, които искат да унищожат красотата, а не ние, които искаме да я създаваме. Но не съм свършил с добрите новини. За утре дори имаме кола. И е уикенд. Представяш ли си? Ще се отбием и при мадам Делей.


	„Колата“, за която й каза Диор, се оказа изключително интересно превозно средство от праисторическата ера — черна симка, която бе приспособена да върви на дърва, а не с бензин, какъвто не се намираше от началото на окупацията. В задната част бе монтиран огромен апарат, подобен на печка, от който излизаха тръби. Те минаваха през цялото тяло на превозното средство и се свързваха с друго голямо нещо, монтирано на предницата. Копър беше виждала тези возила навсякъде из Париж, но се ужасяваше от идеята да се вози на това съоръжение, което изглеждаше най-малкото опасно.
	Диор беше във възторг.
	— Наша собствена кола! От години не съм се качвал в кола. — Говореше така, сякаш нещото беше най-малко ролс-ройс.
	Копър направи снимка с апарата на Джордж.
	— Изглежда като една от онези бомби, които немците пускаха върху Лондон. Сигурен ли си, че е безопасно да се возим в него?
	— Разбира се. На една добра приятелка е и тя го пази в изрядно състояние.
	Симката беше ръждясала, всеки панел беше изкривен в различни посоки, а печката, в която се слагаха дървата, беше закрепена съвсем аматьорски. Едва ли можеше да се каже, че изглежда като добре поддържано превозно средство. Копър си припомни с копнеж за военния джип, с който Еймъри си беше отишъл.
	— Толкова се вълнувам — каза ухилен до уши Диор. — Да тръгваме.
	Беше облечен в старо сако от туид, спортни панталони и изглеждаше като учител от провинцията. Копър забеляза, че Диор държи вратата зад волана отворена и я чака да се качи.
	— Няма ли _ти_ да караш? — попита тя изумена.
	— Аз? Разбира се, че не. Така и не се научих. Мразя механични неща. Не мога дори да карам колело — намуси се той. — Но ти можеш да караш, нали?
	Тя захапа палеца си.
	— Взех книжка в Америка, но почти не съм карала. Дори не знам как да го подкарам това нещо. Карала съм само джип. — Тя надникна вътре. Задната седалка беше махната и на нейно място бяха натрупани цепеници.
	— Допълнително гориво — заяви гордо Диор. — Може да минем сто и петдесет километра.
	Един минувач ги изгледа презрително заради липсата им на умения, но им помогна да запалят симката. Това включваше няколко процедури: да се запали печката с малко парче плат, напоено в олио за готвене, и после да се чака да се натрупат достатъчно газове, което бе придружено с много шум, съскане и пукане. Най-сетне моторът оживя и разтърси колата напред-назад върху старите пружини.
	— Видя ли? — извика триумфално Диор. — Прекрасна е.
	Когато тръгнаха, сърцето на Копър беше в гърлото. Печката зад гърба й димеше и пукаше. Стисна волана сякаш животът й зависеше от това, защото трябваше да се пребори с желанието на машината да се движи в каквато си иска посока, само не и напред.
	Ами ако цялото това нещо гръмнеше?
	Симката подскачаше напред с трийсет мили в час и от време навреме от ауспуха се чуваше поразителен рязък гръм.
	Първата им спирка беше в дома на мадам Делей, гадателката, на която Диор възлагаше всичките си надежди. Тя живееше в хубав апартамент в шестнайсети квартал и изглеждаше съвсем обикновено. Нищо свръхестествено. Жената беше от по-богатата средна класа. Имаше умни очи. Косата й беше опъната на кокче, а на шията й — колие от перли. Диор се отнасяше към нея с огромно уважение. Очевидно приемаше професията й много сериозно и нейната дума бе съдбовна за него.
	Той представи Копър на гадателката, която дълго гледа лицето й, а после бавно кимна, сякаш да потвърди нещо, което отдавна е знаела.
	— Това е младата дама, която ти е донесла подаръка, както предвидих.
	— Да, мадам.
	— Покажете ми дланите си, мадмоазел.
	Копър протегна дланите си, засрамена, че бяха така мръсни от волана. Мадам Делей ги огледа внимателно, проследи линиите и от време навреме бършеше мръсотията по тях.
	— Виждам много пари, много любов, но също и… много беди. Има една русокоса жена, която мята сянка върху теб, мила моя. Трябва да погледна картите ти.
	После извади картите, разбърка ги внимателно и ги нареди върху полираната лъскава маса.
	— Тази млада дама ще ти донесе късмет — каза тя на Диор. — Пази я близо до себе си.
	— Това и възнамерявам да направя. Ще си върне ли съпруга?
	Мадам Делей избута една карта напред. На нея имаше мъж на кон.
	— Той пътува много надалеч — каза загадъчно тя. — Мисли за нея. Но пътят обратно към нея е дълъг. Седнал е върху храст от тръни и не вижда пътя. А тя… — мадам Делей посочи карта с жена в градина. — Тя ще му обърне гръб.
	Копър инстинктивно сгърчи лице.
	— Но идва една ръка от Изток — продължи гадателката. — И тя ще сложи корона на главата й.
	— Колко красиво! — въздъхна Диор. — А моята Катрин?
	Жената разбърка отново картите и ги нареди. Диор наблюдаваше с тревога, докато гадателката ги разглеждаше.
	— Всичко е ясно — отвърна бързо тя. — Сестра ти е жива, добре е и скоро ще се върне при теб.
	— Сигурно ли е?
	— По-ясно е и от слънчев ден. — Тя избута картите напред. — Ето я. Картите никога не лъжат, мосю Диор.
	Диор покри устата си с длан, развълнуван до сълзи. Очите му блестяха.
	— Благодаря ти, моя мила приятелко — каза, когато успя да проговори. — Хиляди пъти благодаря!
	Копър беше развълнувана от емоционалната реакция на Диор, но и някак подозрителна към категоричността на гадателката. Жената подклаждаше надежда за нещо, което по никакъв начин не можеше да гарантира. Катрин беше неговата любимка, сестрата, която най-много обичаше. Без майка, с един брат в лудница, другия — ексцентрик, със склонност към самоубийство, семейството му намаляваше. Разбира се, именно затова се държеше с всичка сила за глупавите предсказания на мадам Делей. Колко много странни фантазии и идеи се вихреха в главата на този сериозен мъж от севера.
	След като приключиха, последва дискретен момент в коридора, когато гадателката тихо настояваше, че не може да приеме дара му, но Диор победи. Беше видно, че не се случваше за първи път и жената беше обиграна в ритуала, така че както и Копър бе очаквала, накрая тя се съгласи и със смирено сведен поглед пъхна в джоба си подаръка.
	Продължиха извън Париж и напред към Мо. Диор беше в прекрасно настроение.
	— Никога досега не е грешала — каза оживено той. — Всичко до последния детайл винаги е вярно. Ако казва, че Катрин ще се върне при мен, аз вярвам. И отказвам да слушам онези циници, които ме обявяват за луд, че й имам доверие.
	Точно тогава от ауспуха на симката се чу потресаващ гръм, Копър подскочи, а той се засмя като дете.
	— Не е ли забавно?
	— Можеше и да е забавно, ако не се налагаше да карам.
	Шосетата бяха осеяни с дупки от тежките танкове, които бяха минавали по тях, но сега нямаше почти никакво движение. Тънките гуми на симката едва се справяха с надробената неравна повърхност. Старата кола хукваше ту наляво, ту надясно. Все още имаше немски табели и стрелки с грозни черни надписи. Диор свали прозореца и вдиша дълбоко.
	— Помириши въздуха.
	Силна вълна леден въздух с ухание на кравешки изпражнения изпълни колата. На носа си Диор имаше петно от сажди и тя не се сдържа и се усмихна. Представата му за забавление беше толкова заразителна.
	— Хубаво е да те видя щастлив — каза тя.
	— Искам да бъда щастлив и да правя и другите щастливи. Това е едно от най-големите ми желания в този живот — да давам щастие. И това не е чак толкова лошо, нали?
	— Дори е много хубаво. Затова ли избра модата? За да правиш хората щастливи?
	— Знаеш ли, мисля, че модата избра мен, а не аз нея. — Той кръстоса краката си, изглеждаше отпуснат и спокоен. — От моето малко ъгълче виждам какво прави хората щастливи. И се уча как да им го давам. Новите идеи са толкова важни. Изкуството да задоволиш някого е да знаеш какво иска още преди да го е пожелал. Лелонг от десетилетия прави едно и също нещо. От време навреме променя някоя линия тук, някой нюанс там, но като цяло всяка нова колекция е същата като предишната. Ако му покажеш нещо ново, той го връща на чертожната дъска, за да бъде променено. И пак, и пак, докато заприлича точно на онзи предишен дизайн, който е продал. Ето защо Пиер Балмен е полудял. Майсторството в модата е една колекцията да изглежда нова всеки път, макар това да изисква много работа и въображение.
	— Защо не напуснеш с Пиер? Да основете нова модна къща заедно?
	— Предпочитам да остана в задните стаички на модата — отвърна категорично Диор. — Не съм амбициозен като него. Видях как баща ми загуби всичко. После и аз загубих всичко. Да мина отново през това? Не. Благодаря. Предпочитам моливите си и спокойствието си.
	Стигнаха до едно малко село с каменни къщи. След наредените нагъсто къщи имаше един склад от деветнайсети век. Сега беше запустял и прозорците бяха изпотрошени.
	— Това трябва да е — каза Диор. Мрачната стара сграда бе опасана от избуяла коприва и изглеждаше непристъпна. — Това е като замък в приказка. А ние трябва да намерим дракона.
	Кристиан започна да си проправя път през копривата, като я удряше с чадъра си, и когато се добраха до вратата, той почука уверено и настоятелно. След доста време вратата се открехна и се подаде женско лице.
	— Кои сте вие?
	— Клиенти — отвърна ведро Диор. — Може ли да влезем?
	— Фабриката е затворена. Баща ми е болен на легло. Какво искате?
	— Шантунг — каза кратко и леко раздразнено Диор.
	— Нищо нямаме — отвърна жената и се опита да затвори вратата. С изненадваща решителност той я избута назад, преди да е успяла да я затръшне в лицата им.
	— Почакайте, нека само да погледна — каза той убедително и напъха дългия си нос през вратата. — Хайде, мадмоазел, няма от какво да се страхувате. Ние сме приятели.
	Жената отвори с крайно нежелание и ги пусна. Беше на около двайсет и малко. Едва сега Копър разбра защо беше така предпазлива. Шалът, който бе увила около главата си, не можеше да прикрие факта, че е била обръсната до голо и то неотдавна. Окото й беше насинено и устната сцепена. Нямаше съмнение, че всичко това й се бе случило заедно.
	— Съпротивата ли ти причини това?
	Жената кимна мрачно.
	— И пребиха баща ми.
	— Как се казваш?
	— Клодет.
	— Много, много съжалявам, Клодет — каза Диор. — Не искаме да ти сторим нищо лошо. Сега за коприната. Вярно ли е, че имате?
	— Немците конфискуваха всичко — обясни тя още по-мрачно и тъжно.
	— Ще заплатя добре. В брой — каза Диор. — И няма да кажа и дума на никого. Няма да навлечем неприятности на семейството ти. — Някъде в сградата се разнесе плач на бебе. — Момиче или момче е?
	— Момче — отвърна жената.
	— Как се казва?
	— Ханс — каза кратко тя.
	— Уверен съм, че ще го смените с Жан. И съм убеден, че имаш нужда от много неща за него.
	Той бръкна в джоба си и шумно потърка банкнотите една в друга. Клодет се поколеба, гледаше ту единия, ту другия. Но милото лице на Диор я окуражи и тя ги поведе през прашния коридор към един склад. Рафтовете вътре бяха празни, имаше само три рула плат, увити в хартия.
	— Това е всичко, което остана. Няма нищо повече.
	Диор алчно разтвори хартията. Беше китайска коприна — бледолилаво, светлорозово и с цвят на див лимон. В тази мрачна атмосфера и след толкова години на войнишко каки, цветовете изглеждаха странно, като почти болезнено напомняне за един изгубен свят. Очите на Диор грееха.
	— Колко искаш за тях?
	— Хиляда франка за метър.
	Диор се засмя снизходително и от сърце.
	— Мила моя, за кого мислиш, че ще шия рокля? За Мария-Антоанета? Сто за метър.


	След час вече пътуваха към Париж с кола, пълна с коприна. Диор радостно притискаше навитата и леко шумоляща коприна към гърдите си, пазеше я да не се изцапа. След дълги преговори се бяха уговорили за цена двеста и петдесет франка на метър.
	— Това е вероятно последната останала коприна във Франция и _именно ти_ ще я носиш. — Той зарови дългия си нос в плата и вдиша с благодат. — Господи, как прекрасно ухае.
	— На какво мирише? — попита Копър с любопитство.
	— Никога ли не си помирисвала коприна?
	— Не, доколкото помня — призна тя. — Нося познатия до болка американски памук.
	— Ето, помириши — той мушна коприната под носа й и едва не излетяха от пътя. — Какво ще кажеш, а?
	— Мирише на животно — каза тя със сбръчкан нос. — Като на перушина на потна кокошка.
	— От серицина е. Това е естественото лепило, което копринените буби отделят. Чудотворно вещество. Знаеш ли, че този секрет спира кървенето? И лекува рани? И поддържа кожата млада и гладка?
	— Измисляш си.
	— Никак даже. Разбирам си от работата, мила госпожице. Коприната е най-добрата материя, която трябва да държиш близо до кожата си. Тя е антисептична и предпазва от бръчки.
	— Е, тогава от сега нататък ще нося само коприна — каза тържествено тя.
	— Кой цвят ти харесва?
	— Зеленото и лилавото, мисля. Не мога да се видя в розово.
	— Моя скъпа Копър, колко малко знаеш за себе си — усмихна й се широко той. — Времето на листата и на младите пъпки отмина. Ти си вече роза. Сега е времето ти да цъфтиш.
	— Червенокосите не бива да носят розово.
	— Пълни глупости. И възнамерявам да ти го докажа.
	— Ти си истински тиранин — отвърна раздразнено тя. — Първо ме питаш за мнение, а после ме убеждаваш в противоположното.
	Той се засмя, по-щастлив от всякога.
	— Това е методът на Сократ, скъпа моя. Гледай на това като на начин да научиш нови неща.
	Диор не спря да се смее дори когато едната от гумите се спука и колата внезапно спря.
	— Какво ще правим сега? — възкликна тя.
	— Знаеш, че не разбирам нищо от механизми — отбеляза безгрижно той. — Ако се разровиш, няма начин да не намериш начин да я оправиш.
	Копър въздъхна и излезе от колата. Обиколи превозното средство в търсене на резервна гума и инструменти, с които да я смени. Бяха точно под печката. Диор я погледна през рамо над рулата с плат и й махна окуражително. Копър се залови за работа с надеждата, че тази парижка рокля ще си струва усилията и напрежението. Измъкна резервната гума и започна велика битка с лоста, който нямаше начин да издържи цялата тежест на колата, заедно с товара в нея, че и с печката за дърва отгоре й, плюс тръбите и цепениците.
	— Ще се наложи да си намеря място за живеене — каза тя задъхано, докато повдигаше старите ръждясали инструменти.
	— Мила моя, можеш да останеш при мен колкото дълго пожелаеш.
	— Това е много любезно, но не мога да прекалявам с гостоприемството ти за вечни времена.
	— До този момент ти се очертаваш абсолютно безценна находка. Никога нямаше да мога да направя това, което правиш ти сега.
	— Е, така или иначе трябва да намеря жилище. Не мога да се върна на „Риволи“.
	— Безспорно — кимна той.
	— Трябва да се заловя за работа, да изкарвам прехраната си.
	— Остави това на мен — каза той половин час по-късно, когато тя седна в колата, смазана от умора. — Ще ти намеря къде да се настаниш. Имам идея.


	На следващия ден Копър взе снимките и статията и ги занесе в пощата, където ги изпрати на „Харпър Базар“ в Ню Йорк. Подписа се под историята с бащиното си фамилно име, Уна Райли. Ако искаше да започне всичко отначало, това беше първата подходяща възможност. Изпращането на материал на „Харпър Базар“ може и да беше прекалено амбициозно за някого, но Копър считаше, че ако иска да прави кариера като журналист, е по-добре да започне отгоре и да върви надолу. Освен това знаеше, че историята е дяволски добра, както бе казала на Еймъри. „Харпър“ бяха женско модно списание, но имаха и рубрики за жените във военно време. Имаше шанс историята да ги заинтересува.
	Статията й беше фокусирана върху темата за наказанията срещу хората, които са били принудени да сътрудничат на нацистите, и как търсенето на справедливост често се превръща в свирепа атака срещу беззащитни жени — събличат ги голи, бръснат главите им и дори много по-лошо. Това беше грозно и нямаше нищо общо с търсенето на справедливост.
	Сега трябваше само да чака.
	В това време трябваше и да се премести.
	Диор успя да й намери огромен апартамент в стил рококо на площад „Виктор Юго“. Дърветата навън бяха голи, беше много студено, но в апартамента имаше слабо отопление и дори топла вода за няколко часа на ден. В жилището беше живяла една от симпатизантките на немците, която избягала веднага след освобождението на Париж. Била клиентка на Кристиан. Оставила апартамента с предплатен наем за два месеца.
	— Имаш два месеца да си стъпиш на краката — каза той с обичайния си оптимизъм. — А това е много време.
	Наемът беше много по-висок, отколкото Копър вярваше, че някога ще може да си позволи, и мисълта, че след два месеца трябва да започне да го плаща, я караше да се страхува и притеснява.
	Имаше три спални и беше много по-голям, отколкото й трябваше, но засега беше спасение. Освен това беше обзаведен с прекрасни мебели, жената беше оставила и прекрасната си колекция от стъклени предмети на Лалик. Диор беше намерил една мила жена, мадам Шантал, която два пъти седмично щеше да й помага с почистването, и й беше платил предварително за два месеца.
	Точно когато Копър привършваше с разопаковането на багажа, Диор дойде и я измъкна. Настояваше да й покаже един негов проект и беше толкова развълнуван, че нищо не можеше да го спре. Тя грабна фотоапарата, който бе „наследила“ от Фричли-Баунд.
	За нейна изненада той я заведе в Лувъра.


	Музеят на музеите беше изпразнен, изнесен, ограбен от нацистите и някои от най-легендарните произведения, в това число Мона Лиза, бяха все още в Германия. Но в павилион „Марсан“, посветен на приложните изкуства, беше оживено.
	Диор поведе Копър към една голяма зала, където група хора, завити в палта и шалове заради студа, работеха по някаква изложба.
	Имаше няколко сцени в умален вид, които бяха в процес на конструиране и боядисване. Всяка от тях представляваше част от известен парк или емблематично място в Париж, а в някои от случаите просто измислени, въображаеми места. На фона на тези забележителни декори като точици бяха пръснати манекени от тел и с височина една трета от реалния ръст на една жена. Всички имаха едно и също порцеланово изражение, но не бяха точно кукли. Всяка фигура беше облечена в умален вариант на истински тоалет: рокли, палта, шапки, малки обувки с висок ток, колани, чанти.
	— Някои дори имат бельо — обясни със сериозно изражение Диор, докато си проправяше път в залата. — Всичко е шито на ръка. Дизайнерите събират всички остатъци от платове, които при нормални условия се изхвърлят, и от тях правят тоалети.
	— Изумително — каза Копър.
	— Модните къщи обединяват усилията си за това шоу. Всички са тук: „Нина Ричи“, „Баленсиага“, „Роша“, „Скиапарели“, „Ермес“. Не е ли истинска магия?
	Копър гледаше с изумление случващото се около нея.
	— Само французите могат да измислят нещо такова. Магия е точната дума.
	— Не мислиш ли, че от това може да излезе една добра история? — попита дяволито той. — Никой не знае, че това се случва. Ти си единственият моден журналист в момента в Париж.
	— Та аз дори не съм журналист, какво остава за моден.
	— Е — той посочи апарата на врата й — сега може да се окаже подходящо време да се започне, _n’est-ce pas_?
	И сякаш в главата на Копър светна лампа. Тя вдигна апарата и се фокусира върху група работници, които се опитваха да нагласят миниатюрната Триумфална арка.
	— Мосю Диор, вие сте гений.
	— Знам — отвърна той скромно.
	Тя направи снимката и превъртя на следващата поза.
	— Ако „Харпър“ не харесат историята, която им изпратих, може пък тази да им хареса.
	— Именно. Разкажи на света какво правим, Копър. Разкажи им, че животът не е само смърт и унищожение, изпитания и скръб. Понякога хората имат нужда да са щастливи.
	Млад мъж, понесъл миниатюрен макет на Айфеловата кула, мина покрай Диор и го поздрави.
	— Това е Марсел Роша — каза й Диор. — После ще те представя.
	Шумът от чуковете и трионите, от виковете и споровете между работниците се удряше в голите стени на двореца и отскачаше от тях с ехо. Сякаш се строеше някакъв миниатюрен град, илюзията се подсилваше от дима от цигарите — като облаци, които се издигаха чак до високия таван и висяха като задаваща се буря.
	Диор я заведе до една сцена, която вече беше почти завършена. Две шивачки бяха коленичили и нагласяха тоалетите на деликатните кукли.
	— Това е изложението на модна къща „Люсиен Лелонг“ — каза й Диор. — А това е моят работодател, самият мосю Лелонг.
	Известният дизайнер беше дребен, енергичен мъж, облечен в раиран костюм с двуредно сако. Имаше остри очи и тънък мустак и докато Диор му я представяше, той се наведе над ръката й с остарял жест на галантност.
	— Добре дошла в Париж, млада лейди. — Експертният поглед, с който я огледа, веднага я изправи нащрек. — Вие сте журналистка? За кое издателство, ако смея да попитам?
	— За „Харпър Базар“ — заяви тя смело.
	— Много добре. Надявам се да ви видя в салона си много скоро — каза мазно той и приглади мустака си. После й подаде визитката си. — Редно е да покажем на читателите, че все пак модата не е мъртва. Не и в Париж. Така мисля.
	— Това, което правите тук, е изумително. — Тя клекна да разгледа куклите. — Какви прекрасни малки рокли!
	— Мосю Диор е най-големият талант в нашата модна къща — каза Лелонг и сложи ръка на рамото на Кристиан. Копър забеляза, че Диор се изчерви, и после промърмори:
	— Толкова сте любезен, учителю.
	После тихичко й разказа за дизайните, които беше направил. Имаше вечерни рокли от лъскава коприна и няколко очарователни ежедневни рокли на точки. С дебелите си, но деликатни пръсти той докосваше малките фигури и й обясняваше за огромния труд, който бе положил: обувки, шити на ръка, копчета, които наистина се закопчаваха, ципове, които наистина се затваряха, колани с токи, които наистина се закопчаваха, чанти и портмонета, в които имаше малки кутийки с истинска пудра и малки дантелени носни кърпички. Под роклите имаше малки камизолки, бикини, всичко избродирано сякаш от малки феи с мънички пръстчета. После й показа обеците в порцелановите уши и гривните на китките им.
	— Злато и диаманти — каза тихо. — „Картие“ ги направи за нас.
	Колкото и да беше срамежлив, когато говореше за дизайните си, Диор придобиваше една тиха увереност. Ако авторитетът на Лелонг идваше от факта, че е собственик на модна къща, то при Диор идваше от увереността, че създава и че работата му е добра.
	Самият Лелонг стоеше пред експозицията си с едната ръка в джоба, а в другата държеше цигара. По време на Първата световна война бил офицер, но десетките години, прекарани в света на парижката мода, не можеха да заличат съвсем манталитета му на военен. Копър си помисли, че едва ли на света съществува по-голям контраст — от една страна, жизненият, енергичен офицер, и от друга, нежният деликатен Диор. Но Лелонг знаеше предимствата и качествата на служителя си.
	Копър слушаше внимателно всяка дума на Диор и си водеше записки, много записки. Направи и няколко снимки, като се надяваше с цялото си сърце да се получат добре. Трябваше да подходи много сериозно към новата си кариера, а също и да се държи като жена, която добре знае какво прави, да изглежда уверена, като професионалист, който си върши работата качествено.
	Когато се прибра в апартамента си на площад „Виктор Юго“, тя седна пред печатната машина и се замисли върху другия проблем — крайно неприятната задача да обясни на семейството си, че е напуснала мъжа си. Или че той я е напуснал. Какъвто и да беше случаят, те се бяха разделили в средата на войната и предсказанията на двете семейства за краткотраен брак и пълен провал се бяха сбъднали.
	След като помисли, тя написа кратко писмо до бащата на Еймъри, в което обясняваше много малко, и едно дълго до най-големия си брат, в което обясняваше много. Прочете двете писма. Бяха още една мрачна и болезнена крачка към раздялата със съпруга й. Веднъж изпратени, нямаше да може си ги вземе обратно. Всички щяха да разберат. И тогава всякакви усилия да се оправят нещата между двамата (не че Копър имаше подобни намерения) щяха да са безплодни, всичко щеше да е много по-трудно, може би невъзможно.
	Но ако имаше сериозни намерения наистина да сложи край, трябваше да се изправи лице в лице и с тази задача. Запечата двата плика, сложи марката на американската армия, каквито им бяха раздали преди време, и ги остави на кухненската маса.
	После се върна пред пишещата машина на Джордж и започна да работи по статията си.


>	5.

	Започна да пише веднага. Темата я вдъхновяваше. Опитът, натрупан със статиите на Джордж, също й помагаше. Знаеше как да пише кратки и съдържателни изречения, как да пресъздаде живите образи на странните и така възхитителни персонажи от света на модата в Париж.
	Ключът към успешната журналистика беше интересът към човека. След два-три дни работа резултатът не беше лош, дори можеше да се каже, че звучеше професионално. Мухата в супата обаче бяха снимките.
	Когато й ги върнаха след промиване, се оказаха прекалено тъмни. Ако възнамеряваше да прави много снимки в затворени пространства, щеше да се наложи да инвестира в лампа. Джордж така и не си бе направил труда да я купи, понеже повечето снимки правеше през деня и навън. А и това означаваше още разходи.
	Имаше една хубава снимка на Кристиан Диор, но всички снимки на куклите бяха неизползваеми. Трябваше да отиде да направи нови, но след като си купи лампа. Една разходка до пазара за употребявани стоки й донесе истински късмет. Фотографско оборудване се намираше много трудно, понеже нацистите бяха конфискували всичко, но сега, когато си бяха тръгнали, някои неща започваха да се появяват след дълго укриване.
	Копър откри възрастен мъж с колекция фотоапарати отпреди войната, наредени на клатеща се масичка. Сред тях забеляза алуминиева лампа, която можеше да пасне на нейния фотоапарат. Поне така се оказа, след като старецът й показа избеляло упътване, написано на странен език, вероятно чешки. Добре че имаше диаграми. Мъжът я увери, че работи. Освен това имаше и кутия с магнезиеви крушки, с които лампата работеше. Копър се пазари до последно и накрая купи всичко на цена, която й се струваше нечувано висока.
	— Внимавайте с крушките, красива госпожице — предупреди я той, докато опаковаше нещата в картонена кутия. — Понякога могат да подпалят нещо.
	Тази не особено приятна новина мина някак по-леко заради удоволствието, да я нарекат красива. Сутринта беше пуснала писмата до Америка и сега й се струваше, че късметът е на нейна страна.
	Занесе кутията в апартамента си и седна да разучава как да свърже лампата. Беше истинска мистерия и инструкциите на чешки не помагаха особено. Каквото и да правеше, не можеше да задейства нито една от крушките. Да не би старецът да я бе измамил и й беше пробутал изгорели?
	Докато си блъскаше главата как да се справи с проблема, на вратата се почука. Копър отвори и на площадката видя млада жена. Позна я веднага. Това беше онази брюнетка с големите гърди, с която Еймъри й бе изневерил вечерта, когато Джордж почина. Двете се гледаха мълчаливо в продължение на няколко мига.
	— Той замина — каза гневно Копър и затръшна вратата в лицето на жената. Или поне се опита, защото тя бе сложила крака си между рамката и вратата. Обувката й беше мека и резултатът беше болезнен и шумен.
	— О! — извика брюнетката, заподскача на един крак, изхлузи обувката и стисна наранените си пръсти. — Защо, по дяволите, го направи?
	— Да не си си слагала крака на вратата — отговори Копър. — Не е тук, така че се разкарай.
	— Не търся него — отвърна жената и се опита да стъпи върху наранения си крак. — Добре се отърва ти, ако ме питаш.
	— Не съм те питала — ядоса се още повече Копър.
	— Не е добър човек. Без него ще си много по-добре.
	— Не очакваш да ти благодаря, че си ме отървала от него, нали?
	— _Не аз_ съм те отървала от него — каза младата жена с тежкия си кокни акцент. — Мисля, че ми счупи стъпалото.
	— Надявам се да е така — почти се зарадва Копър. — Какво искаш?
	— Няма къде да отседна.
	Едва сега Копър видя куфара зад гърба й. Не можеше да повярва на наглостта й.
	— Ти сериозно ли ме молиш да те взема в дома си? — извика Копър. — Луда ли си?
	Жената започна да плаче.
	— Изхвърлиха ме и няма къде да отида — изплака тя и притисна кърпичка към лицето си.
	— Е, не можеш да останеш тук — обясни лаконично Копър.
	— Не бих дошла, ако не бях отчаяна — подсмръкна тя и издуха червения си нос. — От часове вървя навън. — Преглътна тежко. — Може ли да вляза поне за чаша вода? И да си почина за минутка?
	Копър беше крайно раздразнена.
	— Можеш да пиеш вода и после да продължиш веселата си разходка навън. Не искам дори да те гледам.
	Едва бе произнесла последните си думи, когато брюнетката бързо скочи вътре и метна в коридора куфара си, облепен с етикети от луксозни хотели. После се свлече на един стол и вдигна дългите си крака.
	— Няма ли да ти се откъсне от сърцето една чаша чай?
	— Ти не си ли много нахална?
	— То е като вода, само че _топла_.
	— Знам какво е чай. И не пия чай. Аз съм американка. Ние пием кафе. — Копър тръгна с гневна крачка към кухнята и напълни чаша с вода. — Това да не е ресторант?
	— О, Господ здраве да ти дава.
	Неканената гостенка изпи водата наведнъж.
	— О, имах нужда от това.
	Когато я огледа по-отблизо, Копър установи, че е като кръгъл красив бонбон, с уста като пъпка на роза, с розова, типично английска кожа, имаше ярки сини очи, в които сега не се виждаха никакви сълзи, макар че тъмните й мигли бяха влажни. Не беше и толкова млада, както й се бе сторило, когато я видя за първи път. Усетила, че Копър я наблюдава, тя се изтегна назад на стола и изду големите си гърди.
	— Казват ти Копър, нали? Което е смешно наистина, понеже на мен ми казват Пърл.
	— И къде трябва да се засмея? — изръмжа недоволно Копър.
	Пърл се усмихна весело и показа красивите си бели зъби.
	— Знаеш… Копър и Пърл. Мед и перла.
	— Нямам представа за какво говориш.
	— Звучи като бижу, нали?
	— Не, не звучи като нищо. Кой ти каза къде да ме намериш?
	— Хората в „Ла Ви Паризиен“ говореха как мосю Диор ти е намерил това място. Виж, има нещо, което трябва да ти кажа. — Тя пое дъх. — Съжалявам, че тръгнах със съпруга ти онази нощ. Наистина съжалявам. Мога да кажа, че не знаех, че е женен за теб, но това няма да поправи нещата. Искам да кажа… ти седеше там, нали?
	— Да — отвърна Копър с леден тон. — Седях точно там.
	— Но той е много красив мъж. И много чаровен, нали? Не са много мъжете, които могат да те накарат да се смееш. Ти колко такива познаваш?
	— Само един. — Мрачното изражение на Копър изгони усмивката от лицето на Пърл.
	— Виж, слънце…
	— Не ме наричай слънце.
	— Той ми обясни съвсем ясно, че се е случвало и преди. Много пъти. И че на теб не ти пука.
	— Само че ми пукаше.
	— Е, сега вече го знам, нали? Добре. — Отсече, сякаш се отказа да прави опити да се обяснява повече, млъкна и нави ръкава си. — Това получих аз след всичко това.
	Лилаво-сини петна от жестоки пръсти личаха по кожата й.
	— Кой ти причини това? — попита учудена Копър.
	— Моето старче. И имам още. Навсякъде.
	— Баща ти ти е причинил това?
	— Не, слънце. Там, откъдето идвам, старчето е мъжът ми. Петрус. Е, той не е точно мой съпруг. По-скоро ми е импресарио. Приятел за секс.
	— Съжалявам за това, което ти е причинил, но това си е твой проблем и…
	— И ако съм там, когато се върне тази вечер, ще ме бие още. Всъщност най-вероятно ще ми пререже гърлото.
	Копър се сви назад.
	— Шегуваш се.
	— Не, слънце. Има нож. Ей толкова голям. — Пърл раздалечи дланите си. — Знам, че е убил двама мъже. Няма да му мигне окото да ме заколи и да ме метне в реката.
	— Тогава трябва да отидеш в полицията.
	— Да, и да загазя още повече? Хубаво е тук, нали? — каза Пърл и се огледа. — Добре е обзаведено. Имаш прекрасен вкус.
	— Беше обзаведено, когато се нанесох — призна Копър с нежелание.
	— Наистина ли! Мили боже! Извадила си голям късмет с мосю Диор. Странно, винаги съм си мислела, че е гей и страхливец.
	— Няма нищо такова.
	Порцелановосините й очи се разшириха.
	— Искаш да кажеш, че не плаща наема ти… така да се каже?
	— Време е да си тръгваш — подкани я Копър.
	Пърл издърпа надолу деколтето си и оголи още повече гърдите си — явно заучен жест, когато искаше да изглежда по-привлекателна.
	— Това място е прекалено голямо за сама жена. Имам пари. — Тя бръкна в сутиена си и извади дебела ролка с банкноти. — Виждаш ли?
	— Моля те, прибери си гърдите.
	— Спестявам от много време. Знаех, че трябва да се махна от Петрус, преди да ме убие. — Тя размаха банкнотите. — В случай че мъжът ти не ти е оставил купища пари, ще са ти нужни.
	Копър отвори уста да отговори, но не можеше. Думите не излизаха. Имаше по-малко от два месеца преди да започне да плаща наем, а парите й с всеки ден се стопяваха. От финансова гледна точка предложението не беше лишено от логика.
	— От едното ухо до другото — каза Пърл с леден глас. — Казва, че трябва напълно да срежеш югуларната вена и гръкляна, за да си сигурен, че човекът ще умре. Правил го е преди.
	— Престани!
	— Казва, че главите им почти падат. И кръвта шурти като фонтан.
	— Не бъди глупава. Няма да ти позволя да ме изнудваш така.
	— Не искам подаяние — отвърна брюнетката. — Това не е нищо повече от бизнес уговорка. И имаме доста общи неща. Ще станем много добри приятелки.
	— Какво общо изобщо може да имаме?
	— И двете се хващаме за копелета — каза кратко и ясно Пърл.
	— Само че ти си имаш твоето копеле, а аз моето.
	— Е, може да вземеш моя, но не бих ти го препоръчала.
	Пърл стана да огледа фотоапарата и останалите съоръжения, пръснати на масата.
	— Ти си репортер, нали? Имаш всички тези неща.
	— Не пипай нищо — нареди Копър.
	— Мога да ти позирам, ако искаш. Знаеш, че съм фотомодел. Артистични снимки, разбира се. Нищо вулгарно.
	— Обзалагам се, че е така.
	— Така се запознах с Петрус. Чрез фотографията. Той е издател.
	— О, нима? Предполагам, че двамата мъже, които е убил, са били конкуренция.
	Пърл я изгледа изненадано.
	— Да. Откъде знаеш?
	— Просто налучках.
	Пърл приглади лъскавите си къдрици.
	— Аз съм неговият топмодел.
	Копър се изсмя саркастично, но после й хрумна нещо.
	— Разбираш ли от фотоапарати?
	— Разбира се. Мога да промивам и ленти. Нищо работа.
	— Знаеш ли как да свържа тази лампа с фотоапарата?
	Пърл огледа апарата.
	— Ще трябва да сложиш батериите. И после това се включва в контакта. И после да свържеш това към долната част на апарата с тази скоба.
	С удивителна ловкост Пърл сглоби всичко. Алуминиевото кубе на лампата изглеждаше доста внушително, прикачено към апарата. Всъщност сега цялото нещо изглеждаше съвсем професионално.
	— Хайде — каза Пърл, подаде й камерата и изпъчи още повече гърди. — Пробвай го. — И зае поза като за снимка.
	Малката й уста се разтегна в такава огромна усмивка, че всичките й бели зъби се виждаха, а сините й очи се разшириха като на дете пред торта за рожден ден. Копър взе фотоапарата и си спомни предупреждението на стареца, че тези неща „понякога могат да подпалят нещо“. Ако извадеше късмет, сега щяха да подпалят тази дразнеща британка, да я изгорят до пепел и да я отърват от нежеланото й присъствие. Копър натисна копчето, чу се силно пукане и ярката светкавица освети Пърл, заедно с цялата стая. Към тавана се изви облак дим с аромат на метал.
	— Ето — каза Пърл, отпусна се на стола, прибра усмивката си и оправи роклята си. — Работи идеално. Вече си съвсем в бизнеса. Чакай, не го докосвай!
	Но предупреждението дойде твърде късно. В желанието си да огледа изгорялата крушка Копър се бе опитала да я махне. Беше толкова нажежена, че по пръстите й веднага се надигнаха мехури и от гърлото й излезе силен вик. Тя хукна към кухнята и пусна студената вода върху изгорената си ръка. Докато подскачаше от болка пред мивката, чу Пърл да вика:
	— Майчице, това място е огромно.
	Лондончанката се бе възползвала от отсъствието й, за да разгледа апартамента.
	— Какво правиш? Махай се оттам.
	— О, тази стая е толкова хубава. Обожавам я. Малка, но перфектно оформена, точно като мен. Ще я взема.
	— Нищо няма да вземаш, по дяволите — извика Копър и излезе бегом от кухнята, но Пърл вече бе сложила куфара си на леглото в стаята до нейната и го отваряше. — Махай се.
	Пърл въздъхна.
	— Бъди разумна, слънце.
	— Не ме наричай слънце. Не ме карай да те изхвърлям насила.
	— Не би го направила.
	— По-висока съм от теб — закани се Копър. — И съм израснала с четирима братя. Тримата станаха пожарникари, а четвъртият оглавява профсъюза.
	— Какво повече искаш? — попита тъжно Пърл. — Казах, че съжалявам за мъжа ти, нали? Оправих апарата ти. Вземам най-малката стая и въпреки това ще плащам половината наем. Какво повече искаш? — Започна да плаче, да хълца и да попива очите си с кърпичката.
	— И да пуснеш кранчето, няма да стане. Престани. Излизай.
	Сълзите на Пърл пресъхнаха сякаш наистина ги пускаше с кранче.
	— Ще ти кажа какво друго ще направя. — Тя извади банкнотите и ги предложи на Копър. — Ето. Вземи ги.
	— Не ги искам.
	— Това е наем за три месеца. Предплата. Плюс пари за храна. Може да пазиш останалата част от парите ми. Пази ги от мен, защото аз ще ги изхарча. Не ми казвай, че нямаш нужда от пари — добави лукаво. — Не ти е оставил нищо, нали?
	Копър гледаше парите с гняв. Нямаше отърваване от тази жена. Все едно да изхвърлиш бездомно коте. Но парите в ръката й? Какво невероятно приятно усещане. Пръстите й се увиха около тях. Истински пари.
	— Предупреждавам те, дръж се прилично — каза тя през стиснати зъби. — Никакви глупости, или те изхвърлям, кълна се. През прозореца, не през вратата.
	— О, Господ да те благослови. — Пърл беше готова да скочи на врата на Копър и да я прегърне, но изражението на лицето й я спря. — Ще станем приятелки.
	— Няма да бъдем приятелки. Това е моят апартамент и ти си ми наемател. Така че да се разберем — ще става така, както _аз_ реша.
	— Разбира се, слънце.
	— Не съм слънце, не съм зайче, не съм захарче, не съм скъпа, не съм нищо от вашите британски обръщения.
	— Права си. Ще те наричам Копър Пот*. — Пърл отвори куфара си и започна да вади разни неща, предимно екзотично цветно ярко бельо. — Какво ще кажеш за по чаша чай сега?
	[* Медено гърненце. — Б.пр.]
	Копър дори не си направи труда да отговори. Върна се в кухнята. Питаше се дали не си е опарила пръстите не само в буквален смисъл.


	Въоръжена със светкавицата, Копър се върна в павилион „Марсан“, където работата продължаваше. Този път се концентрира изцяло върху снимките си, внимаваше много, работеше с пълното съзнание, че всяка снимка ще й струва още една безценна крушка. А един бог знаеше кога щеше да успее да намери още.
	Жан Кокто бе седнал на един от онези столове, на които седят директорите на филмовите продукции. Виждаше се отдалеч с огромната си рошава прошарена коса. До него на подобен стол бе седнала приятелката му Сюзи Солидор, облечена в костюм с панталони с цвят на блед аметист. Когато забеляза Копър, тя стана от стола и тръгна бързо към нея. Приличаше на видра или на някое подобно грациозно животно, което се плъзва от брега във водата в преследване на вкусна риба.
	— _Chérie_ — каза Сюзи и я целуна по бузата, като задържа устните си там малко повече от нужното. — Колко съм щастлива да те видя. Много мислих за теб. Добре ли си?
	— Добре съм — отвърна Копър и се опита да се отдръпне назад, но една тънка грациозна ръка се уви плътно около кръста й и не й позволи да мръдне.
	— Приготвям стая за теб. Ще живееш при мен. Най-сладката кукленска стая, която можеш да си представиш. Ще се влюбиш в нея.
	— О, благодаря, но аз току-що…
	— Не е възможно да останеш при стария скучен Диор, скъпа моя. Ще умреш от досада. — Наситените й кафяви очи искаха да удавят Копър в дълбините си. — С мен ще се забавляваш много повече, обещавам ти.
	— Много си мила — каза със слаб глас Копър. — Но точно исках да ти кажа, че вече не съм при мосю Диор. Той ми намери прекрасен апартамент на площад „Виктор Юго“.
	Сюзи сбърчи силно очертаните си вежди.
	— Анулирай го. Откажи го!
	— Не, не мога. Вече се нанесох.
	— Изнеси се!
	— И вече имам наемателка.
	— _Quel dommage_ — Копър никога не беше виждала Сюзи толкова ядосана. — Това е пилеене на пари. Ще бъдеш много по-добре с мен. Защо този глупак Диор не се консултира първо с мен!
	Копър беше на съвсем друго мнение. Да се премести при Сюзи би означавало мишката сама да влезе в капана на котката. Направо в устата й. Но не го каза на глас.
	— Той е най-добрият човек на света. Не знаеш колко много ми помогна през последните седмици.
	— Да, мил, внимателен е, признавам. Но няма никаква харизма.
	— О, аз мисля, че е прекрасен човек. И е истински джентълмен.
	Изненадващо силната ръка на Сюзи все още не я пускаше и Копър не можеше да избяга. Певицата изучаваше лицето й.
	— _Mon Dieu._ Колко си изумителна. Тази коса. Тази кожа. Ирландската жилка, разбира се. Ти си принцеса от келтска легенда. И аз съм с келтски произход, знаеш ли?
	— Ами… не.
	— Да, родена съм в Сен Серван в Бретан. От вратата на къщата ми буквално можеш да доплуваш до Ирландия. Имаме една и съща кръв. Ти и аз. — Тя се усмихна и показа подредените си перфектни бели зъби.
	В Сюзи Солидор имаше нещо чаровно и някаква обиграна рутина да прелъстява. Със сигурност получаваше всичко, което искаше от жените, които бяха склонни да й го дадат.
	— Ела в клуба тази вечер. Ще те чакам.
	— Ще опитам, но имам да пиша статия…
	— _Écoute-moi, chérie_ — прекъсна я Сюзи. — Мога да направя много неща за теб. Мога да те запозная с правилните хора, да ти покажа местата, където да ходиш, да те науча как да се обличаш. Мога да те науча, стига да имаш желание. Ела тази вечер. Няма да съжаляваш.
	— Добре — склони Копър, размекната от обещанията и ласкателните й думи. — Ще намина.
	— Много добре. Ела да се видиш с Кокто. — Тя поведе Копър към високия стол на филмовия продуцент. — Жан, трябва да се запознаеш с Копър. Тя е журналистка.
	— Журналистка? — повтори той. — Мислех, че си съпругата на онзи красив американец.
	— Правя репортаж за изложбата за списание „Харпър Базар“ — обясни смело Копър.
	Слабото призрачно лице на Кокто грейна.
	— _Vraiment?_ — Скочи от стола и се здрависа с нея. — „Харпър Базар“ се интересуват от изложението?
	— Да, имат голям интерес. Бихте ли се съгласили да позирате за една снимка, мосю Кокто?
	— Мисля, че мога да отделя минутка — отвърна той любезно, след което махна вълнистата си коса от лицето.
	Името на известното списание имаше магически ефект. Копър възлагаше всичките си надежди, че скоро ще има някакъв отговор от тяхна страна.
	Когато лампата светна, Кокто се изненада и изплашено отстъпи назад. Този чехословашки светлинен пистолет работеше много добре. И тогава Копър извика щастливо, защото бе забелязала Диор, който тъкмо влизаше. Спретнат, с розови бузи, чист и елегантен в красивото си палто.
	— Мосю Диор!
	— Мисля, че е крайно време да започнеш да използваш първото ми име — каза той със сериозен тон, докато тя го целуваше по бузата. — Приятелите ми ме наричат Тиан. Какво за бога е това шумно светещо нещо върху фотоапарата ти?
	— Да, доста е ярко — измърмори тя.
	— Предполагам, че хората, които снимаш, ще изглеждат стреснати и изплашени на снимките ти. Но може би има начин да поправим нещата, за да станат хубави снимки. Ела.
	Той я поведе по стълбите към малка площадка с изглед към салона. Както бе предвидил, светлината от крушките можеше да освети цялото помещение и така Копър можеше да снима работата по подготовката на изложбата и да хване в кадъра повече хора.
	— Така и читателите ще придобият по-ясна представа за мащаба на моделите и на куклите — каза тя. — Благодаря ти, Тиан. Толкова си умен.
	— Как е в новото жилище?
	— Е, имам си наемателка.
	Тя му разказа за пристигането на Пърл, за куфара й, покрит със стикери, а той я гледаше въпросително.
	— И ти я прибра? След всичко, което се случи? Мила моя Копър, мислиш ли, че е било разумно?
	— Вероятно не — призна тя.
	— Никога не съм чувал някоя жена да даде подслон на друга жена, с която мъжът й е изневерил.
	— Нито пък аз, Тиан. Все още не съм сигурна как точно успя да ме убеди. Знаеш ли нещо за нея? Каза, че приятелят й е издател.
	— Така ли каза? Е, предполагам може да се каже, че е издател. Публикува онези колекции от фотографии, които се продават по ъглите на улиците в запечатани жълти пликове от млади мъже, които хукват веднага щом жандармерията се появи.
	— Шегуваш ли се? Не ми казвай, че Пърл се снима в _такива_ снимки.
	— Никога не съм ги гледал — отвърна деликатно Диор. — Но мисля, че случаят е такъв.
	— О, да върви при Майк.
	— Кой е Майк? — попита заинтригувано Диор.
	— Приятел на Пит.
	— Моля?
	— В католическото училище, в което ходех в Бруклин, можеха да те изхвърлят за вулгарен език, затова псувахме по други начини. Вместо „Да върви по дяволите“, казвахме „Да върви при Майк“ или „Да върви при Пит“. Е, те ме изключиха така или иначе. Както и да е. Казваш ми, че вероятно живея с жена, която се снима за такива гнусни картички?
	— Всеки трябва някак да си изкарва прехраната — каза той. — И може да се научат доста неща.
	— Бях омъжена, няма какво да уча за секса.
	— Може би, но парите ти трябват.
	— Не ми трябват чак толкова спешно — заяви тя решително.
	Копър се върна в апартамента категорично решена да се разправя с Пърл. Не й стигаше, че Пърл беше последната капка в чашата, в която се удави бракът й, а сега и това. Последното нещо, което възнамеряваше да допусне, бе името й да се свързва с жена с такава репутация. И ако е позирала за такива мръсни снимки, кой знае какво още бе правила? И какви хора щеше да води в апартамента?


	Копър намери Пърл сгушена под камара завивки. Очите и носът й течаха.
	— Какво ти е? — попита подозрително тя.
	— Само настинка — отвърна тя с дрезгав глас. — Утре ще съм по-добре.
	— Искам да говоря с теб — каза мрачно Копър.
	— Един приятен разговор ще ми се отрази добре — отговори Пърл и се опита да се усмихне.
	Копър отиде в банята и установи, че помещението се бе превърнало в нещо, което братята й биха определили като „пералня за курви“. Бельото на Пърл с онези брилянтни цветове, изпрано, висеше навсякъде на импровизирани въжета. Чифт зелени копринени чорапи бяха провесени над мивката и Копър трябваше да се промуши под капките, за да стигне до тоалетната.
	Когато се върна, Пърл беше потънала още по-дълбоко под купищата одеяла. Цялата трепереше. Копър подозираше, че е само театрална постановка, за да избегне конфронтацията.
	— Искам да знам как точно си изкарваш прехраната.
	Зъбите на Пърл тракаха.
	— Какво значение има? — попита немощно тя.
	— Разбира се, че има значение! Трябва да знам какво работиш, за да преценя дали ще можеш да си плащаш твоята част от наема.
	— Е, аз мога да кажа същото за теб, нали?
	— Виж — започна директно Копър, — чух някои неща за теб. За това, което правиш.
	— И искаш да знаеш дали са истина. — Пърл попи потта от лицето си. — Е, добре, предполагам, че е най-добре да ти покажа.
	Тя се измъкна изпод одеялата, отиде в спалнята и се върна с кожен албум със снимки.
	— Ето.
	Портфолиото бе надписано с много извит ситен почерк: „Пърл, кралицата на канибалите“. Снимките бяха правени в импровизирана джунгла с един огромен черен мъж. Копър беше казала на Диор, че няма нужда от образование в сферата на секса, но тези снимки бяха шокиращи. Заобленото пищно тяло на Пърл бе показано във всяка една сексуална поза, която човек изобщо може да си представи.
	Пърл се зарови обратно в пашкула си. Лицето й бе окъпано в пот.
	— Налагаше се да върша някои неща, за да оцелея. Ако не ги бях направила, нямаше да съм жива.
	— Можело е да опиташ да миеш тоалетни, преди да се захванеш с това.
	— Всъщност, чистила съм тоалетни. Много тоалетни. Но после реших, че по-скоро бих правила мръсни снимки, отколкото да мия тоалетните на хората до края на живота си. Такава съм. Аз съм от момичетата, които имат нужда да се хранят три пъти на ден. В противен случай умирам от глад.
	Копър метна портфолиото настрани.
	— Не мисля, че ще се разберем.
	— Не се гордея с това — обясни Пърл, а гласът й ставаше още по-плътен и дрезгав. — Може би си права, трябваше да си остана миячка на тоалетни. Но по онова време идеята не изглеждаше чак толкова лоша. Петрус ми я представи като нещо великолепно и много забавно. И да ти кажа истината, той се грижеше да не съм на себе си, когато прави тези снимки.
	— Какво искаш да кажеш?
	— Джин, хашиш, кокаин, морфин. Каквото се сетиш.
	— Не е било нужно да правиш и това.
	— Не познаваш Петрус. Не е от хората, на които можеш да откажеш. Трябваше да се махна от него, Копър. Той ме сложи на иглата.
	— На иглата?
	— Кокаин. Почнеш ли да го инжектираш, си закачен за цял живот. Слава богу, че е студено и не се налага да нося отворени обувки. — Тя измъкна ходилото си изпод завивките и го показа на Копър. — Използваше вените ми тук, за да не оставя следи по тялото ми и да личат на снимките.
	Копър седна тежко на облегалката на стола.
	— Мили боже!
	Пърл гледаше надупчените си стъпала с червени петна около пръстите.
	— Ще бъда зле около седмица, докато изчистя тялото си от това. Но се налага да се справя. Това на снимките е той. Лицето му не се вижда, но се виждат всички останали части от… стратегическа гледна точка. Не ми се струваше чак толкова неправилно. Все пак това бяха снимки, на които двамата се любехме и се забавлявахме. Но след това ме сложи на иглата и искаше да го правя с други мъже. Така наречените му приятели. И знаеш как свършва това, нали?
	— Имам нужда от питие — каза Копър и тръгна към кухнята, където предишната наемателка бе оставила няколко изпити до половината бутилки с алкохол. Тя наля коняк и за двете.
	— И докато ти разказвам историята на живота си, може би е редно да ти кажа, че имам нужда от работа. Тези пари, които ти дадох, са всичко, което притежавам на този свят. Няма да чистя повече тоалетни. Ще си намеря нормална работа веднага щом се оправя. Ще завърша обучението си по счетоводство. Бях започнала и после, понеже бях пълна глупачка, го изоставих. — Тя изпи коняка на една глътка. — Когато чух, че си зарязала онзи, твоя, си казах „Това е момичето за мен“. Ти беше моето вдъхновение и пример, Копър. Знаех, че ще ме вземеш при себе си. Копър и Пърл. Както казах, ние сме като бижута.
	— Никога не съм чувала за бижу от мед и перли. Не си подхождат — отвърна тежко Копър.
	Вдигна глава. Пърл плачеше. Не онези изкуствени красиви сълзи, които бе ронила по време на първата им среща, а тихи, безмълвни, истински.
	— Мислиш си, че съм мръсна, че може да хванеш някоя болест от мен.
	— Мисля, че просто не си подхождаме. Казваш, че имаме много общо, но не е така. Винаги съм имала изрядно поведение.
	— О, зная, че съм лошо момиче — каза горчиво Пърл. — Никога не съм била дама. Не и откакто бях дете.
	Копър изпита срам, че бе използвала тази дума.
	— Разбирам те…
	— Не, не ме разбираш. Не знаеш нищо за мен. За живота, през който съм минала. Съдиш прекалено бързо, както го правят всички други жени. Знаеш ли, жените са по-лоши от мъжете. И вярвам, че е така, защото дълбоко в себе си знаят, че могат да бъдат на моето място.
	— Не те съдя. Просто сме различни.
	Пърл избърса уморено очите си.
	— Изчакай година-две и ще видиш, че не сме.
	— Може и така да е. Но дотогава не може да бъдем заедно. И всеки път, когато те погледна, си спомням за това, което се случи с Еймъри онази нощ. Мога да живея и без този спомен.
	— Значи все пак ме гониш?
	— Трябва да намериш друго място. Когато се изправиш на краката си. Искам да си идеш. Без лоши чувства. Просто така стоят нещата.
	Пърл кимна.
	— Тогава ще потърся друго място. Така да е, Копър Пот.
	Копър чуваше как Пърл повръща в банята и се опита да се отърве от ужасното чувство за срам заради грубото си поведение. Дали не се бе държала прекалено зле с нея?
	Опита се да остави Пърл и проблемите й зад гърба си и се върна при пишещата машина.


	Копър работи до късно през нощта, а после отиде в „Ла Ви Паризиен“, както бе обещала на Сюзи. В клуба беше пълно с хора. Докато си пробиваше път през шумната тълпа до вратата, един красив рус мъж с пура в ръката се приближи към нея. Беше облечен в прекрасен вечерен костюм. Едва след като мъжът я целуна по устните, Копър разбра, че това е Сюзи Солидор.
	— Ти дойде! Добре дошла в малкото ми местенце. Майкъл, погрижи се за госпожица Копър.
	Сюзи я предаде на сервитьора, който я отведе до една маса близо до сцената и остави пред нея кофа с лед и бутилка шампанско. Петзвездно обслужване, наистина.
	Диор беше в компанията на симпатичен млад мъж, който се казваше Морис. Обичайните хора бяха тук — художници, писатели, стори й се, че видя Жан Пол Сартр и Симон дьо Бовоар. И тогава осъзна, че грозноватият мъж с тъмни вторачени очи на съседната маса, седнал до една поразително красива жена, беше Пабло Пикасо. И сякаш за да потвърди подозрението й, той започна да си рисува небрежно върху една салфетка, докато слушаше разговорите около него. Още не бе довършил драсканицата, когато един сервитьор я измъкна изпод молива му и я отнесе триумфално. Със сигурност щеше да я продаде за огромна сума на някой колекционер.
	Сюзи, която като че чакаше единствено появата на Копър, застана под светлината на прожекторите и грациозно прие аплодисментите на публиката. Започна с „Лили Марлен“, изпя я предизвикателно с пулсиращия си плътен вибриращ глас. Копър наблюдаваше певицата по време на цялото й представление с опряна в длан брадичка, забравила за всичко друго. Дори в тази зима без слънце Сюзи изглеждаше като стъпила на Лазурния бряг.
	— Забележителна е, нали? — обърна се Копър към Диор. Беше ентусиазирана до наивност от величието на звездата. След няколко чаши шампанско светлините в заведението се отразяваха в очите й.
	— О, велика е — съгласи се Диор.
	— И това, което правят с нея, е ужасно — добави Морис. Пръстите на Диор бяха нежно вплетени в тези на приятеля му. Копър забеляза, че ноктите на Морис бяха лакирани в розово. — Такава жестокост.
	— За какво става дума? — попита заинтригувана Копър.
	— Ще я обвинят в предателство спрямо народа й, в сътрудничество и подкрепа на врага.
	— Само защото е пяла „Лили Марлен“?
	— Е, може да е било малко повече от това — отвърна дипломатично Диор. — Сюзи каза някои не много добре обмислени неща.
	— Е, поне не могат да я обвинят, че е спала с немски офицер — засмя се саркастично Морис.
	Копър се намръщи.
	— Сега, когато немците вече ги няма, всички трябва да забравят и да простят.
	— Няма начин да се случи — отвърна Диор. — В наши дни всеки иска да сочи с пръст към съседа си и да крещи: „Той им помагаше, а аз бях герой“.
	— Такава е човешката природа, предполагам — въздъхна Копър.
	— Именно — съгласи се тъжно Диор. — Всички пренаписваме собствените си истории. — После се наведе към ухото й и прошепна. — Роклята ти е почти готова.
	— О, колко вълнуващо!
	— Ела на проба, когато си свободна.
	— Непременно! — обеща тя.
	Останалата част от представлението на Сюзи не беше по-малко провокативно. Изпълни още няколко песни облечена като мъж, една песен по моряшка униформа с хор от гей моряци и една песен почти гола, прелестното й тяло бе покрито в златни ресни, които поприкриваха, както ги наричаше Пърл, „стратегическите й части“. Гласът й падаше до гърлени еротични тонове, понякога беше трудно да се определи дали пее мъж или жена. На Копър й се струваше, че някои от песните бяха отправени директно към нея.
	Копър забеляза, че хората наоколо можеха да се определят по физически белези като мъже или жени, но повечето бяха някъде в спектъра между двата пола.
	След представлението си певицата метна кожената яка около раменете си и мина покрай масите като кралица.
	Здравото тяло с широки рамене на Хемингуей се надвеси над масата им. Беше облечен в обичайната си изцапана и избеляла риза в цвят каки.
	— Дочух, че работиш като журналистка? — избумтя гласът му.
	— Да.
	— Това е курвенски занаят. — Той издърпа стола до Копър почти събаряйки горкия Морис и се настани тежко до нея. — Скъпа, аз мога да те науча как да се продаваш като курва. — Той се наведе напред и дъхът му, напоен с миризмата на абсент, я удари в носа. — Няма да намериш по-добър учител.
	— Вие сте пиян, господин Хемингуей.
	— О, надявам се да е така. Пиян съм и съм на разположение. Стая 117 в „Риц“. Ела ми на гости по-късно тази вечер.
	— Не, благодаря.
	— Страх ли те е?
	— Никак даже.
	Сюзи Солидор вече беше до тяхната маса с табла с бутилка шампанско и пакет със сатенена панделка. Сюзи подаде пакета на Копър. Изненадана от подаръка, тя бързо го разопакова. Оказа се гравирано копие на стихосбирка на Валери.
	— Благодаря, Сюзи — каза Копър, възхищавайки се на прекрасната кожена изработка на корицата.
	Хемингуей се изсмя гръмко.
	— Така ли ставали нещата? Чудех се какво не е наред между теб и Еймъри, но ще си много по-добре в моята стая в „Риц“ скъпа. Само почукай три пъти. Ще те покваря, но не и по начина, по който възнамерява да го направи тази лесбийка.
	— Не искам никой да ме покварява — извика ядно Копър.
	— Ще те накара да подстрижеш тези пламнали червени коси и ще те облече в мъжки дрехи. По дяволите, ще е много жалко.
	— Има и по-лоши сценарии — каза Сюзи.
	— Ще ти кажа нещо, Сюзи. Аз ще я взема тази вечер. Ти може да я имаш утре. И в понеделник ще я попитаме кой е по-добър от двама ни.
	Копър не можеше да слуша и дума повече. Скочи от стола.
	— Отивам си у дома.
	— Не тръгвай — помоли Сюзи, но Копър вече бързаше към изхода.
	— Стая 117 в „Риц“ — извика Хемингуей след нея. — Не забравяй.


	Копър се прибра нещастна и смутена. Сюзи и Хемингуей бяха успели да съсипят вечерта й. Беше се разделила със съпруга си, но това не означаваше, че някой трябва да я подлага на унижение и да я обижда по този начин. Двама души с такова огромно его да се бият за надмощие над нея? Това беше недопустимо. И големият парадокс беше, че след тази вечер копнееше отново да бъде омъжена.
	— Рано се прибираш — обади се Пърл.
	Беше седнала, свита в нощницата и халата, с някакъв самоучител по счетоводство. Все още трепереше, беше много бледа, но поне бе направила усилие да изглежда добре. Косата й беше навита на ролки, което обясняваше и пружиниращите къдрици.
	— Забавлява ли се? — попита Пърл.
	— Не бих казала.
	Пърл не беше точно човекът, с когото Копър би споделила лични неща, но нямаше никой друг. Разказа й накратко за вечерта. Пърл вече бе взела стихосбирката и четеше с мътни уморени очи.
	— Виждаш ли? — възкликна тя. — Ти си мислиш, че аз съм боклук, но това тук е направо отвратително.
	— Не съм чела нищо от тази поезия.
	— Е, ако си мислиш, че няколко палави снимки са гнусни, по-добре е да не я отваряш. Това е пълно морално разложение.
	— Точно ти да говориш за деградация и морално разложение?
	— Каквото и да съм правила, поне е нормално. Сексът между две жени не е нещо нормално. Не е естествено.
	— А ти си експерт в секса — каза сухо Копър.
	— В известен смисъл. — Пърл избърса течащия си нос. — Освен това познавам Сюзи Солидор. Тя е опасна.
	Копър се изсмя саркастично.
	— Как така опасна? По какъв начин може да е опасна?
	— В мига, в който се докопа до теб, никога няма да те пусне. Ако попаднеш в лапите й, никой мъж няма да те погледне до края на живота ти. Това ще те преследва до гроб.
	— Не е ли малко лицемерно точно ти да го казваш?
	— Говоря от опит. Знам какво е да си извършил неща, за които после да съжаляваш — отговори Пърл.
	— Е, преди да продължиш с лекциите, мога да те уверя, че не съм в лапите й, както се изрази. Не съм в ничии лапи. Все още не съм преодоляла раздялата с Еймъри.
	После Копър взе стихосбирката и си легна. И когато зачете, беше шокирана от детайлите, с които бе описан лесбийския секс. Копър си мислеше, че знае много неща за живота и че бе натрупала достатъчно опит, но сега разбра колко е била наивна. Много по-наивна, отколкото бе подозирала.
	Тя остави книгата настрани и изгаси осветлението. Златистият образ на Сюзи Солидор изплува в съзнанието й. Съблазнителен и подмамващ. Нито мъж, нито жена. Въпреки студената нощ й стана много горещо и тя изрита одеялата. Опита се да се успокои и да заспи въпреки ужасната разкъсваща кашлица на Пърл от съседната стая.


	Събуди се стресната от ужасен шум. Някой блъскаше по вратата на апартамента. В първия момент си помисли, че сградата гори. Скочи от леглото и метна халата върху нощницата си. Хукна към вратата, но преди да успее да я отвори Пърл я хвана за ръката.
	— Петрус е. Не отваряй.
	— Петрус?
	— Приятелят ми. — Лицето на Пърл беше бяло като тебешир. — Не зная как е разбрал, че съм тук.
	Гледаше вратата, която се тресеше от блъскащите като чукове юмруци на побеснелия Петрус.
	— Ще се обадя на полицията.
	— Не, ще ме арестуват.
	— Е, какво предлагаш да направим?
	Блъскането спря за секунда и тогава чуха груб глас, който крещеше на лош френски.
	— Ей, чувам ви. Чувам, че сте вътре. Отваряйте!
	Пърл сложи ръка на устните си, но очите й бяха толкова широко отворени, че Копър виждаше изпъкналото бяло, сред което сините ириси се изгубваха.
	— Не казвай нищо — прошепна тя.
	— Не ставай глупава. Той знае, че сме тук — възрази Копър.
	Блъскането продължи, сякаш да докаже на Пърл, че Копър бе права.
	— Отворете! Отворете, крадци!
	— Ще отворя вратата — каза Копър, но Пърл стискаше ръката й.
	— Недей, моля те, ще ме убие.
	— Не ми пука дали ще те убие или не — каза мрачно Копър. — Не искам да изкърти входната врата.
	Изскубна се от ръцете на Пърл и отключи. Мъжът нахлу — огромен и гневен.
	— Къде са ми парите? — изрева към Пърл, но тя се бе скрила зад гърба на Копър и скимтеше.
	Копър бе сама пред ужасяващия бяс на Петрус. На снимките лицето му не се виждаше, но сега забеляза, че е невероятно грозно и изкривено от ярост.
	— Дай ми парите!
	— Парите ти не са у нея — каза Копър.
	— Да! Тя крала мои пари! — Опита се да мине покрай Копър и да хване Пърл, но тя се извъртя на другата страна. — Ще те убия, курво!
	Копър си спомни за дебелата пачка банкноти, които Пърл й беше дала, така че може би имаше някаква истина в думите му, но също така реши, че никога няма да даде парите на този човек.
	— Парите ти не са в нея — повтори тя, — в мен са.
	— В теб? — попита той и я изгледа с жълтите си очи.
	— Да. И няма да ти ги дам. Тя си плати наема и сега са мои.
	— Ти луда! — извика злобно той. — Дай ми!
	— Не, не мисля, че това ще се случи. Ще си тръгнеш веднага. И ако си покажеш мутрата тук още веднъж, ще се обадя на полицията!
	Той пак се опита да хване Пърл.
	— Извикай полицията! Тя е крадла.
	Копър започваше да се ядосва. Избута Пърл зад гърба си.
	— А ти си невинен, а? Насила си й инжектирал кокаин.
	— О, да, тя го искаше — усмихна се той. — _Eh, p’tite?_ — Извади някаква хартия, разтвори я и й показа белия прах, увит в нея. Пърл заскимтя. — Знам, че вече много ти се иска, а? Ела да си го вземеш.
	— Ще кажа на полицията всичко — заяви Копър, като стискаше здраво Пърл и не й позволяваше да се мръдне. — Как си я сложил на дрога и си я направил зависима. Снимките, побоищата. Всичко ще им кажа.
	— Мислиш се за смела, но не знаеш кой съм.
	— Знам, че продаваш наркотици, пребиваш жени и убиваш хора. Но съм се изправяла и пред по-големи побойници от теб. Сега се разкарай.
	Той се изплю в краката й.
	— _Va te faire enculer_ — изпсува грозно той.
	— Махай се! — Копър блъсна ръката му и кокаинът се разпиля по пода.
	Той бръкна в джоба си и блестящото дълго острие на ножа лъсна в юмрука му.
	— Сега виждаш, че съм сериозен. Разбираш? Тя идва с мен. Сега. Тя принадлежи на мен.
	— _Тя_ не тръгва никъде. — Копър гледаше насоченото към нея острие и сърцето й щеше да изскочи. Беше израснала в Бруклин, беше виждала белезите от подобни ножове, беше виждала и погребенията. И всичко това заради гневни мъже с ножове. Но нямаше да даде Пърл на този човек. — Тя остава при мен. Прибери си ножа.
	— _Oui_, прибирам ножа. В гърлото ти. — Той направи крачка напред с присвити очи. — Махни се от пътя ми.
	Копър не помръдна, лицето й остана решително и спокойно.
	— Не можеш да ме изплашиш. Разкарай се, боклук! Или се обаждам веднага на полицията.
	— Даваш парите, даваш ми и тая _p’tite putain_.
	Копър се канеше да му отговори, но тогава той замахна към нея, но не с ножа, а с другата си ръка. Юмрукът му се заби в челото й и тя падна назад. Милион звезди гръмнаха пред очите й. Зашеметена от свирепия удар, Копър едва регистрира ужаса в писъците на Пърл. Опита се да се фокусира върху това, което се случваше. Като в някакъв безкраен кошмар видя как Петрус бе хванал Пърл за косата и я влачеше по пода през вратата. След минутка щеше да е изчезнал, а с него и Пърл.
	До този миг Копър сякаш не си бе позволявала да види нещата такива, каквито бяха. Беше отказала да повярва, че това наистина се е случило: синините по тялото на Пърл, червените следи от спринцовката по краката й, треперенето, повръщането. И дори си беше казвала, че не вярва много на приказките на Пърл.
	Но сега, с почти разцепена от удара на Петрус глава, всичко се издигна в целия си реален ужас пред очите й. Без да се замисля, тя грабна много тежък пепелник от цветно стъкло от рядката колекция на Лалик и го запрати към главата на Петрус. Беше все още замаяна от удара и не успя да се прицели съвсем точно и силно. Пепелникът все пак удари обръснатата му глава, разлюля го, но не го събори.
	Той се извърна към нея с ужасен рев, полудял от бяс. Зъбите му бяха оголени като на зло псе. Вдигна ножа, готов да разсече лицето й, но Копър бързо се съвзе. Тя отново грабна пепелника и с точността, придобита в хиляди баскетболни игри в парка с братята си, запрати пепелника право между горящите кехлибарени очи на Петрус. Този път се чу силен глух удар и той падна на пода. От носа му потече кръв.
	— Исусе, уби го! — извика Пърл, загледана в неподвижната фигура.
	— Не, само е в безсъзнание. Никой няма право да ме удря. И ако го направи, си плаща за това — каза мрачно Копър, наведе се над него и измъкна ножа измежду неподвижните му пръсти.
	Петрус се размърда и изстена. Стисна шуртящия си нос и се опита да седне.
	— Не, не — закани се Копър и сложи пепелника пред лицето му. — Искаш ли още един?
	— Не — каза задавен в кръвта си и видимо уплашен от свирепото изражение на Копър. После вдигна бавно ръка. — Не, недей повече.
	— Слушай ме сега, здравеняко. Следващия път, когато си покажеш грозната мутра тук, ще я разцепя на две. И ще се обадя на полицията да извлекат противното ти туловище директно в затвора. Разбра ли ме?
	— _Oui_ — отвърна бързо той, без да откъсва кървясалите си очи от пепелника.
	— И да не си доближил Пърл. Тя вече не е в твоя живот и ти не си в нейния. Разбра ли и това?
	— _Oui_ — изпъшка той. — Разбрах.
	— Добре. — Копър направи крачка назад. — Сега тръгвай.
	В коридора се бе насъбрала любопитна тълпа съседи и гледаха как Петрус се клатушка и излиза от апартамента, стиснал разранения си нос.
	— Браво, мадам — извика някой.
	Хората се засмяха. Копър им пожела лека нощ и заключи вратата.
	— Щеше да ме убие — каза Пърл. — Това е най-смелото нещо, което съм виждала.
	— Израснах в престъпен квартал. Сега, хайде да те сложим да си легнеш.


>	6.

	През следващите няколко дни Копър помагаше на Пърл да премине през агонията на абстиненцията. Трепереше постоянно, пищеше от болки в цялото тяло. Единственото, което можеше да поеме, беше чай с мляко, и Копър бързо стана експерт в приготвянето на тази необичайна за нея английска напитка, която беше странно успокоителна по някакъв неразбираем начин.
	Научи и някои подробности за живота на Пърл. И тя като Копър беше израснала в беден квартал в Източен Лондон.
	— Истинското ми име не е Пърл. Казвам се Уинифред Тредголд*. Все още чакам деня, в който ще стъпвам по злато — каза сухо тя.
	[* Човек, който ходи по злато (англ.). — Б.пр.]
	Била красиво дете, а това не останало незабелязано. Един възрастен мъж, чичо Алф, започнал да си „играе“ с нея малко след дванайсетия й рожден ден. До тринайсетата си годишнина имала вече един аборт при някаква шарлатанка и с това детството й приключило. Работата била средство за бягство, да забрави. Започнала да работи в една пералня. Работела по десет часа на ден и спяла до останалите момичета, свити до кошовете с пране, търпели задушаващите пари с воня на сода каустик, само и само да са на топло в пералнята.
	След чичо Алф последвали други мъже. Научила се, че може да ги използва така, както те използвали нея. Въздушната атака на Хитлер над Лондон сринала Източен Лондон. Хиляди били убити, почти целият град се превърнал в пустиня.
	Дошла в Париж веднага след като бил освободен. Била привлечена от ярките светлини, каквито вече нямало в разрушения Лондон. Надявала се на кариера като модел или в кабаре и попаднала в ръцете на Петрус. Само за няколко седмици се превърнала в робиня. Негова и на спринцовката. И така тръгнала по пътя на пълна деградация — това, което Петрус бил планирал за нея от самото начало.
	— Има и други момичета — разказваше тя. — В началото не исках да повярвам. Май не умея да разбирам мотивите на мъжете, нали?
	— Аз също — отвърна саркастично Копър.
	Еймъри не беше се обаждал. Сякаш никога не бе съществувал. За една нощ осемнайсет месеца брак бяха изчезнали и я бяха оставили между ада и рая. Не се и съмняваше, че Еймъри вече я е забравил. Не си бе направил труда да й изпрати поне една картичка. За сметка на това получи две писма от Америка. Първото беше много дълго, от бащата на Еймъри, който настояваше да прекрати развода и да оправи нещата с Еймъри по възможно най-бързия начин и по причини, които бе изредил в най-големи подробности. Копър беше изненадана, винаги бе считала, че семейство Хийткоут не я цени и не я харесва.
	Другото писмо беше от Майкъл, най-големия й брат. То беше много кратко.
C>
	Постъпила си съвсем правилно. Каквото и да правиш, не го вземай обратно в живота си. Ела си у дома. Ако нямаш пари, ще ти изпратя билет.
C$
	Беше благодарна, че поне този път не бе написал „Нали ти казах?“. Нямаше съчувствие, никакви окуражителни думи. Копър знаеше, че Майкъл говори от името на цялото семейство; никой не харесваше Еймъри още от самото начало и никой не одобряваше брака им.
	С Майкъл бяха много близки, но той винаги беше крайно лаконичен. Оценяваше подкрепата му, но нямаше намерение да си тръгва за Ню Йорк. Все още не. Засега отложи отговорите и на двете писма за по-нататък.


	Документите за развода пристигнаха. Тя се подписа под името си и съвсем навреме с военната поща получи и другото копие, подписано от Еймъри. Беше свободна. Единственото, което изпита, беше чувство на съжаление за пропилените години.
	И най-сетне получи отговор от „Харпър Базар“. Беше под формата на зашифровано послание в телеграма, доставена до вратата й. Пишеше само:
	ОБАДЕТЕ СЕ НА ХЕНРИ ВЕЛИКОВСКИ ELY 2038.
	Беше подписано: СНОУ ХАРПЪР.
	Копър дълго гледа телеграмата. Сърцето й блъскаше в гърдите. Сноу Харпър можеше да бъде само прочутата Кармел Сноу, на която се възхищаваха всички, боготворяха я, защото беше главен редактор на списанието. Но кой беше Хенри Великовски?
	Това ли беше? Това беше нейният голям пробив! Най-сетне!
	Копър хукна към телефона и набра номера. ELY беше кодът за централата на „Шанз-Елизе“. Отговори й мъжки глас, плътен, с лек акцент, който му придаваше галантност.
	— Здравейте — каза задъхано Копър. — Току-що получих телеграма от госпожа Сноу, или поне така мисля, в която ми пише да се свържа с вас. Или поне мисля, че става дума за вас.
	— Най-вероятно става дума за мен — отговори възпитано мъжът. — И най-вероятно е госпожа Сноу. Единственото неизвестно в уравнението е коя сте вие? Мога ли да попитам за името ви?
	— О, извинявам се. Казвам се Уна Райли.
	— О, разбира се! Свободна ли сте утре вечер да се присъедините към мен за вечеря в „Риц“?
	— „Риц“?
	— Да, там съм отседнал заради греховете си. Какво ще кажете за осем утре вечер?
	— Там ще бъда — отговори задъхано Копър и затвори слушалката.
	Пърл влезе в стаята. Изглеждаше малко по-добре в сравнение с предишните дни.
	— За какво става дума?
	— Някой от „Харпър Базар“ иска да се срещне с мен — обясни Копър все още замаяна от новината. — Вечеря утре в осем в „Риц“.
	— Какво ще облечеш? — Въпросът на Пърл беше напълно логичен.
	— Диор! — възкликна Копър. — Трябва да се видя с Кристиан Диор.


	Докато вървеше през лобито на „Риц“ в копринената си рокля, Копър се чувстваше като една от онези жени в списанията, които те убеждават, че продукт X ще промени живота ти завинаги. Никога не бе обличала такава дреха. Никога през целия си живот.
	Горната част обвиваше слабото й тяло, а от кръста надолу се разширяваше и падаше свободно до коленете. Не само че беше красива, а беше като направена единствено и само за нея, абсолютно перфектна. И наистина бе изработена единствено и само за нея.
	Кристиан Диор бе видял кое би могло да подчертае най-добре фигурата й и беше направил роклята около това хубаво нещо в тялото й. Като скулптор, който правеше втора кожа върху скулптурата си. Беше се примирил с малките й гърди и бе спуснал деколтето дълбоко надолу, за да подчертае шията и раменете й с деликатна панделка точно над сърцето.
	Копър усещаше впитите в нея очи. Вдигна високо брадичка, сякаш не беше Уна Райли, а кралица, дошла на кратка визита.
	— Имам среща с господин Великовски — каза на сервитьора, който отговаряше за настаняването на гостите и ги посрещаше на рецепцията.
	— _Граф_ Великовски ви очаква — отвърна мъжът с известно чувство на превъзходство, дори на презрение. После огледа роклята й и реши да й прости. — Последвайте ме, мадмоазел — каза той и се поклони по задължение.
	Копър тръгна след него и попадна в един различен свят: извити форми в стил рококо, златни драперии, снежнобял лен, леко осветление и тиха музика. На тавана бяха изрисувани облаци, стъпваше по меки килими с пищни цветове. И цветя. Толкова много цветя. Навсякъде. Ароматът им се носеше като почти сбъдната мечта във въздуха около нея.
	Ресторантът беше пълен и сервитьорът я поведе покрай масите по една извиваща се пътечка. Не беше най-прекият път, но очевидно искаше да я покаже на всички и да се изфука с клиент като нея.
	Мъжът, с когото имаше среща, седеше на маса в едно от малките сепарета и четеше списание. Беше висок, облечен в добре ушит по тялото вечерен костюм, с черна вратовръзка. Когато Копър приближи, той се изправи и й подаде ръка.
	— Радвам се да се запознаем, госпожице Райли.
	— Бях инструктирана, че сте граф — започна леко задъхано тя. — Как да се обръщам към вас?
	— Всички тези глупости тръгнаха от Октомврийската революция — отвърна той и приведе лице към ръката й. — Но нали знаете какви сноби са сервитьорите. Сега съм просто мосю. — Той я поведе към стола й. — Или ако предпочитате — Хенри, за най-простичко.
	— Но аз така се надявах да имам възможността да кажа Ваше Височество, или каквато е там правилната титла. Простете невежеството ми. В Америка нямаме графове.
	— Но имате Каунт*1 Беси и Дюк*2 Елингтън — посочи той. — Много по-впечатляващо.
	[*1 Count (англ.) — граф. — Б.пр.]
	[*2 Duke (англ.) — дук. — Б.пр.]
	Когато седнаха, Копър успя да го огледа. Беше може би малко над четиридесет и изключително красив, необичайно привлекателен. Тъмните му очи бяха леко дръпнати в крайчетата и подсказваха татарски произход. Имаше широк нос и плътни устни. Кожата му имаше приятен загар — очевидно беше от хората, които обичат да прекарват времето си навън. Косата му беше сресана назад в стил, който не беше нито американски, нито френски.
	— Руснак ли сте? — попита тя.
	— Да. Това пречка ли е?
	— Само ако ядете бебета и горите църкви.
	— Много рядко. Аз съм от Беларус. С баща ми се бихме срещу болшевиките във войната през 1917-та. Със саби. За нещастие, те имаха пушки и ни видяха сметката.
	— Радвам се да го чуя. Самата аз съм с болшевишки убеждения.
	Тъмните му очи проблеснаха.
	— Не приличате на болшевиките, които съм срещал в живота си.
	— Е, имаме си начини да се прикриваме. Хитри сме.
	— Сега вече се убеждавам, че е така. Ще пием ли по коктейл? Имам слабост към водката, естествено, но няма да настоявам, ако предпочитате нещо по-цивилизовано.
	— Не мисля, че някога съм пила водка. Поръчайте и за мен.
	— Две „Сиви кучета“ — каза той на сервитьора, който хукна за поръчката. Великовски я огледа с интерес. — Вашата болшевишка дегизировка е една от най-красивите, които съм виждал. „Роша“?
	— Всъщност е направена от приятел. Кристиан Диор от модна къща „Лелонг“.
	— Диор? Къде съм чувал това име? А, да, той е новото име в модата. Или поне така се говори.
	— О, толкова се радвам, че хората говорят за него. Всички се опитваме да го убедим да създаде своя модна къща.
	— Нима?
	— Страхува се да не разочарова господин Лелонг, но ако рискува, ще направи много пари.
	— Ще видим какво можем да направим, за да го насърчим — каза той. — Изглеждате добре запозната със света на парижката мода.
	— Намирам темата за много интересна — отвърна Копър, но не можеше повече да продължава да отлага въпроса си. — Вие за „Харпър“ ли работите?
	— Не мисля, че работата ми може да се определи лесно. Заниманието ми е да прехвърлям известни количества пари от едно място на друго.
	Копър беше разочарована.
	— Не продавате петролни кладенци в Бразилия, нали? Или пръстени със скъпоценни камъни, които случайно сте намерили на улицата?
	Това го развесели.
	— Не, не съм обигран мошеник.
	— Какво облекчение.
	— Кармел Сноу и съпругът й Джордж са ми приятели. Направил съм известни инвестиции с тях в пазара на недвижима собственост в Ню Йорк. Госпожа Сноу беше крайно заинтригувана от статията, която сте й изпратили, и ме помоли да се срещна с вас.
	— Харесала я е? — попита Копър с блеснали очи.
	— Много. Ще я публикува в следващия брой. Всъщност една от причините за срещата ни тази вечер е, че трябва да ви предам парите за статията. Не е цяло състояние, но е в американски долари. Скъпа моя, какво има, за бога?
	Копър не бе успяла да сдържи сълзите си.
	— Извинете ме — преглътна задавено. — Това означава толкова много за мен.
	Пред замъглените й от сълзите очи се появи една снежнобяла кърпичка.
	— Моля ви, мило момче, избършете очите си. Хората ще си помислят, че се държа грубо с вас и репутацията ми ще бъде съсипана.
	Копър издуха носа си в копринената кърпичка с монограм.
	— Благодаря ви. Това е най-добрата новина, която получавам от седмици.
	Той се облегна в стола си.
	— Е, вие сте добрата новина за Кармел. „Харпър“ няма да изпращат журналисти във Франция, докато войната не свърши. Това ви поставя в доста интересна позиция. Вие ли сте единственият американски журналист в Париж сега? Кармел ме помоли да попитам дали имате друг материал.
	— Да, имам — отвърна тя нетърпеливо. — В момента подготвям статия за най-интересното събитие тук.
	И тя му разказа за Театъра на модата, като почти заекваше в бързината си да го впечатли с новината. Каза му, че вече е взела интервюта от Жан Кокто и други величия в модата и че има готово портфолио със снимки.
	— Казах им, че работя за „Харпър“ — призна тя. — Мисля, че малко послъгах, преди да знам със сигурност.
	— Съвсем малко. — Екзотичните му очи наблюдаваха лицето и ръцете й с някакво прикрито веселие. Караше я да се чувства естествена, спокойна, да си спомни, че е американка и че в това няма нищо лошо.
	— Подигравате ми се — обвини го тя.
	— Никак даже. Просто е толкова хубаво да видя човек, зареден с ентусиазъм. След толкова много войни, сама знаете колко е уморен светът. Има нужда от тази свежест, младост, +_joie de vivre_. А при вас всичко това е в изобилие.
	— Наистина?
	— Наистина.
	Коктейлите им пристигнаха — водка със сок от грейпфрут. Стори й се интересна комбинация.
	— Предполагам коктейлът се нарича „Сиво куче“, защото се очаква, че ще поддържа тялото силно и зло?
	— Именно аз дадох тази идея на Хари Крадок в хотел „Савой“ в Лондон. Беше още преди войната. Това е основният ми принос към западната цивилизация.
	— Тези суми пари, които придвижвате насам-натам, трябва да са доста добър бизнес, за да си позволявате да отсядате в „Савой“ и „Риц“ — вметна тя.
	— Предпочитам обстановката край мен да е приятна. Уверявам ви, че съм бил беден. Много беден. И никога не приемам малките луксове в живота си за даденост.
	— Да не би случайно съседът ви в хотела да е Ърнест Хемингуей?
	Лицето му грейна развеселено.
	— Всъщност е в стаята над мен. Чувам го от време навреме как стреля с пистолета си. Казва, че имало мишки, но предполагам, че се дължи на делириум тременс. Омъжена ли сте? — попита някак между другото.
	— Току-що получих официалния си развод.
	— Съжалявам да го чуя.
	— А не бива. Оказва се, че е най-доброто решение, което някога съм вземала.
	Може би заради „Сивото куче“, или пък заради топлите мъдри очи насреща, тя изненада дори себе си с дългия си разказ за изпитанията на брака, за развода, за целите й за в бъдеще. Той я слушаше, насочил цялото си внимание към нея.
	— Със сигурност имате бляскаво бъдеще. В „Харпър“ намират статията ви за много добра. Гледат на вас като на нов и обещаващ талант.
	— Наистина ли?
	— Кармел беше много впечатлена от снимката. Беше виждала доста снимки на жени с обръснати глави, но във вашата има нещо специално. Мадона с детето, родено за един трагичен живот. Каза, че удря силно под лъжичката, предизвиква силно чувство на тъга и състрадание.
	— Нека си запиша това — възкликна въодушевено Копър.
	— А материалът, който предлагате за Театъра на модата, е точно това, което Кармел търси. — Той млъкна, замисли се и продължи. — Как бихте приела идеята да ви назначат като репортер на „Харпър“ за Париж за следващата година?
	Сърцето й скочи в гърлото. Шията и бузите й пламнаха. Пребори се със себе си да контролира вълнението и радостта си.
	— Това е прекрасно предложение…
	— Имам усещането, че следва „но“.
	— Правилно предположихте. Но не мисля, че трябва да приема. Засега.
	Той повдигна изненадано вежди.
	— Не искате ли да бъдете журналист?
	— О, разбира се, че искам. Нямате представа колко много искам. За нищо друго не мисля. Но засега е по-добре да съм военен кореспондент за Париж, без да се обвързвам с конкретно издание.
	Великовски подръпна ухото си, сякаш беше притеснен от нещо и търсеше подходящите думи.
	— Дали ще е много нахално от моя страна да попитам на колко години сте?
	— На двайсет и шест.
	— И разбирате, че не много жени на тази възраст получават такава оферта.
	— Напълно осъзнавам. И може би звуча арогантна и груба, или луда. Но току-що се освободих от брака си и не съм готова да се обвързвам пак. Не искам да съм вързана за един-единствен издател, макар и с толкова престижно списание като „Харпър Базар“. Ако остана на свободна практика, ще запазя свободата си.
	— Толкова ли ви е важна свободата?
	— Да, много.
	— Дори ако един договор за работа носи хляба в дома ви?
	— Дори ако носи хайвер в дома ми — поясни решително тя. — Обичам журналистиката и имам намерение да вървя в тази посока, но при моите условия. Безкрайно съм щастлива, че госпожа Сноу е харесала статията ми и истински, _истински_ се надявам да хареса и следващия ми материал. Просто искам да съм свободна да се движа в моята посока, а не да ми се казва за какво да пиша.
	Великовски кимна бавно.
	— Как написахте тази статия?
	— Малко е трудно да се обясни, но… обух обувките на един мъртвец.
	И тя му разказа за Фричли-Баунд, как я е научил на всички подробности и детайли в професията, за ужасната му смърт, за нейното участие след нея и за екстравагантното погребение с целия му сюрреализъм. Той беше крайно развеселен от нейното описание, после се смееше с глас, облегнат в стола си, а накрая от очите му потекоха сълзи от смях.
	— Това е сериозно нещо и не бива да се смея. Извинете ме.
	— Защо да не се смеете — каза тя, доволна от себе си, че е успяла да го развесели. После се поколеба, спомни си последните минути от погребението. — Тогава видях съпруга си за последен път. И така погребахме брака си, в същия ден, в който погребахме горкия Джордж.
	Сервитьорът нетърпеливо чакаше да свършат с разговора, за да дойде да вземе поръчките им за вечеря, но на Копър й беше много трудно да се справи с менюто.
	— Моля, поръчайте и за мен — помоли го тя.
	— Ласкаете ме. Но трябва да ви предупредя, че вкусовете ми към храната са доста простички. Кога за последно сте яла истински вкусен стек?
	— Мина много време — отвърна замечтано тя.
	— С френски картофки? И добро „Каберне Совиньон“?
	— Звучи божествено.
	Копър го наблюдаваше внимателно. Беше строен и в много добра форма за годините си. Жилетката на костюма му падаше гладко по прибрания му корем, имаше силни и добре поддържани ръце. Той е денди, помисли си тя: костюмът е ушит перфектно, по поръчка, колосана яка, експертно поставена, и подбрана папийонка. Или обръщаше сериозно внимание на вида си, или у дома си имаше предана съпруга.
	— Женен ли сте? — чу се да пита.
	— Подобно на вас, бях.
	— И не ви хареса?
	— Как да кажа… съпругата ми ме напусна, но по различен начин от вашия съпруг. Ако мога да се изразя така, напусна ме завинаги.
	— Искате да кажете, че е починала? О, ужасно съжалявам.
	Той махна леко с ръка.
	— Беше преди много години. Запознахме се много млади. Бог ни даде няколко щастливи години преди да си я вземе.
	— Оженил сте се млад.
	— О, аз всичко направих прекалено млад. Избягах от училището в Петербург, за да се бия с немците през Първата световна война. Бях на петнайсет. Исках да бъда като баща ми. Той беше генерал. Изкарах няколко седмици на фронта преди баща ми да ме намери и да ме прибере у дома. След една-две години започна войната с болшевиките. Бях на седемнайсет и с баща ми се бихме един до друг. За нещастие, както вече вероятно знаете, светът позволи на комунистите да завладеят страната ми, да ни я вземат. И после зимата дойде и… край. Погребах баща си на един заснежен връх в Кавказ и се присъединих към това, което бе останало от армията ни, докато отстъпвахме към Константинопол. Тогава се запознах с Катя. Подобно на мен, и тя беше с благородно потекло. Бяха изгубили всичко по време на революцията. Грижеше се за ранените. Оженихме се, когато пристигнахме в Париж.
	— Това е най-романтичната история, която съм чувала — каза Копър.
	— Разболя се от левкемия, което беше по-малко романтичната част. И да можех да си позволя лечение, заболяването е нелечимо.
	— Много съжалявам.
	— Да, двайсетте бяха трудни години. Но тогава открих, че имам доста добри спомени от часовете по математика, макар че бях избягал от училище, за да убия Кайзера. Успях да направя малко пари и после започнах да финансирам. Работех ден и нощ, за да се съвзема от мъката. Но не сме тук, за да говорим за мен. Тук сме, за да научим нещо повече за вас.
	— Моята история не е толкова романтична. Мъжът ми се разболя от желание за секс с чужди жени.
	— Това също не е малка трагедия. Но изглежда, след като сте загубила него, сте намерила себе си?
	— Нещо такова — съгласи се тя.
	— И сега сте сама? — Копър кимна.
	— Предполагам ме мислите за луда, че не скочих на секундата да се хвана за офертата на госпожа Сноу?
	— Луда? Не. Кармел няма търпение да ви назначи и ще призная, че ще се наложи да се изправя пред гнева й, ако не успея да ви убедя да сложите подписа си под договора. Но разбирам и уважавам желанието ви да останете свободна. Аз съм същият. Положението е доста променливо и можете да скачате от история на история и то в рамките на кратко време. Можете да пишете за каквото ви се иска. И да продавате работата си на когото пожелаете. Свободна сте да приемате предложения и поръчки от когото пожелаете. — Той пак подръпна ухото си, което, както вече Копър бе забелязала, беше навик, когато подбираше думите си. — Естествено, винаги съществува и рискът да се умре от глад. Париж е единственият град, в който гладната смърт все още се счита за форма на изкуство. Но не мисля, че това ще се случи с вас. Пишете добре, което е рядкост, и имате уникален усет, което е още по-голяма рядкост. Не сте от тълпата овце.
	— Облекчение е да го чуя.
	— Имате характер, дух и интелект.
	Стековете пристигнаха и бяха точно толкова сочни, както й беше обещал. Копър не се бе хранила нормално след раздялата с Еймъри и сега се чувстваше като освирепяла от глад лъвица.
	— Проявявате наистина голямо разбиране, мосю Великовски.
	— Хенри, моля. И ако може да те наричам Уна?
	— Няма проблем, но всички ми казват Копър.
	— Копър? Това ми харесва. Направих първата си голяма инвестиция с мед.
	— Наистина ли? Вероятно си имал кристална топка?
	— Беше нужна само малко далновидност. Беше съвсем ясно, че светът се превъоръжава за нова и още по-голяма война от Първата световна. А медта се използва за изработката на куршуми.
	— Ти си истински Дади Уорбакс*.
	[* Пари, спечелени от войната (англ.). — Б.пр.]
	— Кой е Дади Уорбакс?
	— Не си чел за сирачето Ани? Това е американски комикс. Дади Уорбакс е богат стар предприемач, който печели от войната и се грижи и брани Ани.
	— Да, звучи като мен.
	— И къде и как прекара тази по-голяма и по-изгодна война? — попита тя.
	— На странни места. Не толкова удобни като „Риц“. Хубаво е да съм обратно тук.
	— Сега звучиш загадъчно.
	— Не е нарочно. Войната не е свършила. И работата ми не е свършила.
	— Не виждам сабята ти.
	Той се усмихна.
	— Войните се печелят с ум, както и със саби. Моята работа е сабите да пристигнат на правилното място в правилното време.
	— И как го постигаш?
	— Катеря се по дърветата и гледам кой минава и накъде заминава.
	— Това звучи рисковано.
	— Има го и този момент — каза той ведро.
	— Значи си таен агент?
	— Ако бях, щях ли да ти кажа?
	— Просто ми е интересно.
	— Ако мислиш да ме включиш в някоя от статиите си, забрави. Работата ми не може да се дискутира публично.
	— И какво ще стане, ако те заловят?
	— Зависи дали ще ме хване Хитлер, или другарят Сталин. Но и в двата случая ще е доста трудно.
	— Не можеш ли да се оттеглиш сега? Войната е почти спечелена.
	— Когато окончателно свърши, ще се оттегля — съгласи се той. — Макар че може да няма край, а само смяна на врага.
	— Говориш за руснаците?
	— Говоря за комунистите.
	— Това е много потискаща мисъл.
	— Не и за мен. Не знам как да запълвам времето си. Ако нямаше война, нямаше да има какво да правя. Имам достатъчно пари да посрещна нуждите си, а и се отегчавам лесно. Предполагам и при теб е така — доля чашата й. — Мога ли да попитам защо считаш, че си болшевик?
	Копър се усмихна.
	— О, всъщност не съм, но често ни наричаха така.
	— Наричаха? Теб и кого друг?
	— Като цяло така стояха нещата с мен и братята ми.
	— Значи ти имаш повече опит от мен в яденето на бебета и паленето на църкви?
	— Е, оттогава развих своите собствени идеи и представи. Но винаги съм мразела несправедливостта.
	— И това е похвално. Искам да те помоля само за едно: да поддържаш контакт с мен от сега нататък. Съгласна ли си? Предлагам да се виждаме редовно, да речем вечеря в „Риц“ един път седмично. Поне докато съм в Париж.
	— Всяка седмица? Тук?
	— Е, имам един прашен офис на „Шанз-Елизе“, но тук е по-хубаво и удобно, не мислиш ли? И макар че пътувам, се опитвам да се връщам в Париж всяка седмица.
	— Мога да изям още много стекове — предупреди тя.
	— Това е една добра причина да продължим да развиваме приятелството си и да съм сигурен, че няма да умреш от глад.
	— И коя би била другата причина?
	— Ще мога да следя развитието ти. Когато продадеш статия на „Харпър“, аз ще уреждам плащането. И ако случайно останеш без пари между поръчките, които получаваш, ще се погрижа за теб.
	Тя го изгледа предпазливо над ръба на кристалната чаша с вино.
	— Това много ми напомня на паяк, който се опитва да оплете в мрежите си някоя заблудена муха, която няма кой знае какво желание да влезе в паяжината. Ако взема парите ти, когато съм на нула, това няма ли да ме превърне автоматично в служител на „Харпър“?
	— Не, изобщо не е така. Това автоматично ще те превърне в една разумна жена.
	— И какво ще искаш в замяна на това „да се погрижа за теб“?
	— Удовлетворението да помагам на един изгряващ талант — отвърна меко и спокойно той.
	— Интересна гледна точка — побърза да каже тя.
	— Нима подлагаш думите ми на съмнение?
	— Склонна съм, да.
	— Това ме наранява много дълбоко. — Той сложи загорялата си от слънцето ръка върху копринения ревер на сакото си. — Аз съм тук, за да помогна.
	— О, чувам как млякото на човешката доброта и хуманност се плиска наляво-надясно из главата ти.
	Той избухна в смях за втори път тази вечер.
	— Много добро попадение, признавам. Интересувам се от теб, да. И искам да те виждам по-често.
	— Ти си много интересен мъж, но не съм на пазара.
	— За какъв пазар става дума?
	— За всеки един пазар. Не искам повече усложнения в живота си. Не искам повече контакти, от никакъв вид. Така че, ако се опитваш да ме ухажваш…
	— Предлагам приятелството си.
	Тя се замисли за секунда, после си стиснаха ръцете през масата. Бързо и по американски.
	— С радост приемам приятелството ти. Стига да си остане само приятелство.
	— Много добре. Значи ще се видим следващата събота за вечеря по същото време?
	— Ще очаквам с нетърпение.
	И наистина, когато се разделиха и когато стомахът й беше пълен с най-вкусни неща, Копър беше уверена, че е сложила началото на едно прекрасно приятелство с Хенри Великовски. Беше на достатъчно години, за да мисли за него като за свой бранител, и в същото време достатъчно привлекателен, за да я кара да го слуша и гледа с интерес. Освен това, около него имаше тази аура на нещо опасно и привлекателно, което несъмнено винаги, без изключение, би заинтригувало всяка жена.
	Преди да станат от масата, той й подаде дебел плик. Беше с неговия монограм и пълен с нови банкноти. Копър беше безкрайно щастлива.
	— Не мога да повярвам, че това е истина.
	— Истина е. Сам съм ги печатал.
	— Не се шегувай. Това са първите пари, които изкарвам с писане.
	— Но не и последните.
	Излязоха на улицата и той й повика такси.
	— Ако има нещо спешно, можеш винаги да ми се обадиш на номера в „Шанз-Елизе“. И ако не съм в Париж, секретарката ще ми изпрати съобщението.
	— Сърдечно благодаря, Хенри. И благодаря, че ме изтърпя да говоря цяла вечер. От много време не съм разговаряла с интелигентен човек.
	— Надявам се да ме приемеш като човек, с когото можеш да споделиш всичко, скъпа Копър. Мога да бъда от полза.
	Отново си стиснаха ръцете и тя се качи в таксито. Отправи се към площад „Виктор Юго“ за първи път щастлива през последните седмици.


	Когато се върна, Пърл беше будна. Но докато Копър й разказваше за срещата, Пърл свъси неодобрително лице и възкликна отвратена:
	— Отхвърлила си постоянна работа за „Харпър“ и си отказала и на един красив милионер в една и съща вечер? И си доволна от себе си?
	Копър се засмя щастливо.
	— Не, не съм отказала нито едното, нито другото. Просто си давам повече пространство да се движа и да маневрирам.
	— Място за маневри? Коя си ти? Кралица Мери?
	— Не. Но мога да продавам работата си и да ям стек всяка седмица в „Риц“ за тяхна сметка. — Вдигна ръце във въздуха и затанцува около Пърл. — И съм свободна.
	Но Пърл не беше доволна.
	— Имаш такъв късмет. Никога няма да се намери мъж, който да се интересува от мен по този начин. Никога до края на живота ми.
	Нещо в гласа й беше различно. Тя спря да танцува и я огледа внимателно. Кожата на Пърл беше бяла, с нездрав вид, очите й имаха празно изражение, зениците — свити като връх на карфица.
	— Пърл! — извика с ужас тя. — Какво си направила?
	— Нищо не съм направила — каза отбранително Пърл.
	Копър грабна книгата, която лежеше встрани до нея. От страниците изпадна малка стъклена спринцовка, в която все още имаше мътна течност. Копър направи крачка назад, втрещена от ужас.
	— О, Пърл!
	— Не е толкова лесно — каза тя с безизразен глас, вдигна спринцовката и я постави внимателно между страниците.
	— Но ти обеща!
	— Обещанията са, за да бъдат нарушавани.
	— Откъде го взе?
	— Откъде мислиш? — отвърна горчиво Пърл.
	Копър трябваше да седне.
	— Не си се върнала при него, нали? Не е възможно да си го направила!
	— Е, направих го.
	— А какво стана със счетоводството?
	— Да върви по дяволите. Не мога да се справя.
	— Това ще те убие — каза Копър, опитвайки се да преглътне огромната буца, заседнала в гърлото й.
	— Беше само един път. Само да се почувствам малко по-добре.
	— Ще счупя спринцовката.
	Пърл грабна книгата и я притисна към гърдите си.
	— Не ме ли чуваш? Само една доза е!
	— И когато действието й мине, ще искаш още една, и после още една.
	— Не знаеш какво е.
	— Може да отидем на лекар…
	— Не искам лекар. Не искам никой да си пъха носа в личния ми живот.
	— Пърл…
	— Остави ме на мира, Копър.
	Пърл се върна в стаята си и заключи вратата.


>	7.

	Копър се измъкна от масата, докато всички говореха и пиеха шампанско, и започна да си проправя път през шумната тълпа, която пълнеше „Ла Ви Паризиен“ всяка вечер. Беше започнала да идва по два-три пъти седмично, така имаше достъп до всички клюки из света на модата. Клубът на Сюзи беше мястото, където се събираха всички дизайнери и голяма част от артистичния елит на Париж.
	Но имаше и друго. Седмиците минаваха бързо. Вече беше 1945-та и Съюзниците бяха на немска територия.
	Откакто Еймъри си замина, сякаш някой бе премахнал законите на гравитацията и тя се носеше свободно из въздуха върху ярките облаци на независимостта си. Приятелството на Кристиан Диор и на компанията му беше само началото. И именно това приятелство с тези хора я беше превърнало в част от света на модата. Знаеше какво се случва, какво е ново, какво остарява, започваше да разбира каква е работата на дизайнера, кое е демоде и лишено от бъдеще. Пред нея беше бъдещето на журналистка, която можеше авторитетно и с нужните познания да пише за жените и за модата.
	Първата огромна крача беше публикуването на материала й в „Харпър Базар“. Беше толкова вълнуващо да види името си напечатано в списанието, да види собствената си статия. Но статиите й за нещата извън модата бяха мрачни и много силни и нямаха нищо общо с обувки и рокли.
	Вечерите в „Риц“ с Хенри Великовски се бяха превърнали в най-важното събитие за седмицата. Обичаше редовните си срещи с него, винаги по едно и също време, в един и същи ден. Като ритуал. Обичаше да слуша приключенските му истории, за детството му в Русия, за онзи негов романтичен свят, за зимните дворци, в които навремето беше живял, и за разходките с шейни, на които се бе радвал.
	От друга страна, той я караше да се чувства красива и специална — усещане, което напълно бе забравила. Тяхното приятелство бавно и почти непредвидимо се превръщаше в нещо по-дълбоко, макар тя да не искаше да го признае дори пред себе си. А и Копър му беше казала съвсем ясно, че не иска никакво романтично обвързване.
	Но животът има онзи навик да пренарежда фигурите на шахматната дъска. Чрез Хенри тя бе успяла да продаде още две статии за „Харпър“. Кармел Сноу все още живо се интересуваше от Париж, особено от света на модата. И сега с нетърпение чакаха статията й за Театъра на модата, която щеше да им изпрати веднага след отварянето на изложбата.
	И после идваше и третата й голяма приятелка Сюзи Солидор. Намери я седнала пред тоалетката, загледана в лицето си в огледалото.
	— Притеснявам се за теб — каза Копър и седна до нея.
	— _Pourquoi?_
	— Заради обвинението срещу теб. Всички говорят за това.
	— Не се страхувай — отвърна Сюзи. — Не съм направила нищо лошо. Онези кучета не могат да ми сторят нищо.
	— Могат. Могат да те пратят в затвора или в изправителен трудов лагер.
	— Мила, най-лошото, което могат да ми направят, е да ме глобят някой и друг франк.
	— Надявам се да си права.
	— Права съм. Не се притеснявай. — Погледите им се срещнаха в огледалото. — Аз не съм ангел, но _ти_ си, _ma chérie_. Ти си съвършенството. — Потупа Копър по бузата и огледа лицето й. — Намираш ли ме за противна?
	— Не, разбира се.
	Отначало интересът на Сюзи притесняваше Копър. Компанията на по-възрастната жена беше съблазнителна и много опасна. Сюзи не се съобразяваше с ничии правила и това беше една от причините Копър да я намира за толкова интересна. Сюзи бързо се превърна в част от живота й. Беше се захванала с образованието на Копър — с усъвършенстване на френския й, как да се облича добре, как да цени хубавата храна и още много неща.
	Беше я запознала с творчеството на любимите си писатели Бодлер, Вилон, Рембо и с един свят на толкова много нови възможности. Както и с Хенри, но по един съвсем различен начин, Копър се чувстваше пробудена. Чувствеността се бе промъкнала в живота й като топъл бриз, прокраднал се през леко отворения прозорец на стая, която е била държана затворена прекалено дълго. Преди време Еймъри беше всичко за нея, особено в началото на брака им. Но изневерите му я бяха наранявали толкова дълбоко и толкова често, че тя просто престана да има каквато и да е вяра в него. И когато доверието умря, повехна и желанието.
	Сега имаше нужда не толкова от секс, колкото от доверие и близост. Желанието се ражда с доверието, не обратното. Нещо в нея се бе затворило като листенцата на деликатно цвете и бе останало свито, докато в живота й влязоха нови хора — Хенри и Сюзи.
	— А онзи руски грубиян? — продължи Сюзи. Копър потръпна, когато Сюзи погали врата й, пръстите й бяха нежни и меки като криле на пеперуда. — Ако не спиш с мен, спиш ли с него?
	— Разбира се, че не.
	— _Разбира се, че не_ — повтори подигравателно Сюзи. — Ти си статуята на целомъдрието и мраморните ти крака никога не се отварят. Казвам ти истината, _chérie_, ти просто обичаш да побъркваш света.
	— Не, това съвсем не е вярно.
	— Лъжкиня.
	Сюзи притисна устните си до тези на Копър, настоятелно и влажно. Колкото и да изглеждаше изискана и грациозна в роклята си, Сюзи никога не използваше парфюм или дезодорант. Уханието на мляко от кожата й и по-острата миризма от мишниците й нахлуха в ноздрите на Копър, еротични и опияняващи. Тя бързо се отдръпна назад.
	— Защо никога не ме целуваш истински? — попита Сюзи с изискващ тон и докосна бляскавите къдрици на Копър.
	— Не искам да те целувам по този начин.
	— Защо не?
	— Не е…
	— Не е прилично? Не е аристократично? Не е прието?
	— Това не съм аз.
	— Но ти ме искаш така, както те искам и аз. Чувствам го. Мога да го усетя.
	— Искаш да кажеш, че си _въобразяваш_, че можеш да го усетиш?
	Сюзи дръпна заканително една къдрица от косата на Копър.
	— Понякога ми се иска да те нараня.
	— Понякога ми се иска да го направиш — отвърна много тихо Копър.


	Пърл беше във всекидневната, когато Копър се върна от „Ла Ви Паризиен“. Беше много след полунощ. Седеше свита на дивана, с разперени пръсти на краката и спринцовка, насочена към кожата й.
	— За бога! — извика отвратена Копър. — Не можеш ли да го правиш в банята?
	— Там е ужасен студ. — Пърл заби спринцовката, изпразни я и легна с въздишка на дивана.
	Копър наблюдаваше как ефектът от наркотика се разнася по тялото й, как изпъва бръчиците на младото й лице, правеше го гладко и меко като тесто.
	Подхлъзването на Пърл към наркотиците беше голямо разочарование за Копър, но трябваше да приеме факта, че ако Пърл някога успееше да се откачи от наркотиците, щеше да е по нейния начин и при нейните условия, а не по нареждане на някой друг.
	— Пак си била при Петрус.
	Устата й се изви в най-мъничката усмивка на света.
	— Да, бях при моя голям черен дявол.
	— И какво трябва да правиш в замяна за кокаина?
	— Същото, което правиш и ти.
	— Не знам за какво говориш — отговори с достойнство Копър.
	— Говоря за червилото на лицето ти. Не е твоята марка и цвят, детето ми.
	Копър избърса ядно устните си.
	— Може да е на всеки.
	— Но това яркочервено като кръв на девственица… Определено е нейното.
	— Тя е приятелка.
	— По-стара съм от теб, слънце. И по-мъдра в много отношения. Знам как стават нещата на тоя свят.
	— Не съм забелязала — отвърна сухо и раздразнено Копър.
	Пърл изпъна тялото си, очите й бяха все още стъклени от кокаина.
	— Имаш ли афера със Сюзи?
	— Не че ти влиза в работата — започна с равен глас Копър, — но не, нямам афера със Сюзи.
	— Е, ако нямаш връзка сега, скоро ще имаш. Защото точно това цели тя. Подготвя те. Ти си следващото й завоевание.
	Копър се изсмя презрително.
	— Пърл, наистина, няма да търпя да ми изнася лекция някой, който току-що си е забил спринцовката между пръстите.
	— Тя не е нормална.
	— Ако под ненормална имаш предвид, че не е тъпа като героиня в някой от онези романи, които се продават в супермаркетите, тогава да, бих се съгласила.
	— „Ла Ви Паризиен“ е забавно място. За известно време. Отиваш да наблюдаваш всички откачалки, да изпиеш няколко питиета…
	— Да забиваш чужди мъже — прекъсна я Копър.
	— Но ти ходиш там всеки ден от седмицата. Сюзи ти е влязла под кожата.
	— А ти си пристрастена.
	— Ти също. Гледаш я както зайче гледа боа.
	— Не мога да кажа дали е така, защото никога не съм виждала как един заек гледа боа. Другия път, когато отида в зоопарка в Бруклин, ще си направя труда да разбера. А докато това се случи, искам да си наясно, че харесвам Сюзи. Много. Тя е мила с мен и аз се държа с нея по същия начин.
	— За всички е ясно какво иска от теб. Налазва те цялата пред очите на всички. Цял град говори за теб.
	— Да говорят!
	— Знам какво е да те подмамят и излъжат — продължи Пърл, докато прибираше „уредите си“, както наричаше колекцията си спринцовки и малки ампули, и ги слагаше грижовно в един несесер. — Не искам да свършиш като мен. После е много трудно да поправиш каквото и да било.
	— Знам, че е трудно — каза тихо Копър.
	Пърл изчезваше през деня с часове. Без съмнение работеше за Петрус, както преди, и се връщаше с дозата си кокаин или други наркотици. Поне даваше парите за наема си и Копър не можеше да се оплаче в това отношение.
	— Може да попитаме за клиника.
	— Не, благодаря. Адът от абстиненцията? Зарежи тая работа, няма да стане. Какво казва Хенри за Сюзи?
	— За разлика от теб, Хенри ми дава пълната свобода да живея живота си както намеря за добре.
	Пърл се прозя.
	— Ще го изгубиш.
	— Как мога да го изгубя, като изобщо го нямам.
	Очите на Пърл поразително приличаха на очите на Джордж, когато го намери мъртъв на пода — млечнобели и празни. Беше обезпокоителна гледка.
	— Имаш го на дланта си. Той е луд по теб.
	Копър нямаше намерение да обяснява нещо толкова лично като чувствата си към Хенри и Сюзи, особено когато самата тя не ги разбираше.
	— Хенри е много по-възрастен от мен.
	— И какво от това? Хенри е красив, богат и те обожава. Какво повече искаш?
	— Не искам никого. Обичам да съм свободна.
	— Копър Пот, кога ще пораснеш и ще разбереш за какво става дума в този живот? — попита Пърл, която обичаше последната дума да е нейна.
	После стана и тръгна към стаята си, приличаше на сомнамбул.


	На следващия ден Копър се видя с Кристиан Диор в павилион „Марсан“. Беше ясен, но много студен ден. Излязоха навън в градината, където имаше количка за печени на въглища кестени.
	— Ужасно е студено! — оплака се тя.
	— Това е Париж. Хората не идват тук заради времето. Изглеждаш изморена, скъпа — отбеляза Диор, докато купуваше печени кестени, увити във фуния от вестник.
	— Не спах много добре тази нощ — призна тя. — Пърл пак се закачи за кокаина.
	Диор съсредоточено белеше един кестен.
	— Това можеше да се очаква. Нищо не можеш да направиш. Аз имам същия проблем с Бебе.
	— И после, проблемът със Сюзи.
	— Какво за нея?
	— Тя беше много мила и щедра към мен, но иска нещо повече от приятелство. Нетърпелива е, защото не отговарям на чувствата й по начина, по който й се иска. Не ми се ще да я нараня или да я разочаровам. Какво да правя?
	— Страхувам се, че питаш неправилния човек, скъпа моя.
	— Но ти със сигурност разбираш дилемата ми. Точно ти би трябвало да ме разбираш.
	— Искаш да кажеш заради това че съм такъв, какъвто съм? Но аз съм роден така. И го знаех от много ранна възраст. Никога не ми се е струвало странно да копнея за хора от моя пол. — Той огледа кестена си за останали ципички. — И мога да ти кажа, _ma petite_, че нито една връзка не е лесна. За себе си мога да заявя, че никога не съм намирал щастие в любовта.
	— О, Тиан, това е толкова тъжно!
	— Тъжно, но вярно. Най-просто казано, няма значение дали човек се влюбва в своя пол, и в противоположния. Проблемите са сходни. Забелязваш ли как нито един от кръга ми не може да намери разрешение на проблема с желанията си? Погледни Кокто. Той се влюбва в мъже, в жени, без значение.
	— Единственият човек, в когото Кокто винаги и неизменно се влюбва, е в самия себе си — отвърна саркастично тя. Диор се засмя.
	— Може би си права. Красивите са желани, тези, които не са красиви, не са. Никога не съм бил хубав, дори не и като млад, когато повечето хора разцъфтяват поне за малко. При мен нямаше такова разцъфтяване. Винаги съм бил обикновен, незабележителен, грозен.
	— Не си грозен, нито незабележим.
	— Напротив. И имам вроден дефект — винаги и неизбежно да бъда привлечен към красивите. И в резултат от това ме отхвърлят прекалено често, ако невинаги. Дори ограбват и малкото смелост и увереност, които са ми останали. Или ако някак успея да накарам някого да ме приеме, скоро ме изхвърля заради някой по-привлекателен.
	Тя сложи ръка на рамото му с истинско състрадание.
	— Дори и да беше истина, че си обикновен мъж, а това не е вярно, защото имаш хубаво лице, в теб има толкова много красиви неща, толкова по-важни от външната красота.
	— На този свят външният вид има много по-голямо значение от съдържанието. Ако съм научил нещо от работата си, току-що ти го казах.
	— Мислех, че Еймъри ще бъде моята истинска голяма и вечна любов — каза тъжно тя. — Беше дълъг, много дълъг процес на разрушаване на илюзиите. Знам какво е да те отхвърлят заради по-красивите.
	Той сложи ръка върху нейната.
	— Много пъти са разбивали сърцето ми. На четирийсет години вече не очаквам да намеря тази истинска вечна любов. Влагам всичко в работата си. Но това не означава, че ти трябва да живееш така. Подходящият мъж може да е по-близо, отколкото си мислиш.
	— Какво искаш да кажеш?
	— Ами… — захвана се пак с кестените си. — Хенри.
	— Всички имате напълно грешна представа за Хенри.
	— И каква е негрешната представа за Хенри?
	— Той е приятел. Това е всичко.
	— Сигурна ли си, че това е всичко?
	— Интересува се от мен.
	— А ти не се ли интересуваш от него?
	— Той е много привлекателен, но…
	— Но?
	— Аз съм много по-млада. Обичам живота си. Обичам да съм бохем, обичам приключенията. Не съм готова да се откажа от всичко това заради някого. Освен това мислим доста различно. Той е с големите батальони, а аз съм на страната на потиснатите.
	— Да се консултираме ли с мадам Делей?
	— Не мисля, че ми е нужна гадателка. Имам нужда от психиатър.
	— Но на нея може да разчиташ напълно. Тя не греши, знаеш това. Всеки път излиза едно и също: Катрин е жива и се връща при мен.
	— Радвам се за теб — каза Копър и си помисли с тъга колко е наивен.
	— Скъпа моя, човек трябва да опитва нови неща, особено на твоите години, и без да си мисли непременно, че му се предлага едно и също ядене до живот, или да го приема непременно като прокоба. Довери се на инстинкта си. — Предложи й един перфектно обелен кестен. — Единственият съвет, който мога да ти дам, е да не правиш нищо, което ти се струва неправилно и грешно.
	Тя взе малкото кестенче.
	— Ти си щастливец, че имаш работата си, Тиан.
	— Щастлив в работата, нещастен в любовта. Понякога ми се иска да не бях такъв, какъвто съм се родил. Има много препятствия. Първо е нелегално, а това означава да живееш във вечен страх. От друга страна, постоянно заставаш лице в лице с омразата и презрението на определена класа хора. Понякога е повече от поглед, една такава типична усмивка, уж любезна, или пък прекалено внимателно подбирани думи. Раните могат да бъдат много дълбоки. — Изражението му за миг се промени. — И после намираш лесен начин да потиснеш и да пренебрегнеш желанията си. Една разкошна рокля, нова материя, елегантна линия на кройката, тези неща могат да отклонят вниманието ти от факта колко си нещастен. — Той сгъна плика и го прибра в джоба си. — И като стана дума за това, трябва да се върна при куклите си. Сесията ти с професор Диор приключи.


	Докато влизаше в „Риц“, Копър си помисли, че може би наистина трябва да отиде на психиатър. От двете възможни романтични връзки в живота й, от едната страна имаше мъж, който беше осемнайсет години по-възрастен от нея, а от другата стоеше жена. Какво ли би казал Фройд?
	Копър много се бе променила. Нямаше и следа от онова момиче с широко отворени изненадани очи, което пристигна в Париж преди година.
	Хенри я чакаше на масата, безупречен както винаги. Винаги, когато го видеше, сърцето й сякаш се издигаше като балонче. В един несигурен свят той беше единствената сигурност, единственото, на което можеше да разчита. Винаги тук, винаги готов да я подкрепи. И може би точно това беше проблемът. Ако Хенри беше непроменлива величина, то Сюзи беше променлива като луната. Ако Хенри я подкрепяше и беше константата в живота й, Сюзи беше предизвикателството. Ако Хенри я караше да се чувства сигурна и защитена, Сюзи й предлагаше неясно чувство за опасност. Не беше лесен избор, ако изобщо можеше да става дума за такъв.
	Хенри я целуна три пъти по руска традиция. Тази вечер имаше оркестър и свиреха джаз. Елегантни двойки танцуваха в почивката между блюдата.
	— Искаш ли да танцуваме преди да вземем менюто? — покани я той.
	— Ако не стъпваш върху краката ми.
	— Ще се постарая.
	Той я прегърна нежно и се понесоха в танц между масите. Хенри танцуваше добре. Ръцете му бяха силни, движеше краката си с лекота.
	— Опитах се да се свържа с теб в офиса — каза Копър. — Секретарката ти ме информира, че си извън Париж тази седмица.
	— Трябваше да свърша малко работа.
	— Каква работа?
	— Скучни неща.
	— Очакваш да ти казвам всяка подробност от живота си, но ти не ми споделяш нищо за своя — оплака се тя.
	— Добре, какво искаш да знаеш?
	— Къде беше тази седмица и какво прави там?
	Той не отговори веднага, но продължи да я люлее в ръцете си.
	— Битката с немците е в последната си фаза — каза най-сетне. — Но вече се готви нова битка. Комунистите искат да погълнат Франция, така както погълнаха Източна Европа.
	Копър се изсмя саркастично.
	— Тази стара лъжа. През трийсетте големите продаваха на хората същата лъжа, за да ги наплашат, и я използваха, за да държат работниците си в студените помещения и да ги карат да робуват за дребни пари и при опасни условия.
	— Тук не става дума за работните условия във фабриките — каза търпеливо той. — Готвят се за гражданска война.
	— Добре, добре, Дади Уорбакс — засмя се тя. — Може да спреш с пропагандата. Не искам да се карам с теб.
	Те потанцуваха още малко, после се отправиха към масата, където коктейлите вече ги очакваха. Той й се усмихваше с тези извити нагоре мистериозни очи и разговорът вървеше леко.
	— Трябва да внимаваш, моя скъпа Копър.
	— С кое? Да се пазя от ордите комунисти?
	— От скандал. Хората говорят за теб.
	— Говорят ли?
	— Париж е малък свят. Чувам доста злобни и грозни подмятания за връзка между известна певица и млада репортерка от Америка.
	— Разбирам — каза замислено Копър, загледана в розовия сок. — Нямах представа, че съм толкова известна.
	— Сега си. И си изумително красива. Естествено, хората те забелязват и искат да знаят коя си, откъде си.
	— И вероятно къде отивам. Предполагам отговорът е: право в ада.
	— Парижани са много толерантни. Не мисля, че някой те свързва с пламъците на ада. Но приятелката ти не е от съвсем дискретните.
	— Поне не се срамува от това, което е.
	Хенри сви рамене.
	— Лесбийството е обществен спектакъл от 1850-та. Реално си е професия. Като на актьорите.
	— В Париж да си жена си е професия — подметна иронично Копър.
	— Сюзи дойде в Париж като бедна, грозна и мръсна просякиня. Тя е незаконно дете на клошарка от Сан Мало. Истинското й име е Сузане Рошер. И тогава Ивон де Бремон я превърна в Сюзи Солидор.
	— Коя е Ивон де Бремон?
	— Ивон е аристократка, лесбийка и се слави като една от най-красивите жени на двайсетте и трийсетте. Малко по-голяма от Сюзи. Всъщност със Сюзи изглеждат като сестри. Ивон я прибра, направи я свой проект. Отне й години от суровия материал да извае едно произведение на изкуството.
	— Как го е постигнала? — попита заинтригувано Копър.
	— Ивон знаеше всичко, което Сюзи не знаеше: правилните книги, правилните дрехи, подходящите за пиене вина, как да се разговаря, нужните обноски. Разхождаше я из всички модерни курорти. Човек можеше да ги види къде ли не — в Биариц и Кан, в ролс-ройса на Ивон и с огромното куче на задната седалка. Много впечатляваща гледка, уверявам те.
	— Това ми звучи доста познато — каза още по-замислено Копър. Звучеше точно като това, което Сюзи правеше с нея. — И после?
	— Сюзи я заряза. Внезапно. И разби сърцето на Ивон. Но на Сюзи й беше омръзнало да бъде нейно протеже. Искаше да разпери криле и да литне и _voilà. Adieu_, Ивон.
	— Не знаех за това.
	Хенри вдигна огромната листа с вината.
	— Сякаш през цялото време бе ненавиждала Ивон и бе чакала да дойде мигът да я съсипе. И после си отмъсти.
	— Отмъсти си? За какво?
	— Никое добро не остава ненаказано. — Той се загледа в листата. — Ивон има много хубав магазин на „Фобур Сент Оноре“. Тя е жена с изумителен вкус към модата, антиквар, експерт в областта на мебелировката от осемнайсети век. Витрината, която прави за Коледа, е легендарна. Но не се вижда повече със Сюзи. Хм, имат „Шато Латур“ от 1922-ра. Да поръчаме бутилка?
	Тя сложи пръста си на върха на листата, бутна я надолу и го погледна.
	— Това предупреждение ли е, скъпи Хенри?
	— Само предложение — усмихна се той, — че може би не е добре за теб да позволяваш на Сюзи да те превърне в шоу пред очите на целия свят и да ти се подиграе.
	— Ще го имам предвид.
	— Мислиш ли, че се бъркам прекалено много в живота ти?
	— О, Пърл го прави през цялото време.
	Той остави менюто.
	— Никога няма да спра да се дивя, че си прибрала от улицата любовницата на мъжа ти. Ти си изумителна жена, Копър.
	— Горката Пърл не беше точно негова любовница. По-скоро, както му казваме в Америка, жена за една нощ.
	— И все пак си показала изключителна дарба да простиш. Много малко жени биха проявили подобна доброта и съчувствие.
	— Пърл си има своите проблеми.
	— Искаш да кажеш, че е наркоманка.
	Копър поклати глава.
	— Има ли нещо, което не знаеш?
	— Ушите ми са винаги нащрек. Чух и какво си направила с нейния… хм… работодател.
	— Много неща чуваш, скъпи Хенри.
	— Истина ли е, че е имал нож?
	Големите очи на Копър грейнаха.
	— Ударих го с пепелник от колекцията на Лалик. Нямаше никакъв шанс.
	— Можеше да те убие.
	— Но не ме уби. И не смее да дойде до апартамента вече. Той е _bête noir_ на Пърл. Нейният черен глупак.
	Хенри сложи ръка върху нейната.
	— Скъпа моя, знам, че се забавляваш, но живеем в опасен свят.
	— Прав си — отвърна бавно тя.
	— Че живеем в опасен свят?
	— Не, не ме интересува колко е опасен светът. Прав си, че се забавлявам. Отделих прекалено много време да се самосъжалявам, но сега вече знам.
	Изражението му стана малко тъжно.
	— Прекалено много забавления, за да пожелаеш да се задомиш?
	Отне й време да разбере какво се опитва да й каже.
	— О, Хенри!
	— Знам, че е прекалено рано. И знам, че съм двайсет години по-стар…
	— Осемнайсет — поправи го веднага тя.
	— Но като съпруг мога да предложа много.
	— Хенри…
	— Никога не бих застанал на пътя на кариерата ти, никога не бих се опитал да те променя. — За миг силните му пръсти стиснаха нейните. Настоятелно. — Не е нужно да ми отговаряш сега. Не е нужно да е скоро дори. Просто помисли.
	— Ще помисля — обеща тя. После се наведе към него и го целуна по бузата. — За мен е огромна чест. Каквото и да стане.


	Предложение за брак от Хенри Великовски не беше сред нещата, които може да подминеш с лека ръка. И все пак Копър имаше усещането, че не може да приеме. Не сега, а вероятно може би никога. Дори и ако Хенри не застанеше пред кариерата й, Копър щеше да загуби свободата си, която бе най-ценното за нея. Да стане негова съпруга — графиня Великовска, означаваше още задължения. Със сигурност вниманието и енергията й щяха да бъдат отклонени от концентрацията й върху работата. Ако не напълно, поне частично, и щяха да бъдат насочени към мъжа до нея. Знаеше го от първия си брак. И после, ако се появят и деца…
	Обичаше Хенри. Обичаше го заради чара и галантността му, заради чувството за сигурност, което й даваше. И фактът, че беше по-стар, бе едно от нещата, които я привличаха към него. Дали тази топлина щеше да бъде достатъчна да подпали огъня, който бе нужен на един брак, за да издържи във времето, това вече беше друг въпрос. Можеше и да се получи, но само ако добавеше още дърва в огъня.
	Досега бяха танцували, бяха се смели, бяха живели в един свят, който прекалено много напомняше на приказка, за да може да повярва, че приказката няма да свърши. Никога не бяха лягали в едно легло и докато това се случеше, щяха да останат в кубчето на страстта. А тя не беше сигурна, че иска да отваря вратата на това кубче.
	След като се разделиха Копър изпита странна смесица от щастие и тъга. Мисълта да има до себе си мъж като Хенри определено я ласкаеше и повишаваше самочувствието й до небето. Но… беше толкова дразнещо, почти изпадаше в ярост да гледа как новооткритата й свобода заминава по дяволите точно когато я бе намерила.
	Не беше лесно да определи чувствата си към Хенри. Имаха голяма разлика в годините и още по-голяма в политическите си убеждения и инстинкти. Не й харесваше как я кара да се чувства като наивно дете с ококорени от изумление очи, на което всичко трябва да се обяснява, като на сираче, което трябва да бъде винаги спасявано от трудностите и опасностите, в които се е забъркало. Фактът, че беше много привлекателен, допълнително объркваше чувствата й.
	След като се бе отървала от манипулативния си изискващ и контролиращ съпруг, Копър не бързаше да се сдобие с нов. И решението й стигна дотук.


>	8.

	В павилион „Марсан“ се работеше трескаво. Датата, определена за откриването на шоуто, наближаваше. Дизайнерите добавяха последни детайли и вече оправяха най-незабележимите подробности по малките сцени. Повечето от куклите бяха готови: загадъчни манекени, разположени в групи, облечени в перфектни миниатюрни тоалети.
	Диор използваше част от коприната, която бяха купили с Копър от онова малко градче. Тя го остави да се занимава, да нервничи и да обикаля около дизайните си и тръгна с апарата да разгледа, фокусирана върху най-дребните детайли от суматохата и шума от шивачните машини.
	Всички бяха тук — великите дизайнери на Париж. Беше се научила да разпознава стила на всеки един от тях. Тук беше младият Жак Фат, който беше малко над трийсетте, с елегантно слабо тяло, и вече светът на модата гледаше на него с обожание. Тук беше и Елза Скиапарели, аристократична и мистична, облечена в черно, загледана в моделите си с проницателните си тъмни очи. Близо до нейната сцена Баск и Баленсиага работеха над моделите си със същата мрачна призрачна концентрация. Зад тях беше Ланвин, приведена надолу, съсипана от войната и според Сюзи, болна от смъртоносна болест. Сюзи беше нейна приятелка и носеше нейните тоалети.
	Докато Копър се оглеждаше из залата, някой извика името й. Тя се обърна и видя Кристиан Берар. Целият беше омазан в небесносиня боя. Имаше големи засъхнали пръски дори в брадата. Блесналите му очи бяха почти същия цвят като боята и изглеждаха плашещо. Както винаги под мишницата си носеше малката болонка, а в другата ръка държеше голяма четка, с която очевидно бе работил досега.
	— Копър? Къде е твоята Анактория?
	— Здрасти, Бебе. Коя е моята Анактория?
	— Е как коя? Сюзи Солидор, естествено.
	— Не разбирам.
	— А, все забравям, че си отгледана от вълци — каза развеселено той. — Ако беше отгледана по правилния начин, щеше да знаеш, че Анактория е била любовницата на Сафо от Лесбос. Най-близката й приятелка. — Той завъртя изпъкналите си очи, сякаш се съмняваше, че Копър няма да разбере намека. — Скоро е рожденият ден на Жасант. — Той разроши козината на кучето. — И ще правя парти в моето студио в събота вечерта. Ще дойдеш, разбира се.
	— Имам среща същата вечер.
	— С твоя руснак? А, да. Чувам, че бил много забавен — каза със загадъчно и в същото време весело изражение Берар. — Настоявам да го доведеш.
	Идеята не й се стори добра. Не искаше да бърка двете неща. Хенри и нейната бохемска компания не принадлежаха на едно място. Но не искаше и да му отказва. Берар беше най-близкият приятел на Диор.
	— Ще го поканя, обещавам.
	— Доведи и твоята очарователна порнографска звезда. Лондончанката ти е приятелка, нали? И е така забавна.
	— Ще я доведа.
	— Бог да те благослови, дете мое. — И направи кръст пред тялото й като кардинал, който пръска със светена вода. Копър не беше достатъчно бърза, за да избяга от обилните пръски.
	— Бебе, ти си ужасен — извика ядосано тя.
	Веселият му писклив смях я последва, докато бягаше да се измие.


	Копър беше предупредила Великовски, че купоните при Берар започват след единайсет и че няма нужда да отиват по-рано. Както винаги, Хенри беше официално облечен, в костюм и с копринен шал. Беше много притеснена, че й се налагаше да събере два толкова различни свята. Какво щеше да си помисли Хенри за нейната странна компания и какво щяха да си помислят те за него, това никой не можеше да предвиди.
	Пърл също беше с тях — нервна и много неспокойна, а това означаваше, че не си бе взела дозата.
	Студиото представляваше огромно помещение в един стар блок близо до Монпарнас и вече беше претъпкано с народ. Берар го бе затоплил почти до задушаване. Повечето от гостите му бяха облечени в екстравагантни тоалети, което беше обичайно за такива поводи, но самият той бе с изцапаната си с пепел пижама с прогорени от цигарите дупки. Копър рядко го бе виждала облечен в нещо друго.
	Той разбута тълпата, за да ги посрещне. Кучето беше както винаги под мишницата му.
	— Добре дошли, добре дошли! — извика той. — Влизайте. Ето я и Пърл. Каква уста! Какви сочни устни. Скъпа моя, човек може направо да те изяде. А това… — Сините му очи почти изскочиха и побърза да се поклони пред Великовски, но в жеста имаше елемент на шега. — Това трябва да е Аполон, слязъл директно от Олимп. Моите почитания пред Бога на слънцето. А това е Жасант, в чиято чест очевидно сте слязъл на земята при нас, простосмъртните. Жасант има рожден ден. Може да я целунете. — И подаде малката вълнеста топка на Хенри.
	Копър се чудеше какво ли си мисли Хенри за този дебел мръсен художник с екстравагантни маниери и дива брада, който освен всичко друго, вече беше и напълно пиян. Оказа се, че притесненията й са били напразни. Хенри изглеждаше развеселен и целуна кучето по най-тържествен начин.
	Бебе ги поведе и започна да ги представя на приятелите си — една доста странна колекция, по мнението на Копър. Повечето от дизайнерите също присъстваха, дори Баленсиага — висок, тъмен, невероятно стилно и красиво облечен мъж, който изглеждаше леко зашеметен от шума и хаоса наоколо. Сериозният Пуленк също беше тук, както и един едър мъж, който се оказа Дариус Мийо.
	Берар представи Хенри на любовника си от Русия — Борис Кокно, замислен тъжен младеж, балетист. Копър ги остави да си говорят на руски и реши да се разходи.
	На една работна маса бяха наредени бутилки с алкохол от всякакъв вид и с най-разнообразни цветове. Някой й наля чаша „Крем де Менте“. Хареса й. После продължи да се разхожда из тълпата, като с половин ухо слушаше разговорите край нея.
	Около стените на студиото бяха подредени много от творбите на Берар, някои завършени, някои в процес на работа. Имаше дузини модни рисунки, които той с лекота изработваше за списания и дизайнери. Беше любимец на Коко Шанел, както и на Елза Скиапарели и Нина Ричи. Беше известен с това, че никога не можеше да се разчита на него, че ще направи каквото и да е в някакъв обещан срок, но всички бяха свикнали, търпяха безкрайните му запои и дни, в които не похващаше нищо. И въпреки това го чакаха, защото в работата му имаше някаква гениална брилянтност, трудно определима и така различна. Никой друг художник не можеше да постигне този ефект.
	Високо над главите на гостите се издигаха огромни декори за Балета на Шанз-Елизе, който бе основан с помощта на Берар и на Борис Кокно. Виждаха се и различни декори и малки детайли, които правеше за Театъра на модата. Почти скрити сред всички неща, с които се занимаваше, се намираха и неговите маслени картини, които рисуваше за себе си. Копър се спря пред един портрет на Борис. Брилянтно произведение. Берар беше истински талант, протагонист, който щедро изливаше таланта си във всичко, с което се захванеше.
	Копър се питаше колко ли време щеше да издържи на темпото, с което работеше, комбинирано с пристрастеността му към алкохола и опиума. Бе видяла с очите си как Джордж Фричли-Баунд буквално се самоуби по същия начин.
	Някъде след полунощ, когато партито беше в разгара си, Сюзи Солидор най-сетне се появи, облечена в китайска рокля в червено и златисто с висока яка. Беше умопомрачителна. Копър забрави да диша и тръгна през тълпата право към нея. Привличаше я като магнит. Количеството алкохол, което бе изпила, вече си казваше думата и всичко край нея се въртеше.
	— _Chérie!_ — поздрави я нетърпеливо Сюзи. Не се бяха виждали от няколко дни. — Толкова ми липсваше.
	— Ела, искам да те представя на Хенри.
	Лицето на Сюзи веднага се промени.
	— Не искам да се запознавам с този мъж. Той е шпионин, нали знаеш!
	— Той е добър човек.
	— Няма добри мъже. Защо си го довела тук?
	— Бебе го покани. Не бъди ревнива.
	— Разбира се, че ревнувам. Очаквах да съм само с теб. Насаме.
	Копър се засмя.
	— Това е парти, Сюзи.
	Сюзи се загледа през тълпата към Хенри, който разговаряше с Борис.
	— Харесваш тези красиви, брутални мъже. Не разбираш ли, че те искат само да те доминират? Или може би именно това ти харесва. Дебели, тежки устни, с които да те целуват, и дебели, тежки ботуши, с които да те ритат по задника.
	— Ела, поговори с него и ще се убедиш, че е ужасно чаровен.
	— Не искам да се очаровам от този мъж.
	Копър се отказа да я убеждава.
	— Искаш ли нещо за пиене? Има много и най-различен алкохол. Ето там.
	— Не, имам нещо по-добро. Ела — подкани я Сюзи и я задърпа за ръката по стълбите към горния етаж. Озоваха се в малка тъмна стая. — Не включвай осветлението — предупреди Сюзи, заключи вратата и разтвори пердетата.
	Париж се виждаше в цялата му прелест. Небето беше ясно, осветено от ледената пълна луна.
	— Магическо е — прошепна Копър.
	— Полунощ е. Едната половина от Париж прави любов с другата половина — обясни Сюзи и извади златна табакера, в която имаше само една цигара. — Марокански хашиш. Най-добрият.
	Копър сложи ръце зад гърба си.
	— Аз… не съм сигурна, че искам. Никога не съм пробвала хашиш, ти си я запали.
	— Това е божествено, уверявам те. Защо се колебаеш?
	— Тук съм с Хенри…
	— И това какво общо има? Хенри ли управлява живота ти?
	— Не, той никога не ми казва какво да правя.
	— И скоро ще започне. Не му вярвай. Тези мъже са толкова арогантни, толкова властни и доминиращи.
	Това като че попадна точно в целта.
	— Е, може би е леко доминиращ.
	— Мразя ги. Мислят, че могат да притежават другите хора. Предложи ли ти вече да му бъдеш метреса?
	— Предложи ми да му стана съпруга — отговори Копър и веднага след като думите й излязоха от устата й, съжали.
	Сюзи побесня.
	— Как смее?
	— Честно казано, поласкана съм.
	Сюзи я притисна заканително.
	— Не мислиш да приемаш, нали?
	— Не, засега.
	— _Засега?_ Какво е това „засега“? Искаш да ми кажеш, че дори го обмисляш като възможност?
	— Всичко е възможно — усмихна се Копър.
	— Имаш противен вкус, когато става дума за мъже.
	— Да не го обсъждаме тази вечер.
	— Тогава пуши хашиш с мен.
	— Предпочитам да не го правя.
	— Глупости. — Сюзи запали цигарата и напълни дробовете си. Издиша дима навън, към легналия под тях Париж. — Ела, любима моя. Пуши с мен.
	Копър пое цигарата без никакво желание. Направи го само за да успокои Сюзи. Вдиша и веднага започна да се дави в гъстия неприятен горчив дим. Сюзи сложи дланта си пред устата й, за да не й позволи да издиша. Копър се бореше за въздух и когато се успокои, каза:
	— Мисля, че ще повърна.
	— Не, няма. Пак! — Предложи цигарата на Копър и я накара да дръпне още няколко пъти.
	— Не мога повече — задави се Копър.
	— Стига толкова — Сюзи се усмихна мистериозно и взе цигарата в ръката си. — Не е ли божествено?
	Копър наблюдаваше странното усещане в главата си, сякаш бе излязла извън тялото си. Мозъкът й се разширяваше и не можеше да се побере в черепа.
	— Чувствам се странно.
	— Взех го от един немски офицер, който често идваше в клуба ми. Пазех го за специален случай.
	— Ами ако от съда за разправа с колаборационистите разберат? — попита Копър, но не можеше да контролира кикота си. Усещаше се странно олекнала. — Дар от нацистите.
	— Не съм казала, че е дар. Трябваше да платя.
	— Как? — Не се стърпя да попита Копър.
	— Предложих услуга.
	— Не бъди толкова загадъчна. Каква услуга?
	— Ще ти покажа, ако я доизпушиш с мен.
	Въпреки че разумът й категорично отказваше, Копър пое цигарата и опита пак. Ставаше все по-добра, почти експертно задържаше дима в гърдите си. Дробовете вече не я боляха.
	Изпушиха цигарата заедно. Стаята се бе изпълнила с тежък гъст дим с остра миризма, като от тамян. Копър усещаше как всички страхове и предразсъдъци я напускат, излитат от тялото й. Известно време сетивата й бяха крайно изострени и чуваше всеки шум от партито долу, усещаше пулсирането на музиката и гласовете, всичко сякаш вибрираше в нея, въздухът в стаята минаваше като хладна милувка върху кожата й. И тогава цялата реалност изчезна. Тя затанцува сякаш имаше криле. Ръцете й се носеха из въздуха.
	— Как се чувстваш? — попита Сюзи. Тъмните й очи я следяха внимателно, докато танцуваше.
	— Като героиня от приказка. Или като птица. Или като ангел.
	— Сега да ти покажа ли каква услуга предложих на нациста?
	— Да, моля.
	Сюзи бавно започна да разкопчава китайската рокля, която носеше. Очите й бяха заковани в Копър и тя усещаше как сърцето й започва да бие тежко. Едната половина от червено-златната дреха падна на една страна и разкри половината от тялото й. Под коприната беше напълно гола. Луната очерта в сребристо извивката на гърдите й, стегнатите контури на корема й и мяташе сянка върху пъпа и слабините й. Лицето на Сюзи беше половин перла и половин сянка.
	— Ела — каза тихо. Копър с учудване отбеляза, че нещо я влечеше напред, сякаш бе загубила контрол над краката си. — Накарах го да клекне пред мен. В униформата, с лъскавите обувки. _Comme ça._ — Натисна раменете на Копър, тя подчинено се свлече на колене пред Сюзи и вдигна поглед към нея. Червено-златистите дракони на китайската тясна рокля бълваха огън в лицето й, бяха чувствено живи, движеха се бавно и съблазняващо, сластни и предизвикателни.
	Сюзи отвори напълно роклята и притегли лицето на Копър към слабините си, докато къдравите косъмчета докоснаха устните й.
	— _Cet officier allemand — voici ce qu’il voulait, tu comprends?_
	— _Oui_ — прошепна Копър.
	— На него му се смях, но на теб не се смея. — Притискаше се все по-настоятелно към устата на Копър, разтваряше бедрата си. — Към теб изпитвам нещо напълно различно. Искам те. Давам ти себе си.
	И тогава Сюзи клекна пред Копър и опря голото си тяло в нейното.
	— Отвращаваш ли се от мен?
	— Не.
	— Дори когато ти казвам, че ми е било забавно да се правя на курва?
	— Не, не се отвращавам.
	— Наистина? Защото понякога аз се отвращавам от себе си. — Целуна бавно и продължително Копър по устните.
	И този път, когато езикът на Сюзи се плъзна между устните й, Копър не устоя на изкушението. Усети как езикът й пълни устата й като всичко, с което я изпълваше тази жена — силно и решително. Ръцете на Сюзи обхванаха гърдите й, плъзнаха се под дрехите й, търсеха бедрата й.
	Докосването й накара Копър да потръпне от вълнение. Беше уловена в извивките на дракон, много по-силен от нея, сразена от неговото желание и алчност. Собствената й слабост й се струваше така сладка, тялото й се втечняваше като мед.
	Някъде в далечината чу как някой я вика. Беше гласът на Пърл, някъде на стълбите. Копър успя някак да събере сили и да се дръпне назад.
	— Търсят ме — каза с разтреперан глас.
	— Да търсят — изсъска Сюзи.
	— Трябва да тръгвам.
	— Не, остани с мен.
	— Не мога. — Копър се изправи бавно и оправи дрехите си.
	— Съжалявам.
	Сюзи стискаше зловещо устните си. Закопча китайската рокля.
	— Ти си страхливка.
	— Моля те, недей.
	Сюзи стисна лицето на Копър между дланите си и я целуна толкова силно, че я заболя.
	— Ти си моя, _моя, моя_.
	Но Копър чуваше как Пърл я вика и търси. Изплъзна се от ръцете й и поклати глава.
	— Не мога да остана. Аз ще изляза първа. Ти след малко.
	— Ето къде си била, Копър Пот — извика Пърл, застанала на долната площадка на стълбите. Влязоха обратно сред оглушаващия шум в студиото. — Къде беше? — попита заканително Пърл. — Търсих те навсякъде.
	— Излязох за глътка въздух.
	— В този ужасен студ? Ще се разболееш! Виж, трябва да се върна у нас. Имам нужда от дозата си. — Тя хвана ръката на Копър, която беше студена като лед. — Какво ти е?
	— Нищо — отвърна безизразно Копър.
	Не изпитваше страх, но беше ужасно объркана. Наркотикът беше толкова силен, а тя отчаяно се опитваше да прикрие ефекта, който едва сега започваше да поразява тялото й.
	— Болна ли си?
	— Добре съм — измърмори Копър.
	Партито се бе превърнало в карнавал от музика и цветове. Берар беше облякъл един от балетните костюми, които висяха закачени по стените. Беше костюм на клоун в крещящ оранжев и жълт цвят и сега танцуваше под шумните аплодисменти на всички. Лицето му бе почервеняло от нахлулата в главата му кръв, а очите му почти затворени. Беше изгубен в своя си свят.
	Хенри разбута тълпата, за да се добере до тях. Огледа я тревожно.
	— Копър, добре ли си?
	— Добре съм — повтори тя.
	— Много си бледа.
	— Просто съм изморена.
	— Беше с онази жена — намеси се Пърл и вече сочеше към забележително красивата фигура на Сюзи Солидор в китайската рокля.
	Погледът й се впи за секунда в очите на Копър, после се извърна и продължи разговора си. Острият й профил остана напълно безизразен.
	Копър се залюля. Хенри сложи ръка около раменете й.
	— Може би е най-добре да се прибереш у дома.
	— Прав си, искам да се прибера у дома — отвърна тя с напълно изпразнен от емоция тих глас.

	* * *

	Когато излязоха навън, Копър се запрепъва по улицата и Хенри трябваше да я държи да не падне. Изражението му беше тревожно. Нощта беше ужасно студена. По металните повърхности се образуваше коричка лед. Трябваше да вървят по стръмната камениста улица до по-голямо шосе, където имаше някаква вероятност да хванат такси. Макар че Хенри я държеше здраво, обувките й се плъзгаха по леда и на два пъти едва не падна. Копър не обели и дума през целия път. Шумът от партито затихваше зад тях и градът изведнъж бе погълнат от тишина.
	— Ще ми се никога да не бяхме идвали — промърмори ядосано Пърл.
	Хенри не каза нищо. Беше прекалено концентриран да държи Копър изправена. Извадиха истински късмет — намериха такси и се отправиха към апартамента. Копър се облегна назад със затворени очи и бяло лице. Не отговаряше на нито един въпрос. Пърл беше бясна.
	— Онази й е направила нещо.
	— _Кой_ й е направил нещо? — попита Хенри.
	— Онази лесбийка.
	— Сюзи Солидор ли имаш предвид? Какво е направила на Копър?
	— Дала й е нещо, упоила я е, познавам симптомите, повярвай ми.
	Когато стигнаха до площад „Виктор Юго“, Копър вече се чувстваше ужасно. Побягна към банята, клекна под въжето с промити снимки, панделки и бельо и започна да повръща с ужасяващи конвулсии. Кокалчетата на ръцете й бяха побелели, докато стискаше с все сила керамичната мивка. Кожата й беше мокра, потна, лицето й като абанос. Хенри придържаше челото й, а с другата си ръка я стискаше през кръста. Пърл грабна една кърпа, намокри я и изми лицето й.
	Когато Копър повърна всичко, Хенри и Пърл й помогнаха да легне. Странното чувство в главата й започваше да отшумява и паниката полека я напускаше. Хенри я целуна и си тръгна загрижен.
	Пърл беше бясна.
	— Онази не дава и ей толкова за теб — каза тя и щракна с пръсти. — Наистина ли си мислиш, че й пука за теб? Защото не й пука. Не виждаш ли каква е тази жена — една безсърдечна актриса, която обича да демонстрира перверзиите си пред хората. За пари. Докато Хенри…
	— Не ми говори за Хенри.
	— Той е добър мъж, Копър.
	— Какво знаеш ти за него?
	— Мога да позная диамант, когато го видя. И ще го загубиш, ако не се откажеш от Сюзи.
	— Няма да се откажа от Сюзи. По-скоро бих се отказала от Хенри.
	— О, за бога!
	Копър се завъртя настрани.
	— Остави ме. Ще спя.
	И тя заспа почти веднага. Изглеждаше абсурдно млада, с червената коса, разпиляна по лицето, с разранената, леко отворена уста.


	На следващия ден Копър се събуди с кошмарно пулсиращо главоболие. Сякаш някой блъскаше с чук в главата й. Хенри мина да види как се чувства, но тя бе прекалено изтощена, за да даде някакъв нормален отговор. През целия ден беше с махмурлук и не на себе си. Седеше отпусната срещу него с поглед, забит в земята, и отговаряше със срички, без да може да състави цяло изречение.
	— Какво се случи снощи между теб и Сюзи Солидор? — попита той с тих глас.
	— Нищо — измърмори тя.
	— Тогава защо си в това състояние?
	— Имам махмурлук. Пих прекалено много. И…
	— И?
	— Пуших малко хашиш.
	— Кой ти го даде? — Хенри не се шегуваше, искаше отговорите си. — Не, не ми казвай, мога сам да се досетя.
	— Браво на теб.
	Тъмните му очи я изучаваха.
	— Тази жена не ти е добра приятелка, Копър.
	— Ревнуваш.
	— Загрижен съм.
	— Е, няма защо. Мога да управлявам живота си и без твоя помощ.
	— Това няма да свърши добре — каза мрачно той.
	След като Хенри си тръгна, тя се опита да се концентрира върху работата си. Реши, че хашишът не й понася, и макар че бе простила на Сюзи за опита й да експериментира с нея, се закле никога повече да не пробва.
	Другият експеримент — усещането за голото тяло на Сюзи, опряно в нейното, я объркваше, и от друга страна, в известен смисъл възбуждаше. Не й помогна и фактът, че Пърл се сърди цял ден и не пропускаше възможността да й опява. Но тялото й беше смущаващо живо и чувствено.


	След няколко дни Диор дойде да я потърси в апартамента й на площад „Виктор Юго“.
	— Бебе не се е връщал от дни. Не се е мяркал от партито. В Театъра всички са се хванали за главата без него. Трябва да го намерим. Взел съм назаем кола. Ще караш ли?
	— Какво според теб му се е случило? — попита тя, когато потеглиха.
	— Обичайното. Напиване, което се превръща в запой и свършва с оргия. И после се изгубва.
	— И къде мислиш, че може да е?
	— Първо ще търсим под мостовете. Обикновено накрая свършва там.
	— Шегуваш ли се?
	— Не — отвърна тъжно Диор. — Никак.
	Караха по брега на Сена, спираха на всеки мост. Под някои от тях имаше цели комуни клошари, бездомни, дезертьори. Повечето алкохолици. Времето беше леденостудено и Копър видя повече от едно безжизнено тяло, проснато в подозрителна близост до водата. Диор я караше да чака в колата, докато обикаляше из сгушените в студа хора и надничаше да види мръсните им брадясали лица.
	— Не е там — каза, когато се качи в колата след третия мост. — В Париж има трийсет и седем моста и може да отнеме доста време, Копър.
	— Няма значение, на твое разположение съм.
	— Безкрайно съм ти задължен.
	Бузите му бяха почервенели от студа. Както винаги, независимо от малкото пари, с които разполагаше, той беше безупречно облечен — фино английско палто и шапка.
	— Да отидем до пристанище Гренел. Това е едно от любимите му места.
	Когато тръгнаха, той се сви в палтото си като птичка в настръхналите си пера.
	— Как са нещата между теб и Хенри?
	— Не ми се е обаждал тези дни.
	— Говори се, че е имало инцидент на партито — подметна деликатно той.
	— Напих се, нищо повече — отвърна безгрижно тя.
	— Внимавай да не го изгубиш.
	— Тиан…
	— Няма да кажа нищо повече от това. Внимавай, _ma petite_!
	Тя наби спирачките. Тълпа бе блокирала улицата и бяха принудени да спрат. Маршируваха към реката и носеха плакати. От няколко седмици във Франция имаше политически демонстрации и напрежение, стачки, които блокираха Париж за по няколко часа и буквално спираха живота. Но това беше най-голямата демонстрация, която беше виждала.
	— Ще направя няколко снимки — каза тя и се пресегна към апарата си, който носеше навсякъде със себе си.
	— Внимавай! — предупреди изплашено Диор. — Тези хора може да са опасни. И са облечени в най-кошмарните дрехи.
	Копър реши да запомни последното за един къс криминален разказ и тръгна към стачкуващите. Апаратът вече беше фокусиран върху тях. Хората, предимно мъже, имаха кисели лица и крещяха. Копър забеляза, че на много от плакатите имаше сърп и чук. Както Диор бе отбелязал, това бяха предимно работници, облечени в гащеризони и с кепета на главите. Ударите на дървените им обувки върху твърдата ледена земя ставаше оглушителен с нахлуването на нови и нови демонстранти от съседните улици към главното шосе. В началото, докато ги снимаше, не й обръщаха внимание, но след малко един-двама започнаха да й крещят ядосано.
	— Копър! — извика Диор от колата с треперещ глас. — Да вървим!
	Между две дървени греди беше закачен огромен банер и тя искаше да направи снимка докато хората, които го носеха, минаваха покрай нея.
	— Секунда — извика му тя.
	— Копър!
	И едва тогава чу как нещо изсвистя покрай ушите й, след това видя как пада и се разбива в земята. Беше бутилка. Изумена и стресната, тя погледна през обектива точно навреме, за да види как един мъж мята към нея голям камък. Тя бързо се отдръпна настрани и камъкът не я докосна.
	— Хей? Какъв ви е проблемът, неграмотници? Аз съм на ваша страна — изкрещя тя.
	Хиляди обиди се изсипаха отгоре й, мъжете държаха ръцете си зад гърба си, готови да я замерят с каквото имат под ръка. Тя се обърна и хукна към колата.
	Диор беше изпаднал в паника.
	— Луда ли си? — извика задъхано той. — Трябва да се махнем веднага.
	Тя стисна волана и започна да обръща колата по възможно най-бързия начин, като в паниката си да избяга се качи на тротоара. Към тях летяха още и още остри предмети, които отскачаха от колата.
	— Малко са изнервени, а? — каза запъхтяно тя, докато се бореше с лоста за скоростите. — Нямам нищо против да ме псуват на френски, но да ме замерят с камъни и тухли, за мен това е границата на допустимото.
	— Просто тръгвай!
	Докато набираха скорост, нещо удари задния прозорец и той бавно се пропука под формата на паяжина.
	— Исусе! — извика тя и огледа пораженията в огледалото за обратно виждане. — Какво сме им сторили?
	— Заради колата е — каза Диор, който не спираше да трепери. — Те са комунисти. Вярват, че всеки, който има кола, е богат. За бога, не го прави никога повече! Да видим при моста Паси.
	Измъкнаха се без повече инциденти. Минаха под арките на големия мост и заоглеждаха боклуците. Едно бездомно куче им се озъби и после побягна. Няколко клошари, сгушени един до друг, ги огледаха с безцветни подозрителни очи. Някои бяха запалили огньове, от които се издигаше задушлив дим, други вече си подаваха бутилки евтино вино, макар че беше още сутрин. Над тях мина метрото към Паси и ги посипа с дъжд от черна пепел. Мръсотия, студ и чувство за изоставеност — така можеше да се опише това място.
	Изведнъж Диор извика и забърза към купчина боклук до една от металните колони на моста. Копър го последва трепереща от студ. Оказа се, че купчината боклук е човек и човекът е Берар.
	Докато му помагаха да седне, по лицето на Диор се стекоха сълзи.
	— _Mon pauvre ami_ — говореше той със задавен глас. — Бебе! _Tu m’entends?_ Мили боже, почти е мъртъв от студа. Копър, помогни ми.
	Копър клекна до Берар и го огледа с ужас. Едва успя да го познае. Едната страна на лицето му беше посиняла и подута или от удар, или от падане. Брадата му, както винаги беше оплетена, но сега в нея имаше кал и мръсотия. Смърдеше на алкохол и на по-лошо. Подутите му клепачи бяха наполовина отворени. Опита се да ги отвори, но не успя.
	— Бебе! — Гласът на Диор трепереше. — _Peux-tu m’entendre?_
	Берар издаде нещо като тих стон. Не можеше да върви, а беше тежък човек, така че преместването му в колата беше трудна и изморителна задача.
	— Никога не съм го виждал чак толкова зле — пъшкаше Диор и подпираше тялото на Берар. — Милият ми приятел. Мога да виня само себе си. Бях толкова зает с проклетите кукли, че не му обърнах внимание и не тръгнах да го търся по-рано.
	— Не си виновен ти. Защо си причинява това?
	— Работи до пълно нервно изтощение по Театъра на модата. Това е начинът му да избяга.
	Метнаха го на задната седалка. Диор тихо плачеше, докато преравяше джобовете на мазното му палто. Извади няколко почернели лули за опиум, използвани спринцовки и бутилка, която приличаше на разредител за боя.
	— _Merde_ — каза безнадеждно Кристиан и изхвърли всичко. Копър забеляза, че ръцете на Берар бяха все още изцапани със синята боя, с която бе работил преди дни. По някаква непонятна причина тази малка подробност я накара да заплаче.
	— Къде ще го заведем? — попита тя.
	— В Питие-Салпетриер. Там има лекар, който знае как да се справи с проблемите на Бебе.
	— Какво ще му правят?
	— Това, което никой от нас не може — каза мрачно Диор. — Ще го заключат и ще го оставят да пищи.


	Хенри я чакаше в апартамента й.
	— Мразя, когато нещата между нас са неизяснени — каза той. — Съжалявам, ако съм те разстроил или ядосал. Може ли да се сдобрим?
	— Понякога обичаш да командваш хората, знаеш ли?
	— Знам и се извинявам. — Целуна я по бузата. — Плакала си. Какво се е случило?
	— Ходих с Тиан да търсим Бебе Берар. — Копър описа ужасното състояние, в което го бяха намерили, и всичко случило се след това. — И когато стигнахме до болницата, стана наистина кошмарно. Когато го внасяха вътре, той започна да се пробужда и да осъзнава къде е. И тогава започна да ни моли. Умоляваше ни да не го оставяме там. Плачеше. Кристиан също. Когато затвориха Бебе в една от стаите, той започна да пищи нечовешки. Като дете. Трябваше да си запуша ушите и да избягам. Не можех да го понеса.
	— Той сам си го причинява — каза кратко Хенри.
	— Но беше толкова тъжно, не можех да не му съчувствам.
	— Можеш да си спестиш съчувствието. Първо се напива и друса като животно, после страда като животно.
	— Ти си жесток! — възкликна тя.
	— Не, аз съм дисциплиниран. И не уважавам липсата на дисциплина в другите хора, независимо колко са умни и талантливи.
	— Докато го търсихме, попаднахме на стачкуващи. Спрях да направя снимки, но те започнаха да мятат бутилки и камъни по нас. Всъщност счупиха прозореца на колата.
	— Тези хора са опасни, Копър — лицето му беше много сериозно. — Не приближавай до тях.
	— Аз съм журналист — припомни му тя. — От мен се очаква да правя репортажи за тези неща.
	— Те не го знаят. Виждат апарат и мислят, че си от тайната полиция.
	— Приличам ли на човек от тайните служби? — попита предизвикателно тя с повдигнати вежди.
	Той поклати глава още по-сериозно.
	— Не точно. Бившият ти съпруг обаждал ли се е? Знаеш ли нещо за него?
	— Получих едно писмо, но това беше преди седмици. Пишеше, само че е стигнал до нацистки концентрационен лагер и че било шокиращо. Нямам никаква представа къде е сега и какво прави. Писах му, но не ми е отговорил.
	— Липсва ли ти?
	Не можеше да го лъже. Винаги си бяха казвали истината за всичко.
	— Понякога се опитвам да се убедя, че болката си е отишла. Друг път се чувствам напълно безпомощна и нещастна. Имахме и щастливи мигове.
	— Разбира се.
	— Защо Еймъри не успя да уважи това щастие? — попита тя. — Не можеше ли да се научи да ми е верен? Не му ли бях достатъчна?
	— Мисля, че не е осъзнавал какво прави и какъв щастливец е бил да те има.
	— Съпругата ти липсва ли ти?
	— Разбира се. Понякога си мисля, че е по-добре да си отидеш неочаквано и бързо, отколкото да загиваш по малко всеки ден. Иска ми се да мога да я помня каквато беше в началото — жизнена, енергична, с онзи неин блясък, а не страдащия инвалид, в който се превърна накрая.
	— Преживели сте толкова много. Мислиш ли, че наистина някоя може да заеме мястото й?
	— Никой не заема мястото на никого. При любовта нещата не се случват така. Човек може да обича повече от веднъж, но всяка любов е велика по своя си начин.
	— Съгласна съм.
	— Какво би направила, ако съпругът ти иска пак да се съберете?
	— Свършено е — каза категорично тя. — Няма връщане назад. — Тя погледна в мрачното му лице. — Ако не приема веднага с предложението ти, не е заради Еймъри.
	— Не се налага да казваш нищо, все още. Аз съм търпелив мъж.


>	9.

	На следващия ден Париж се събуди с улици, облепени в плакати, които призоваваха хората на обща стачка. Плакатите бяха напечатани на евтина хартия с грозно размазано мастило и със същия знак — сърп и чук, символа на комунистическата партия.
	Интересът на Копър бе възбуден на секундата. Напомняха й на онези памфлети, които бе виждала да се разпространяват в Ню Йорк по време на Депресията. И след няколко дни се появиха още по-провокиращи плакати. На новите пишеше: TOUS AUX BARRICADES.
	„Всички на барикадите!“
	Този призив не се бе чувал и виждал откакто нацистите бяха изгонени от града. Барикадите не се появиха на хубавите улици, където живееше Копър, но пък тя чу, че левият бряг на града бил по традиция по-революционната част от Париж и там мъжете, които бяха на нужната възраст, бяха вече призовавани в армия. Това със сигурност трябваше да се отрази.
	Копър взе апарата, облече най-старото си палто, обу солидни обувки за ходене (такситата и автобусите изпълняваха нареждането за обща стачка) и тръгна към Латинския квартал. Близо до Сен Мишел попадна на барикада — един обърнат писоар. Копър така и не успя да свикне с гледката на тези метални конструкции по улиците на Париж дори и по най-скъпите и красиви места, които бяха сложени, за да могат мъжете да ходят по нужда, когато си искат. Бяха направени така, че краката им се виждаха отдолу.
	Този писоар бе изтръгнат от паважа и поставен в средата на шосето. Така изглеждаше наистина внушителен. Един тон метал запречваше движението в двете посоки. Охраняваше се от около двайсет-трийсет мъже и жени. Копър направи няколко снимки, но се съмняваше, че някой издател ще публикува фотография на обществена тоалетна в средата на шосето, поставена там като израз на политически протест.
	— Не можеш да минеш — каза й една от жените пред барикадата и й метна документите и журналистическата карта. — Тук сме, за да спираме пътя на фашистките копелета.
	— Но аз не съм фашистко копеле — започна да протестира Копър.
	Един мъж с бялата лента на Съпротивата около ръкава и с каска на главата тръгна бавно към нея. В устата му висеше цигара. Лицето му беше неизбръснато.
	— _Salut, comrade._ Помниш ли ме? — каза Копър, разпознала самопровъзгласилия се за лидер на Опозицията Франсоа Жиру, който я беше завел при Кристиан Диор. — Как сте, мосю Жиру?
	— _Comme ci, comme ça._ Работя за революцията, както винаги. — Той дръпна ревера на якето си, за да й покаже черно-бялата лента, закачена на блузона му. — Дадоха ми медал за заслуга за каузата на Опозицията.
	Копър забеляза дръжката на револвера му, която се подаваше от колана му.
	— Поздравления.
	— Трябваше да ми дадат почетния медал на Легиона — отбеляза кисело той. — Но знаят, че съм комунист. Накъде си тръгнала?
	— Чух, че днес ще има голяма демонстрация.
	— И си мислиш, че е някакво представление, а?
	— Аз съм журналист — отвърна гордо тя.
	Жиру издиша дима от цигарата си и я опръска със слюнка.
	— Журналист, а? Пишеш за онези копелета, които искат по двайсет хиляди за една рокля. С тези пари може да се изхранва цяло работническо семейство в продължение на една година. Това ли наричаш журналистика?
	— Е, ако ме пуснеш, днес ще пиша за нещо друго.
	— Как мога да съм сигурен, че не си шпионин?
	— Много добре знаеш, че не съм — отвърна с достойнство Копър, но той нямаше никакво намерение да се огъне.
	— Чух, че мъжът ти избягал от теб. И си в много приятелски отношения с графиня Диор. Как е старият педал?
	— Не го наричай така!
	Жиру показа оголените си зъби.
	— Харесваш тези дегенерирали типове, а? Защо ли?
	— Харесвам го, защото е талантлив, любезен и щедър — отвърна тя уверено. — Сега ще ме пуснеш ли да мина?
	Той присви очи срещу дима от цигарата.
	— Какво си готова да платиш? — Директно си искаше подкупа.
	Тя извади две банкноти от по хиляда франка и му ги подаде.
	— За каузата на революцията.
	Той прибра парите в джоба си, метна цигарата в канавката и й подаде каска.
	— Сложи това — каза и й смигна заканително. — Тази сутрин ще има игри и забавления, помни ми думата.
	— Благодаря.
	— Насам — каза той и посочи с палец през рамото си. — Но си пази главата, другарко. Капиталистическите свине не си играят игрички.
	— Нито пък ние — извика една жена след Копър.
	Каската беше по-тежка, отколкото изглеждаше, притискаше челото и веждите й надолу. Копър мина през блокадата и влезе в квартала. Тук, както винаги, улиците кипяха от живот, въпреки лекия дъжд. Копър не за първи път съжали, че позволи на Диор да я настани в модерната част на Париж. Вероятно би било много по-забавно да живее тук, сред художници, артисти и революционери. Може и да не беше революционер, нито пък човек на изкуството, но със сигурност не беше и фашистко копеле.
	След няколко улици се виждаше все по-малко изкуство и все повече революция. Мъже и жени маршируваха и скандираха. Очевидно всички отиваха към някакъв сборен пункт. Копър се присъедини към тях.
	Някъде отпред се чуваше как масите пеят. Сърцето й се разтуптя, спомни си как маршируваше с баща си и с братята си в Ийст Сайд.
	Сборното място беше голям площад, опасан с разклонени дъбови дървета. Вече се бяха насъбрали около няколко хиляди души, пееха „Интернационала“ и развяваха знамена. Беше издигната платформа, опасана с червени знамена, където вероятно щяха да се изнасят речи.
	Острият дъжд не плашеше никого. В желанието си да направи снимка отгоре на цялото това събиране, тя помоли няколко мъже да й помогнат да се качи на едно дърво. Те се съгласиха, усмихнати до ушите, и веднага се възползваха от шанса да опипат задника й. Копър се настани на един клон и направи снимките.
	Когато реши да помоли мъжете да й помогнат да слезе, ситуацията на площада рязко се промени. Тълпата затихна и тогава се чу оглушителен шум от галопиращи по каменистите улици копита. И шумът се приближаваше.
	От другия край на площада се появи конна жандармерия, после започнаха да нахлуват и от страничните улици. Бяха десетки. След тях маршируваха цял взвод полицаи. Черните им пелерини блестяха от дъжда. Размахваха палките, лицата им бяха прикрити под тежките каски. През тълпата премина вълна от страх и гняв. Това беше омразната френска полиция по охрана на сигурността, специализирана в потушаване на бунтове. Бяха минали по задните улици, за да избегнат барикадите.
	Хората запяха „Интернационала“ и се втурнаха напред към полицията. Един от офицерите започна да говори по мегафона си и да призовава всички да се разотидат, но почти никой не го слушаше, всички ревяха заканително.
	Копър не можеше да помръдне, гледаше как първата линия демонстранти достигна до полицията. Завърза се ожесточен спор и веднага след това един полицай стовари палката върху един мъж. Той падна, стиснал главата си. Тълпата изрева злокобно.
	Това беше сигнал за яростно нападение срещу полицията.
	Демонстрантите размахваха дървените дръжки на плакатите. Един от конете се изправи на задните си крака и после се спусна надолу, прегазвайки попадналите под него хора. Мъже, жени, всички се биеха, крещяха, пищяха.
	И изведнъж на площада се разрази кървава жестокост. Хората ту се втурваха напред, ту отстъпваха назад. Копър си помисли, че е на подходящото място, скрита в дърветата, сякаш беше на мачтата на потъващ кораб по време на буря. Не можеше да направи нищо, освен да снима това, което се случваше. Ръцете й трепереха силно, беше убедена, че повечето снимки ще са размазани.
	Зарови в чантата си за молив и тефтер и започна да си води записки, да описва всичко, което вижда. Битката в другия край на площада се разрастваше, полицията заемаше все по-голяма територия от площада и си проправяше път напред, като успешно разделяше тълпата на две.
	Но жандармерията не владееше изцяло положението. Имаше коне, които се олюляваха и цвилеха от болка, когато ги засипваше дъжд от тухли и камъни. На някои от покривите се виждаха хора, които мятаха експлозиви. Няколко полицаи бяха съборени, конете предизвикваха хаос и плашеха както демонстрантите, така и полицията.
	И тогава за всеобща изненада се чу изстрел. Някой бе стрелял с пистолет към полицията. Полицаите отвърнаха с канонада от стрелба. Край Копър хвърчаха гилзи от куршуми и тя се скри възможно най-дълбоко в клоните на дървото, ужасена от всичко, което се случваше пред очите й.
	Последва втора силна атака на полицията, този път от всички посоки. Размахваха палките си с дисциплинирана жестокост. От покривите се чу кошмарното тракане на карабина. Ставаше много сериозно.
	Тя се държеше за клона и се молеше да не я уцели някой куршум или камък. След ожесточена петнайсетминутна битка демонстрантите започнаха да се огъват. Много от тях бяха с окървавени лица, куцащи, някои си помагаха да се придвижат нанякъде, бягаха от площада, но полицията ги преследваше с палките и ги поваляше.
	Това беше истински погром.
	Някои успяваха да избягат с писъци, но други лежаха на земята, оставени на милостта на копитата на конете сред разпилените червени знамена. Някои бяха прекалено тежко ранени, за да се изправят, други — напълно неподвижни. И те също бяха отнесени с арестуваните към полицейските ванове.
	Стиснала се за клона, сякаш животът й зависеше от това, Копър се надяваше да остане незабелязана. Но имаше и други хора, които се бяха качили по дърветата, и полицията започна насила да ги сваля и арестува. Един по един. Стигнаха и до нея.
	— Ей, ти, слизай долу — заповяда й един жандармерист и размаха заканително палката си.
	— Аз съм журналист — каза Копър и размаха журналистическата си карта с разтреперани ръце.
	— Не ме интересува дори да си Марсел Пруст — отговори мъжът. — Слизай.
	— Няма.
	Полицаят извика свой колега и я свалиха по най-унизителния начин — разклатиха силно дървото и я принудиха да се пусне от клона. Опита се да се изкатери нагоре, но не можа да се задържи. Двамата полицаи веднага я грабнаха, махнаха каската й и взеха фотоапарата.
	— Да не сте посмели да повредите апарата ми — стисна тя мъжа за ръката. — Аз съм американски гражданин.
	— Още по-зле за теб — отвърна мъжът презрително. Извади лентата и унищожи всички снимки, които бе направила.
	— Копеле — нахвърли се Копър върху него побесняла.
	Той подаде апарата на другия полицай и каза:
	— Мятай я във вана с останалите.


	Двайсет и осем часа по-късно вратата на килията се отвори и в рамката на тъмния коридор Копър забеляза размазания силует на полицай.
	— Къде е американката?
	— Тук — обади се Копър.
	Той я подкани, като й кимна с глава.
	— Идвай.
	Тя се сбогува с хората в килията, с които през цялата нощ си бяха разказвали истории за улични битки. Полицаят я побутна да побърза напред по вонящия коридор.
	— Да живее революцията! — извика мъж от килиите.
	— Къде ме водите? — попита Копър, опитвайки се да звучи спокойно.
	— Освободена си — каза полицаят. — Имаш добри приятели.
	Спасителят й я чакаше пред приемната на полицейското управление, облечен в безупречно палто с цвят на карамел и с елегантно бомбе.
	— Хенри!
	— Добре ли си? — попита разтревожено той и я огледа.
	— Взеха ми фотоапарата.
	— Върнах ти го — каза той и вдигна „Ролифлекса“ пред очите й.
	— И съсипаха всичките ми снимки с жестокостите на полицията. Светът има право да види какво се случва.
	— Наранена ли си? Физически имам предвид.
	— Само няколко охлузвания.
	— Тогава да се махаме оттук.
	— Чакай малко — започна да протестира Копър. — Няма да оставя всички тези хора тук.
	— Не можеш да направиш нищо за тях. Утре ще бъдат съдени и вероятно пратени в затвора за месеци. Освен ако не искаш същото да се случи и с теб?
	— Не съм направила нищо лошо. Нито пък те.
	— Не мога да помогна на останалите, но ти си натрупала доста провинения — участваш в бунт, отказваш да изпълниш нарежданията на полицията, оказваш съпротива при арест, обиждаш полицейско лице… Отне ми два часа да ги убедя да те пуснат — обясни тихо той. — И казват, че си била въоръжена.
	— Бях с каска. Това не е оръжие.
	— Понякога си много наивна — засмя се саркастично той.
	— Не исках тези копелета да ми пръснат черепа.
	— Да тръгваме, преди да са променили решението си.
	— Ще направя официално оплакване, че ми съсипаха снимките.
	— Аз не бих — поклати той глава. — Вече обмислят как да ти конфискуват апарата.
	С крайно нежелание тя позволи на Хенри да я избута навън от полицейския участък. Чувстваше се отвратително, може би защото не беше спала.
	— Не ми беше притрябвало да идваш да ме спасяваш — каза грубо тя.
	— Минавало ли ти е през ума, че ако те бяха обвинили във всичко, което имаха в списъка си, щяха да те депортират? — попита той.
	— Полицаите се държаха противно — продължи да обяснява тя, но избегна отговора на въпроса. — Видях как пребиват жени с палките си.
	— Един полицай беше застрелян вчера на твоята демонстрация и още седем-осем са в болница.
	— Така им се пада — озъби се тя. — Нападнаха хората, без да бъдат провокирани. Не са нищо друго, освен платени биячи.
	— Вършат си работата. Бранят Франция.
	— От хора, които не се страхуват да кажат истината за несправедливостите? — попита презрително тя. — Това ли е революцията, за която говориш, Хенри? _Ти_ ми каза, че светът има нужда от нещо ново, нещо свежо, от ново начало. Точно това обещават комунистите.
	Той остана вбесяващо безчувствен към думите й.
	— Това, което обещават, и това, което изпълняват, са две различни неща, Копър. Не си прекалено малка и вероятно помниш, че когато фашистите дойдоха, обещаваха абсолютно същите неща. Те и комунистите извършват едни и същи престъпления и носят същия ужас и терор за хората.
	— Е, ти като капиталист какво друго да кажеш!
	— Предполагам ще ти е трудно да повярваш, но имаше време, когато се наричах комунист.
	— Определено ми е трудно да го повярвам.
	— Е, истина е. Когато в началото хората в Русия чуха за комунистите, всички се вълнуваха, бяха дори вдъхновени от идеята за братство между всички. И после започват да избиват близките ти. Да не говорим, че избиват собствените си последователи. И тогава разбираш, че идеята е била само маска, зад която се крие една черна и кошмарна тирания, че подадената ръка за братство е само една изцапана с кръв лапа с остри нокти, която иска едно — пълна власт над всичко.
	— Франция не е Русия.
	— Но скоро може да бъде. Комунистите купуват оръжие, камиони, коли. Имат печатница не само за плакати и памфлети, но и за фалшиви паспорти и за купони за храна. Сега са извадили радиопредаватели, карабини, пистолети, гранати и всичко, което скриха, след като немците си тръгнаха. Добре са въоръжени и ще организират стачки, които ще парализират страната и ще предизвикат пълен хаос.
	— Откъде знаеш тези неща?
	— Това ми е работата.
	— Да шпионираш?
	Той се засмя.
	— Предпочитам да го наричам събиране на информация. Видях какво направиха комунистите със страната ми — каза с обичайния си лек тон, но думите му бяха сериозни. — Не искам същата съдба да сполети Франция. Или останалата част от Европа.
	— Извинявай — каза тя и потърка очите си. — Просто съм изморена.
	— Има ли нещо друго, което те притеснява? — попита деликатно той.
	Копър въздъхна и прокара пръсти през заплетената си червена коса.
	— Когато ми предложи брак, каза, че не искаш да ме променяш и че няма да ми казваш как да живея живота си.
	— Да, и сега го казвам с цялото си сърце. Не съм те излъгал.
	— Е, благодарна съм ти, че ме извади от затвора и за всичко останало, но ако наистина си го мислил и ако казваш, че е така, не трябваше да идваш в галоп на белия си кон и да ме спасяваш от жандармерията.
	— Значи там ти хареса?
	— Събирах материал за страхотна история. Докато ти се появи.
	— Сериозно ли говориш?
	— Да, напълно.
	— Е, добре тогава — каза той след кратка пауза. — Следващия път, когато си в панделата, няма да дойда да ти дам и една кора хляб.
	— Така вече ми харесва, насилнико — каза тя, после се засмя, а след това се разплака.
	И през цялото време той не каза нищо. След малко Копър избърса очите си с кърпичката, която той й подаде, и разтреперана си пое дъх.
	— Извинявам се, че нахлух да те спасявам. След като изгубих една съпруга, не съм склонен да загубя и втора, преди още да е станала моя.
	Караха през седми квартал — най-красивия и най-богатия в Париж. Тук живееха привилегированите. Хенри спря пред изящна метална врата.
	— Пристигнахме.
	— Какво е това място? — попита тя.
	— Тук живея.


	Домът му бе наполовина скрит зад каменна ограда. Отвориха портала, украсен с изящни метални извивки, и влязоха в избуяла градина. Къщата беше красива и цялото място излъчваше спокойствие. Фасадата бе покрита с бръшлян.
	— Това е като къщата на Маделин! — възкликна Копър. — Стара къща, обвита в лози.
	— Да. Но вместо дванайсет малки момиченца, наредени в редички по две, доскоро тук се помещаваха няколко дузини офицери от Гестапо. Това беше една от първите къщи, които си приватизираха, предполагам, защото знаеха кой съм и с какво се занимавам.
	Хенри отключи вратата и влязоха. Просторната къща беше съвсем тиха, стаите — в безпорядък. Личеше, че немците са бързали да се изнесат. Хубавите мебели, някои от тях счупени, бяха обърнати, стените — напълно оголени.
	— Взеха безценната ми колекция импресионисти — отбеляза сухо той. — Но ми оставиха това.
	На едната стена на внушителната всекидневна имаше портрет с маслени бои на Адолф Хитлер в кафявата му униформа. Гледаше ги заканително изпод козирката на шапката си.
	— Ето това вече е грозна гледка — отбеляза Копър.
	— И аз не я харесвам.
	— Защо не я свалиш?
	— Оставих я там, за да ми напомня срещу какво се борим. И да знам, че след като са взели Ван Гог, а са оставили Хитлер, това означава, че сме ги сразили.
	Въпреки че неканените гости бяха вилнели из къщата, тя бе запазила красотата си. Хенри я поведе от стая в стая, обясни й, че е била построена по времето на Наполеон, изцяло в стил Романтизъм. Таваните и гипсовите орнаменти бяха изумителни. От прозореца на горния етаж имаше гледка към купола на Дома на инвалидите.
	— Кога ще я отвориш отново? — попита Копър.
	— Когато войната свърши. Дотогава предпочитам стая в „Риц“. Харесва ли ти?
	— О, невероятна е. Прелестна. Ако бях на твое място, нямаше да имам търпение и щях веднага да се върна тук.
	— Скъпа, твоя е — каза нежно той. — Твоя е да правиш с нея каквото поискаш. Когато се оженим и войната свърши, ще я съживим.
	Тя се огледа и започна да си представя как ще изглежда това прекрасно място, когато се реставрира. Щеше да бъде една от най-красивите къщи в Париж. Виждаше се като стопанка тук, щеше да се погрижи за декора, да организира вечери, да бъде сред най-почитаните в света на красотата. Парижкото общество щеше да е в нозете й.
	— Някак не мога да си го представя.
	— Аз мога — каза той и погали летящите пламъци на червената й коса. — Не ми се сърди, но трябва да замина за известно време. Далеч.
	Тя го погледна в очите.
	— Какво значи далеч? Къде отиваш?
	— Казах ти, че комунистите планират революция. Е, вече започна.
	— Имаш предвид стачките?
	— Стачките са само началото. Надяват се през следващите няколко седмици да поставят Франция на колене. Имам да свърша някои неща.
	— Ще бъдеш ли в опасност?
	— Разбира се, че не. — Той я хвана за ръката. — Погледни, това ще бъде спалнята ни.
	Беше просторна стая с голям аркообразен прозорец, в който Айфеловата кула влизаше като по мярка и изглеждаше като оживяла картина. За разлика от останалите стаи, тази беше чиста и в изрядно състояние. На масата имаше свежи цветя, балдахиновото легло беше застлано с примамващи чисти ленени завивки.
	— Какво е това? — попита тя. — Приготвил си тази стая заради мен?
	— Исках да изглежда красива за теб.
	— За да легна в това легло с теб? — попита ядно Копър, но като че идеята я забавляваше.
	— Човек винаги се надява.
	Копър не знаеше дали изживява шок или думите му я ласкаят.
	— Хенри! А аз през цялото време да си мисля, че си перфектният джентълмен…
	— Мисля, че вие, американците, имате една поговорка — добрите момчета завършват последни.
	— Не знаех, че е състезание.
	— Аз също не знаех. Но сега виждам, че има такова. И първият, който мине финалната линия, е победител.
	Тя го изгледа продължително.
	— Мислиш, че Сюзи ти е съперник.
	— Не мисля, а _знам_.
	— Не ми харесва да гледат на мен по този начин — каза бавно тя. — Като на награда, която някой ще получи в края на състезанието.
	— Копър — започна той с тих глас, — обичам те. Тук не става дума да те спечеля, а да не те загубя. И ако това се случи, щастието ми ще бъде съсипано.
	— Започваш доста да ме притискаш — обърна се тя към него, крайно неспокойна. — Обеща ми, че ще ми дадеш време. Каза, че си търпелив.
	— Но съперникът ми не. Притиска силно, настъпва. Ако съм търпелив, ще те загубя заради нея и тя ще те има.
	— Тя не ти е съперник.
	— Така изглежда.
	— Но това е крайно несправедливо.
	Копър вдигна лице към него. Нямаше никакво намерение да се огъне и да му даде шанс да я поставя в такава позиция, но някак нещата не се получиха както ги бе планирала. Устните й минаха като четка по неговите, поколебаха се там, като че се канеха да избягат, но после решиха да останат. Целувката, с която Хенри й отговори, беше топла, притежателна, дълбока и след части от секундата тя си спомни всичко, което й бе липсвало толкова дълго време — силата на мъжката целувка, радостта да си в прегръдката на мъж.
	Тялото й реагира моментално. Остана облегната в безтегловност върху тялото му, сякаш я привличаше с гравитационна сила. За момент й се стори, че няма нищо по-логично от това да се отдаде на Хенри, да му позволи да завземе живота й. Потрепери и зарови лице в гърдите му.
	Той я прегърна в силните си ръце, целуна шията й под ухото, вдиша аромата на кожата й, парфюма в косата й. Копър усети как гърдите й се втвърдяват, как бедрата й се стягат от желание. Пръстите й се заровиха в мускулите на стегнатото му тяло, макар и през дрехите. Не се бе чувствала така от времето, когато беше с Еймъри. И не бе подозирала, че някога ще изпита същото желание.
	— Вие ми се свят.
	— Така става след една нощ в килията. — Копър усети усмивката в гласа му.
	— Много добре знаеш от какво ми се замая главата.
	— Може би. Легни за малко на леглото ни. Само за малко.
	Копър се остави Хенри да я поведе към леглото и да я сложи да легне до него.
	— Не си ли щастлива с мен? — залюля я като в люлка в ръцете си.
	— Всичко е красиво — отвърна тихичко тя. — Тази стая е красива, къщата е красива, ти си красив. Но свободата ми е ценна.
	— Знам това и не искам да ти я отнемам.
	— Но точно това правиш. Нима бракът не е загуба на свободата?
	Той се усмихна с едва доловима тъга.
	— Моето виждане за брака е вероятно малко по-различно от твоето, скъпа моя. Вярвам, че бракът е възможен, когато човек сам, по своя воля се откаже от някои свободи, а не да му ги отнемат насила. Ако се омъжиш за мен, сама ще избереш от какво си готова да се откажеш.
	— Дори ако продължа да се виждам със Сюзи?
	— Дори тогава.
	— Не ти вярвам. Вие се мразите, всеки от вас ме иска само за себе си. — Тя го погали по бузата. — Признай си, Хенри. Ще се побъркаш, ако запазя приятелството си със Сюзи.
	— Приятелството, не, нямам нищо против него. — Той улови ръката й и целуна дланта й. — Повече от приятелство ли е?
	Копър сложи пръст на устните му.
	— Не питай. Ако започнеш да задаваш въпроси, вече отнемаш свободата ми.
	Той нежно отмести ръката й от устните си.
	— Сюзи е лудостта в живота ти. Лудостта ще премине и ще дойдеш при мен. Дотогава ще се опитам да бъда търпелив.
	Топлата му ръка се уви около врата й и нежно притисна лицето й към неговото. Копър усещаше как всяка дума, която току-що бе казала, започва да потъва в подмамващи и коварни плаващи пясъци, докато устните й доближаваха неговите.
	Усети дъха му върху устните си, затвори очи и той я целуна. В началото беше нежна целувка, после все по-настоятелна и търсеща. Когато я целуваше така, Копър усещаше как категоричните й решения и убеждения започваха да се топят. Имаше нужда да бъде обичана от този мъж, макар и да не можеше да му се отдаде по начина, по който той искаше. Цялото напрежение и енергия, натрупани с времето, търсеха облекчение, търсеха път да излязат от тялото й.
	За момент имаше усещането, че се дави. Беше минало толкова много време. Копнежът в нея растеше със сила, която не можеше да бъде пренебрегната. Тя вдигна ръце и обви силния му врат, целуна го, притисна тялото си към неговото.
	Хенри знаеше точно какво иска да направи с нея и тя разбираше. Не беше притежание, а частично отдаване. Той се плъзна между бедрата й, целувките му я търсеха. Тялото й се изви като лък, ръцете му алчно търсеха гърдите й, устните му я поглъщаха.
	— Хенри! — прошепна тя и зарови пръсти в косата му.
	Удоволствието, което й даваше, беше като нахлуването на силен наркотик в тялото й. Никога преди не бе изпитвала такава интензивна емоция. Никога преди не бе знаела, че сексът може да бъде такава нежна атака върху сетивата й, такова жестоко и безмилостно желание. Устните му разбираха всичко, знаеше всяко нейно тайно желание и го задоволяваше в секундата, в която се зараждаше. Всички мисли за болка и провал изчезнаха и останаха мислите само за това, което се случваше сега. Само Хенри имаше значение.
	Тя извика името му. Гласът й бе дрезгав и чужд, прозвуча като вик. Напрежението изчезна от нея с една дълга конвулсия на екстаз. Реалността се надигна като от сърцевината на тъмно бурно море и се настани наоколо. Наркотичният екстаз напълни вените й, изпълни със спокойствие всеки сантиметър от тялото й и накара вселената да започне отново да се движи. Тя го прегърна и го стисна в ръцете си.
	— Нека аз направя нещо за теб сега.
	— Има само едно нещо, което искам. Искам те цялата, Копър. Никога няма да се задоволя с по-малко. Искам те цялата. И съм готов да чакам. — Той се отдръпна от нея. — Но искам да ме видиш.
	Той стана и започна да се съблича. Очите му останаха приковани в нейните. Тя легна и косата й се разля като езеро от пламъци. Едното й бедро бе леко повдигнато и триъгълникът между краката й се виждаше. Остана така, искаше да го възбуди отново.
	Той подреди дрехите си на стола и се обърна към нея без никакъв срам, без неудобство. Тялото му беше красиво, силно, мускулесто. Кожата му — по-тъмна от нейната. С всяко негово движение сухожилията му се движеха плавно като водорасли в море. Мускулите му бяха добре оформени, поддържани със спорт и имаше черно окосмяване по гърдите, под мишниците и по слабините. Виждаха се и белезите от удари и куршуми, които едва не бяха отнели живота му.
	— Можеш да видиш, че не съм стар.
	— Виждам. — Копър знаеше, че никога няма да забрави този момент. Протегна ръка към него. — Ела при мен.
	Той поклати глава.
	— През първата ни брачна нощ ще дойда при теб. Тук, в това легло. Чакал съм цял живот. Мога да почакам още малко.
	Копър го гледаше как се облича. Контролът, който Хенри имаше върху собствените си желания, беше много по-силен от нейния и това леко я плашеше. Беше толкова сигурен, че един ден ще е негова.
	И тогава какво щеше да остане от свободата й, която така бранеше? Дали щеше да стане отново нечия робиня? Или щеше да е началото на нов живот?


>	10.

	Това, което се случи между Копър и Хенри, промени връзката им по много начини. Бяха много по-близо един до друг. Чувствата на Копър към него бяха по-дълбоки, но това също я плашеше. От раздялата с Еймъри за пръв път прави секс с мъж, макар и по различен начин. Освен това се бе обвързала с него физически, въпреки всички предварителни клетви пред самата себе си, че никога не би го допуснала. Имаше усещането, че бяга от втори брак, но и че без него губи почва под краката си.
	По време на отсъствието му Копър имаше време да размишлява и да обмисли положението.
	Сюзи знаеше, че Хенри не е в града, и покани Копър на следобеден чай. Тя живееше на „Фобур Сент Оноре“ и Копър пристигна според уговорката в уреченото време.
	Сюзи беше все още в леглото. Отвори вратата с кисела, намусена физиономия.
	— Защо си дошла толкова рано, по дяволите?
	— Три и половина е — отбеляза Копър.
	— Е, аз си легнах в девет сутринта. Ще си взема вана. Ела.
	Копър седна на ръба на огромната вана, докато Сюзи я пълнеше с топла вода. За Копър това беше най-големият лукс. Когато Сюзи влезе във ваната, водата стигаше до брадичката й.
	— Мисля да отидем да пием чай в „Максим“ — каза тя и подаде на Копър сапуна. — Ще ми измиеш ли гърба, _chérie_?
	— Разбира се. — Копър започна да сапунисва гладките рамене на Сюзи.
	— Такива са руснаците, видя ли? Казаха ми, че те е зарязал.
	— Не е в Париж, замина по работа. Това е.
	— Работа с някоя глупачка.
	— Не вярвам. Той ме обича.
	— А ти? Ти обичаш ли го?
	— Разбира се.
	Сюзи я изпръска с пяната.
	— Предателка!
	— И теб обичам, не ме мокри.
	— Какво му обичаш? Как ти го мушка?
	— Не го е направил все още — отвърна Копър с усмивка. — Но има много красиви атрибути.
	— Виждала си го?
	— Да, малко.
	Сюзи се намръщи.
	— Имам цял шкаф с много по-големи и красиви. Ако ти харесва чак толкова, ще ги ползвам в теб.
	— Не искам нищо такова — потръпна Копър. — И не става дума само за секса. Харесва ми компанията му. И ми липсва компанията на мъж, усещането да бъда с мъж. Обичам мъже. Ти не ги ли обичаш? Имала си любовници мъже.
	— Ще ти кажа нещо странно. Била съм с много мъже, но нито един от тях не е бил сто процента само мъж. Вземи Кокто например. Бил е в леглото ми, но любовта на живота му е красивият му приятел Жан Маре. Имало е и други, но всички са били като Кокто. Виждаш ли как живея? В света на здрача, където хората минават от един пол в друг. Не можеш да кажеш кое е жена, кое е мъж. На човек му писва.
	— Мислех си, че…
	— Какво си си мислила?
	— Че така ти харесва.
	Продълговатото й лице за секунда стана меланхолично.
	— Може би съм покварена. Но ти си сочна круша. — Тя вдигна сапунисаното си лице за целувка.
	Копър избърса сапунените мехурчета от бузата й.
	— Хенри казва, че си жестока.
	— О, значи сте клюкарствали за мен?
	— Казва, че си имала ментор. Тя ти дала всичко, а ти си я захвърлила като стара ръкавица.
	Очите на Сюзи се разшириха за секунда. В хладната светлина изглеждаха почти златисти. После отметна глава назад и се засмя. Копър наблюдаваше как гладката й шия пулсира от смеха.
	— Като стара ръкавица! _Chérie_, откъде ги вземаш такива фрази? Мислех, че са си заминали със Сара Бернар.
	— Но е вярно, нали?
	Сюзи все още се усмихваше.
	— И ако е вярно, какво?
	— Хенри казва, че сякаш си я мразела? Така ли е?
	— Ако си била малък кафяв бръмбар и после си се превърнала в златна пеперуда, нямаше ли да мразиш тези, които са те познавали като грозен бръмбар?
	— Мисля, че бих била благодарна на човека, който ми е показал пътя — отвърна Копър.
	Беше разбрала, че настойчивият поглед на Сюзи до голяма степен се дължеше на късогледството й, а тя мразеше да я виждат с очила и постоянното напрежение в очите да фокусира по-добре придаваше на погледа й тази острота.
	— Подобно на съчувствието, благодарността е емоция, която ми е напълно чужда — обясни тя. — Освен това, беше започнала да вярва, че ме притежава. А никой не може да ме притежава. Какво друго каза Хенри за мен?
	— Че си разбила сърцето й.
	— Изглежда има много истории за мен. Вярваш ли му?
	— Не искам никой повече да разбива сърцето ми.
	— Не ми ли вярваш?
	— Нямаше да съм тук, ако ти нямах доверие.
	— Но слушаш всичко, което Хенри ти каже? Защо? Защото е мъж?
	— Защото е мил и откровен.
	— _Chérie_, хората ще ти разказват много неща за мен. Малкото, което знаят, и многото, което не знаят. И ако слушаш всичко, значи си глупачка.
	— Чувам всичко и не слушам нищо.
	— Добре.
	Сюзи излезе от ваната като Афродита от вълните на морето и започна да попива водата с хавлия. Копър не изпитваше никакъв срам да я гледа. Сюзи беше като пищно, грациозно животно, което не знае, че е голо, и следователно не предизвиква чувство на срам у този, който го наблюдава. Къдравите косъмчета под мишниците и между бедрата й уловиха зимната светлина и заблещукаха топло.
	Уловила погледа на Копър, тя се спря и разпери ръце.
	— Харесваш ли ме?
	— Красива си, и го знаеш.
	Доволна от чутото, Сюзи се завъртя и показа пищната извивка на талията си и сочното си дупе.
	— Не съм много млада, но запазих фигурата си. Все ще мога да се показвам пред хората. Не е зле, а?
	— Не, не е зле — съгласи се Копър. — Защо не се бръснеш под мишниците?
	— Защото е толкова буржоазно. — Тя вдигна ръцете си да й покаже космите под тях. — Не е ли красиво?
	— За вас, французите, да, но американките ще те анатемосат, ако имаш и един косъм. Но след като така ти харесва…
	Сюзи докосна космите на триъгълника между краката си.
	— А тук? — попита лукаво тя. — Искаш ли и тук да се обръсна, за да можеш да виждаш всичко?
	— Не.
	— Защо не? След като толкова настояваш да си избръсна мишниците?
	— Защото това долу не се вижда на обществени места, за разлика от мишниците.
	— Колко си пряма — засмя се Сюзи. — И се изчервяваш като роза, мила моя.
	— Никога не съм познавала друга като теб — каза ядосано Копър, осъзнавайки, че цялата пламти.
	После я наблюдаваше как се облича. Бельото й беше перфектно, ушито по поръчка от шивача на бельо на улица „Камбо“. Коприна и дантела в прозрачно розово. Гладкото й тяло с цвят на бяло злато изчезна под дрехите. След това огледа Копър.
	— Днес е подходящ ден за нещо специално. Свали си дрехите.
	— Така съм си добре.
	Сюзи издаде звук на крайно недоволство и раздразнение.
	— Но аз не съм доволна. Събличай се.
	Това се превръщаше в ритуал. Когато Сюзи искаше нещо, то просто ставаше и най-лесно беше да се подчиниш. Копър свали роклята си. Сюзи се зарови в гардероба. Бяха почти един и същ размер и повечето от дрехите на Сюзи ставаха и на Копър. Сюзи избра копринен тоалет в наситено черно с деликатни смарагдовозелени райета. Настоя да направи грима на Копър. Присвиваше очи през цялото време, докато боядисваше устните й и нанасяше сенки около очите й.
	— Сложи си очилата. Ще ми извадиш окото с тая четка.
	— Мразя да слагам очила — промърмори тя, но все пак ги сложи.
	Бяха с кръгли рамки, като направени от черупка на костенурка, и върху тясното лице на Сюзи изглеждаха леко комично. Но точно в такива моменти, когато показваше тези си слабости, което се случваше много рядко, Копър я обичаше най-много.
	След като нанесе грима и беше напълно доволна от резултата, Сюзи й намери чифт обувки на „Шанел“ с малки лъскави златни панделки, а накрая и малка шапка с черен воал, който по-скоро подчертаваше, вместо да прикрива, големите сиви очи на Копър.
	— Чувствам се като коледен подарък — каза Копър, оглеждайки перфектното си отражение в огледалото с подвижна рамка.
	— Да, точно това си — каза Сюзи и сложи ръкавиците си от кожа на сърна. — Можеш да задържиш дрехите, ако ти харесват.
	Излязоха заедно. Всеки момент можеше да завали, затова вървяха бързо, хванати ръка за ръка като стари приятелки, и се смееха.


	Следобеден чай в „Максим“ беше един от любимите начини за прекарване на свободното време на Сюзи, един крайно женствен ритуал.
	Червени рози във вазите от китайски порцелан красяха всяка маса, чаят се сервираше в деликатни чаши в стил ню арт и вероятно бяха на възрастта на самия ресторант. Френските макарони с аромат на роза, специалитет на заведението, се топяха в устата. Имаше торти с крем, Флорентин и воловани хрупкави, топли и леки като перца. Предлагаха дори чай от Западен Бенгал. С две думи, тук сякаш войната беше свършила. Сякаш никога не бе имало война.
	Почти всички маси край тях бяха заети от красиво облечени жени. Някои на групички, повечето по двойки, с приведени една към друга глави тихо си говореха. Копър се запита колко ли от тях бяха в интимни отношения. Улови доста погледи в тяхната посока. Някои безсрамно им се възхищаваха. Една жена впери поглед в нея. Тъмните й очи така се бяха вторачили, че Копър се почувства крайно неловко. Друга ниска и пълна жена я проследи с блестяща усмивка, като котката в „Алиса в страната на чудесата“.
	Копър пренебрегна всички тези открити ухажвания, но се замисли колко по-различно беше приятелството между жените, в сравнение с това между мъжете. Колко по-гъвкаво, многопластово, с толкова много нюанси и завладяваща поглъщаща интимност можеше да бъде връзката между две жени.
	Копър бе израснала с четиримата си братя и техните приятели. Сестра й беше по-голяма, вече беше омъжена и работеше като медицинска сестра, когато Копър беше едва на десет. Без майка, контактите й с жени бяха доста ограничени.
	През последните няколко седмици Сюзи я бе научила на толкова много неща, беше й показала какво може да й даде едно женско приятелство. Връзката й със Сюзи беше емоция: не само остър ум, вълнение, неподправена радост от това, което може да даде животът, но също и нещо романтично.
	След чая тръгнаха по улица „Фобур Сен-Оноре“ да разгледат витрините на изящните скъпи магазини, където осветлението вече беше запалено, в бавно спускащата се вечер. Дъждът беше спрял и парижани се разхождаха по красивата улица.
	За втори път Копър имаше усещането, че войната е спряла, че градът плуваше в окото на същия огромен циклон, който се извиваше около тях, помиташе всичко по пътя си, но центърът оставаше спокоен. Зловещо тих.
	Влязоха в „Ланвин“, една от най-старите модни къщи в Париж, любимата дизайнерка на Сюзи. Дрехите бяха качествени, но с тренираното си вече око Копър забеляза, че излизат от мода със сложната си бродерия и многото ресни. Дори деликатните флорални цветове изглеждаха като изскочили от предишни векове.
	Докато се разхождаше сред изложените модели, Копър вдиша аромата, който се носеше във въздуха.
	— Господи! Това е божествено.
	— Това е „Моят грях“ — парфюмът на Жан Ланвин. Харесва ли ти?
	— О, обожавам го.
	— Люляк и мускус.
	— Никога не съм помирисвала нещо по-хубаво.
	Сюзи отиде до щанда, където като важен клиент я посрещнаха с нужното уважение.
	— Дайте ми един флакон „Моят грях“, моля.
	— Това за мен ли е?
	— Разбира се.
	— Но ти мразиш парфюми.
	— Ще го слагаш, когато не съм с теб.
	Копър беше очарована от облото черно шишенце със златна капачка, както и от кутията, на която имаше зловеща котка.
	— Толкова си добра с мен — каза тихо Копър.
	— Така ли? А тази сутрин бях зла?
	— Можеш да бъдеш и двете.
	— Вярно е.
	Сюзи бе извадила малко огледалце от чантата си и внимателно оправяше червилото си. Огледа се критично и го затвори рязко и решително.
	— Ела.
	Пресякоха улицата и Сюзи се спря пред антикварен магазин, зад чиято витрина под мекото деликатно осветление блещукаха изумително красиви гравирани мебели.
	— Какви прекрасни неща! — каза Копър.
	— А, да. Това е човек, който наистина разбира от красиви неща. Ела. — Сюзи бутна вратата и влезе.
	Копър я последва и изведнъж сякаш се оказа в пещерата на Аладин. Мраморни статуетки, картини с маслени бои, мебели. Имаше бижута, стъклени кутии с тежки сребърни прибори.
	Една жена в тъмносин костюм се приближи да ги посрещне. Едва когато видя изражението на лицето й, Копър се досети къде са.
	— Добър вечер, Сузане — поздрави жената.
	— Добър вечер, Ивон — отвърна безгрижно Сюзи. — Пихме чай в „Максим“ и така и така минавахме, реших да се отбия. Надявам се не възразяваш.
	— Разбира се. Защо да възразявам? Добре дошли в малкия ми магазин.
	— Това е моята близка приятелка Копър Хийткоут. Копър, това е Ивон де Бремон Д’Арс.
	След това официално представяне, Копър подаде ръка.
	— _Enchantée_, мадам де Бремон.
	Ръката на жената беше хладна, ръкостискането кратко. Ако Копър знаеше, че това е магазинът на бившата любовница на Сюзи, никога нямаше да влезе, но беше прекалено късно да бяга.
	Ивон де Бремон беше над петдесетте, с къса черна коса. Костюмът й беше с леко мъжка кройка, но много шик именно заради изчистения си дизайн. В задната част на магазина върху красив килим лежеше голяма немска овчарка. Интелигентните очи на кучето ги наблюдаваха с интерес. Единственият човек, който се чувстваше удобно, беше Сюзи.
	— Изглеждаш добре, Ивон — каза тя и огледа с хладен поглед лицето на жената, ръцете, дрехите й.
	— Ти също, моя скъпа Сюзан.
	— А, аз винаги изглеждам изморена и напрегната, а ти така спокойна. Интригите и връзките изсмукват силите. Много умно от твоя страна да бягаш от стреса на човешките взаимоотношения.
	— Не се оплаквам от недостиг на връзки — отвърна Ивон на атаката. — Макар че хормоните ми са доста по-кротки от твоите.
	— Нима? Говори се, че напоследък живееш като монахиня.
	— Това са глупости.
	— Надминала си себе си — продължи Сюзи, оглеждайки магазина. — Много добра експозиция. Толкова много хора са готови да се разделят с наследените си вещи и бижута, при това за малко пари.
	— Плащам най-високата цена — отвърна сковано жената. — Знаеш го много добре.
	— Но всички обичат да се пазарят, нали така? — настояваше Сюзи. — Купувай евтино, продавай скъпо. Това е основата на бизнеса, или греша? — Усмивката й беше копринена и в същото време иронична.
	— Щом така казваш — отвърна тихо Ивон. — Но от опит знам, че няма такова нещо като пазарене. Ако предлагаш малко, получаваш боклук.
	— А, много разпалено се защитаваш, Ивон. Обичаш да вземаш разни неща без пари. Бъди честна.
	Лицето на жената почервеня от гняв.
	— Честна съм. Най-евтините неща често са съсипани и изискват огромни усилия да бъдат приведени в добър вид.
	Това очевидно развесели Сюзи.
	— Щом така казваш.
	Докато Копър нервно и притеснено гледаше как двете жени се обиждат, си спомни думите на Диор, че са като сестри. И беше прав. Имаха същата грация, еднакви атлетични фигури, дори лицата им бяха толкова подобни, издължени и красиви, с перфектни бели зъби. Единствената разлика беше, че ако можеше да се сложи разделителна линия между младостта и зрелостта, Сюзи беше от едната страна на линията, а Ивон от другата.
	— И как беше чаят? — попита Ивон, но сега въпросът беше зададен на Копър. — Хапнахте ли от макароните с аромат на рози? И от пълнените соленки? Казват, че в тях има пилешко, но е заешко, уви.
	— Обичам заешко — отвърна Копър.
	Ивон я огледа с презрение.
	— И са те окъпали в „Моят грях“.
	— Копър има тази приказна безупречна ирландска кожа и коса. — Сюзи я хвана за ръката и я издърпа към светлината. — Цветето на младостта. Погледни я само. С нищо не може да се сравни, нали? Кожата на една жена е най-прелестната материя на света.
	— И най-краткотрайната — отвърна Ивон. — Не издържа дълго.
	— О, да, права си — Сюзи докосна лицето на Ивон, без да сваля ръкавицата си, с жест, който би могъл да мине за състрадание, ако не беше зловещата усмивка на лицето й. — Макар че ти едва ли имаш нещо против, при положение че предлагаш антики. Колкото по-старо е едно нещо, толкова повече ти харесва, _n’est-ce pas_? — засмя се тя. — Ако няма паяжини във всеки ъгъл, направо не искаш да го погледнеш.
	Ивон се опита да се засмее.
	— Колко си забавна. Все още ли пееш в онзи твой клуб?
	— Разбира се.
	— Наистина се надявам да спечелиш съда на своя страна. Чува се, че не гледали с много добро око на онези, които са били прекалено дружелюбни с немците.
	— Ще поема риска. От опит знам, че всички мъже в униформа са едни и същи, независимо какъв език говорят.
	— Не ми се иска да те пратят в затвора — изстреля обратно Ивон с блеснали очи. — Защото там няма да ти хареса, независимо от привързаността ти към мъже в униформи. И ще ти липсват малките ти глезотийки. Сладкишите със заешко и така нататък.
	— Не се притеснявай за мен. Винаги съм се оправяла сама в живота. Пробивала съм сама.
	— Невинаги — отговори тихо Ивон.
	— Е, сега го правя.
	Една добре облечена двойка влязоха в магазина и отидоха да разгледат антикварния диван в императорски стил.
	— Обърни внимание на клиентите си, Ивон. _A bientôt_, скъпа.
	— Непременно се отбийте пак, когато нямате друга по-спешна работа.
	— Можеш напълно да разчиташ.
	Двете жени се целунаха, без да се докосват с яркочервените си устни. Сюзи уви собственически ръка около Копър и излязоха.
	Когато стъпиха на тротоара, Копър се изскубна гневно от ръката й.
	— Ето защо ме облече така тази сутрин! Да ме показваш като някой пудел.
	— Може и да ми е минало нещо такова през ума — отвърна съвсем спокойно Сюзи. Изглеждаше доволна от себе си. — Но ти не си пудел, _chérie_.
	— Каквото и да съм, не съм твоя собственост. Чувствах се ужасно там вътре. Щях да умра от срам.
	— Защо да те е срам?
	— Защото ме заведе само за да нараниш жената.
	— Ти ме помоли да те запозная с нея.
	— Не съм молила за нищо подобно!
	— Тогава съм разбрала грешно любопитството ти.
	— Ти се държа отвратително с нея!
	— Нима?
	— Повече от отвратително!
	— Мисля, че преувеличаваш. С Ивон се разбираме много добре.
	— Буквално се бяхте стиснали за гушите.
	— Може би. Но ако си простим една на друга, животът и на двете ни ще бъде доста по-скучен.
	— Значи водиш всички свои завоевания там да й ги показваш? Да се фукаш?
	— Не бъди глупава.
	— Правиш го, виждам истината на лицето ти.
	А сега Сюзи й се смееше.
	— Разбира се, че искам да се похваля с теб. Ти си красива. И си моя.
	— Не съм твоя! — озъби се Копър. — Отивам си у дома.
	— Копър, не си отивай.
	— Не ме търси никога повече.


	Копър беше дълбоко наранена и обидена. Случилото се я караше да се чувства използвана и я хвърли в силен душевен смут. По пътя към дома тя се опита да си обясни защо всичко това й се бе сторило толкова грозно. Не бяха само ужасът и срамът, че я разхождаха като циркова маймуна да я показват, а и усещането, че не е била нищо повече от една стрела в дартборда в битката между двете жени. Приятелството на Сюзи беше хубаво нещо до момента, в който се превърнеш в домашен любимец. А домашните любимци са загубили достойнството си. Имаше нещо задушаващо в нейното присъствие и парадиране.
	Копър нямаше търпение да се добере до апартамента си и да махне от гърба си дрехите на Сюзи. Влезе в отвратително настроение и завари Пърл да слага компреси върху подутото си и посиняло, почти черно око.
	— Какво, по дяволите, ти се е случило?
	— Ударих се във вратата.
	— Ударила си се в юмрук. И знам чий.
	Копър гневно огледа лицето й. Подутината се спускаше по цялата буза чак до устата в жълтеникаво лилави петна.
	— Как е възможно да продължаваш да ходиш при това копеле?
	— Ами ти, Копър Пот? — попита уморено Пърл. — Облякла те е в една от своите стари дрехи. И те е поляла с парфюма си. Защо? За да прикрие миризмата на котка?
	Копър се скри в стаята си и веднага съблече копринените дрехи на Сюзи. Гардеробът й беше започнал да се пълни с подаръци от нея. Не бяха стари и износени, повечето бяха на „Ланвин“ и само на няколко месеца. Но всяка от тях носеше със себе си нещо от Сюзи. Ако дрехите на другите жени миришеха на парфюма им, то дрехите на Сюзи миришеха на тялото й. И това объркваше съзнанието й, давеше го в емоции.
	Копър започна да се пита дали Пърл не беше права от самото начало, че връзката й със Сюзи щеше да я промени завинаги, да преобърне живота й и то в неправилната посока. И вероятно така щеше да стане.
	Но може би промяната беше нещо хубаво. Може би Копър искаше да се промени. За какво друго е животът, ако не да се променяме?


	Копър беше в стария си опърпан халат, когато някой почука на вратата. Беше Кристиан Диор, понесъл малко бяло куче под мишницата си.
	— Това е Жасант — каза той, след като тя го покани и го настани пред печката с чаша червено вино. — Кучето на Бебе. През цялото време е била заключена в студиото. Горката. Почти е умряла от глад. Със сигурност й е оставил храна и вода, но всичко е свършило и е гладувала. Питах се дали не може да се грижиш за нея? Докато Бебе се върне?
	Копър пое треперещото животинче и усети малките й като на птиче кости под мръсните заплетени косми на козината й.
	— Разбира се, че ще я взема.
	Копър я заведе в банята да я изкъпе. Беше в окаяно състояние, козината й бе заплетена и много мръсна. Очите й се въртяха уплашено във всички посоки. Миришеше лошо. Диор дойде в банята и седна да наблюдава, докато Копър къпеше малкото животно.
	— Как е Бебе? — попита тя.
	Той въздъхна.
	Още не ми позволяват да го видя. Но съм преживял няколко такива лечения с него и знам, че е ужасно. Целият организъм се разболява. Последния път едва не умря.
	— О, Тиан! Това е ужасна трагедия.
	— Да, той е най-умният човек, когото познавам. Но с Бебе нищо не е умерено. Всичко е крайности. Не може да спре докато не е напълно съсипан. Независимо дали става дума за работа или за забавления. Просто целият се отдава на всичко, с което се захване. Добро или лошо. Останалите използваме таланта си доста разумно, пестим го, защото знаем колко е ограничен. — Диор се наведе над ваната. Лицето му беше мокро от парата. — Не мисля, че ще издържи много.
	— Не говори така.
	— Не мога постоянно да губя хората, които обичам, Копър. Прекалено много болка. — Той избърса сълзите си и отпи от чашата с вино. — Благодаря ти за Жасант. Толкова си мила. Бих я взел, но всеки път, когато я видя, започвам да плача.
	— Няма никакъв проблем — отвърна нежно тя.
	Беше се научила да разбира добре чувствителността на Диор. Жасант явно се бе овъргаляла в нещо мазно, което после бе засъхнало и Копър трябваше да положи огромни усилия да разреши сплъстената козина.
	— Мога ли да попитам — започна внимателно Диор — къде изчезна твоят руснак?
	— Замина по работа.
	— Чува се, че работата му е от деликатно естество, или? Предполагам, че се тревожиш за него.
	— Притеснявам се, задушавам се от тревога — призна тя. — Но това едва ли ще му помогне. Нито пък на мен.
	— Как са нещата със Сюзи?
	— Понякога е страхотна и забавна, но има дни, в които искам да я удуша. Днес беше такъв ден. И тя разказа на Диор за случката с Ивон. Лицето на Диор се изкриви в гримаса.
	— Страхувам се, че Сюзи не е никак дискретна.
	— Държи се с мен като със собственост. Но аз не й принадлежа. Дори не съм лесбийка. — Веждите на Диор се повдигнаха учудено нагоре. — Мразя тази дума, ако трябва да съм честна. Защо изобщо се налага да ни слагат в кутии с етикети?
	— Защото, както вече го обсъдихме, професията на Сюзи е да бъде лесбийка. И другата причина е, че ако не ни слагат в кутии с табелки, останалият свят няма да знае какво да прави с нас. Освен това, когато твърдиш, че не си лесбийка, значи трябва да има друга категория, към която да принадлежиш.
	— Мислех, че гении като теб нямат добра логика — отвърна сухо тя.
	— Никога не съм претендирал, че съм гений. Аз съм човек на логиката.
	Кучето вече беше чисто, или поне колкото можеше да се измие, без да го удавят, и той й помогна да извадят треперещото животно от водата и да го увият в кърпа.
	— През целия си живот съм се срамувал от това, което съм — каза тихо Диор. — Преминал съм през такава болка, агония, през ад, през който е принуден да минава всеки мъж като мен. Не искам това да се случи и на теб.
	— Пърл казва, че мъжете винаги ще се отвращават от мен, ако разберат какво съм направила.
	— Мисля, че мъжете са много по-склонни да приемат жена, която обича жените, отколкото мъж, който обича мъжете. Всъщност за много мъже това е възбуждащо. Именно така Сюзи си изкарва парите.
	— Не разбирам.
	Диор подсушаваше ушите и муцуната на кучето като грижовна майка.
	— Вие, жените, може да правите каквото си искате една с друга и е очарователно и няма последствия.
	— Няма последствия?
	— Просто красота, която търси своето отражение. В това има нещо невинно. Като деца, които си играят.
	— Тиан! — възкликна тя. — В много отношения разбираш жените, и то много добре, но в други… е…
	— Добре, добре, ще се придържам към роклите им.


	Липсата на новини от Хенри беше тежко изпитание. Макар и да отказваше да говори за работа, Копър беше сигурна, че е в опасност. Както Хенри бе предвидил, едва освободената от нацистите Франция беше разкъсвана от стачки и саботажи. Всяка седмица избухваха нови и нови бунтове, а полицията се опитваше да прекара работниците, които искаха да отидат на работа, през барикадите на стачкуващите. Комунисти саботьори, очевидно останали с впечатлението, че експресът Лил — Париж превозва войници, дерайлираха влака. В резултат от кошмарната злополука десетки бяха с опасност за живота, шестнайсет души загинаха.
	Улиците на Париж бяха претъпкани с въоръжена полиция. Правителството уверяваше гражданите и цялата страна, че положението е под контрол, но никой не знаеше какво всъщност се случва под повърхността на видимото. Жестокостите достигаха до нечувани размери, времето отново рязко застудя, нямаше въглища, а мислите на Копър за Хенри ставаха все по-мрачни.
	Тишината, която преди я успокояваше, сега се бе превърнала в ежедневна, ежечасна, ежеминутна разяждаща паника. Във всеки един момент усещаше как стомахът й се обръща от постоянна тревога, премесена с гняв.
	Как можа да изчезне така? Ако я обичаше, както твърдеше, защо се отнасяше с нея по този начин? Освен ако… и тази мисъл я вцепеняваше… бе заловен или убит. Колкото повече се опитваше да не мисли, толкова по-яростно опасенията се връщаха при нея и я притискаха.
	Беше й казал, че събира информация за комунистите, но истината беше, че Копър нямаше никаква реална представа какво точно прави и срещу кого. Дали го бяха заловили? Или изправили срещу някоя стена и разстреляли?
	Или просто му беше писнало от нея и бе намерил някоя друга, някоя, която не му създаваше толкова много грижи и проблеми? Някоя по-готова да изпълни желанията му в леглото? Тази мисъл я изтезаваше, но по съвсем различен начин. Хенри не й се струваше от мъжете, които биха предложили брак, ако се интересуват само от малко въргаляне в кревата. Но и преди бе грешала в преценките си за мъжете, особено за един от тях, и бе сбъркала толкова много.
	Според някои Копър се правеше на недостижима, играеше си на „Ела ме хвани, ако можеш“. И може би Хенри бе усетил, че не е напълно искрена с него и се бе отвратил от нея.


	Едно неделно утро, докато камбаните на църквата все още биеха, Диор, треперещ, измъкна Копър от леглото. Очите му щяха да изскочат от побелялото лице.
	— Обадиха ми се. Сестра ми. Жива е! — стисна с все сила ръката й, сякаш се държеше за нея да не падне. — Идва си у дома.
	Новината бе дошла от Червения кръст. Лагерът, в който била хвърлена, бил освободен от руснаците. Намерили много малко оживели. Останалите са били избити от нацистите, погинали от студ или от глад. Но Катрин, както винаги бе предсказвала мадам Делей, бе оцеляла и една от първите, изпратени обратно към дома. Щяла да пристигне на другия ден сутринта на Гар де Лест с влак, извозващ пленници.
	Всичко това Диор разказваше разтреперан и развълнуван, когато вече излизаха от апартамента й.
	— Трябва да приготвим стаята й — каза Кристиан. — И яйца. Имаме нужда от яйца.
	— Защо яйца? — попита Копър и се засмя на ентусиазма му.
	— За да й направя суфле с кашкавал. Това е любимото й ястие. Ще очаква да я посрещна със суфле. И казаха, че е много слаба. Трябва да я храня добре. Суфле с кашкавал е едно от най-питателните ястия, знаеш, нали? Когато боледувахме като деца, винаги това ни даваха.
	— Добре, ще намерим яйца.
	— И цветя! Имаме нужда от цветя.
	Обикаляха като луди из цял Париж. Яйца, масло, мляко все още се намираха трудно. Само няколко магазина ги предлагаха и там винаги имаше огромни опашки. Диор беше нетърпелив и ядосан. Чакаха с часове в два магазина, но когато стигнаха до щанда, им казаха, че нищо не е останало.
	Но в третия извадиха късмет. Успяха да купят шест безценни яйца, бучка масло, а в четвъртия — малка кана с мляко и кашкавал колкото за едно суфле.
	— Права беше — не спираше да повтаря Диор. — През цялото време Делей беше права. Всички се опитваха да ме убедят, да ме накарат да повярвам, че Катрин е мъртва, но тя знаеше. Ще покрия тази жена със злато.
	На пазара на Ил дьо ла Сите, под сянката на Нотр Дам намериха пролетни цветя.
	— Всички тези цветя едва ли ще се съберат в стаята й — отбеляза Копър.
	— Ще ги сложим из целия апартамент — отвърна той, скрит зад букетите.
	Копър очакваше, че Диор ще купи дори една от птичките в кафез, които също се продаваха на пазара и чуруликаха весело.
	Двамата подготвиха стаята на Катрин. Диор запали печката, за да започне да се затопля. Копър подготви леглото — оправи го красиво и остави възможно повече завивки. Нямаше достатъчно вази за всички цветя, така че се наложи Кристиан да изтича до съседите си на долния етаж за още няколко.
	През цялото време той ту избухваше в смях, ту се смееше весело, ту възкликваше за всяко нещо. Завръщането на Катрин беше истинско чудо. След като цялата кошмарна истина за нацистите и тяхната машина за смърт бе разкрита пред света, ставаше все по-малко вероятно Катрин да е оцеляла. Сега вече знаеха, че милиони бяха загинали в концентрационните лагери — или направо бяха избити, или бяха умрели от изтощение от работа при смразяващи кръвта условия.
	— Трябва да намеря Ерве, годеника й. Трябва да знае, че тя се връща. О, няма да мога да спя тази нощ — каза Диор, когато свършиха всичко и най-сетне бе доволен от крайния резултат. — Как ще затворя очи?
	— Трябва да опиташ — каза нежно Копър.
	Самата тя също не успя да мигне. Представяше си срещата им на другия ден. Диор бе преживял една година в кошмарни притеснения и очакване, една година от арестуването й. А какво ли бе преживяла Катрин? Само Бог знаеше.
	Е, все пак гадателката се оказа права. Катрин Диор беше жива. И само това имаше значение.


>	11.

	Влакът на Червения кръст трябваше да пристигне в девет и половина сутринта. Беше тръгнал от Германия предния ден. Гар де Лест, както целият Париж през последните седмици, беше претъпкан с войници, полиция, граждани, които се придвижваха от една част на Европа към друга, като някои само минаваха през Париж и сменяха влакове.
	Беше дъждовен ден, светлината едва се процеждаше през ламаринените покриви и мръсните стъкла на кънтящата гара и потъваше в потискащия мрак. Тълпи от хора се движеха напред-назад в невъобразим хаос.
	Диор беше в окаяно състояние, трепереше от притеснение и изпадаше в непрестанни пристъпи на паника.
	— Ами ако е изпуснала влака? — не спираше да повтаря. — Ако се е разболяла? Ами ако не я забележим в тази ужасна навалица? — Носеше букет с рози, които почти премазваше от стискане към гърдите си от ужас, че нещо може да се е случило или предстои да се случи. — Ами ако…
	— Нищо не се е случило и няма да се случи — каза Копър и решително го поведе към платформата, на която се очакваше да пристигне влакът. — Гледай къде ходиш, Тиан.
	Едва не го прегазиха с една огромна количка за багаж, напълнена догоре с шест грамадни сандъка.
	Влакът закъсняваше. Чакаха сред група хора, чието настроение беше подобно на тяхното — тревога и очакване. Всички се въртяха около представителите на Червения кръст, които непрекъснато повтаряха, че да, влакът идва, че да, закъсненията са нещо нормално в тези времена, и не, никой не е забравен. От време навреме някой тръгваше към ръба на платформата да надникне и да види дали влакът идва, но моментално му се скарваха и го подгонваха назад.
	Най-сетне траверсите започнаха да скърцат и да издават почти напевни звуци. Влакът идваше. Всички викаха в екстаз. Локомотивът навлезе с болезнено бавна скорост, сякаш пътуването му бе дошло в повече и едва събираше сили за последните метри. Накрая съвсем спря. Парата от локомотива се издигаше като облаци и образуваше кондензация върху всичко наоколо.
	Вратите бавно започнаха да се отварят с трясък и скърцане. Диор стискаше ръката на Копър. От купетата започнаха да се появяват фигури, почти невидими сред облаците пара. Представителите на Червения кръст бяха вдигнали бариера пред посрещачите, което предизвикваше допълнително раздразнение. Хората викаха имената на роднините си и се опитваха да стигнат до тези, които разпознаваха. Но разпореждането беше ясно и категорично — затворниците щяха да бъдат освободени един по един, имената им отбелязани върху списъците.
	— Не я виждам — каза със съсипано изражение Диор, опитвайки се да надникне през мъглата от пара. — Няма я.
	— Не може да я няма — успокояваше го Копър и стискаше ръката му.
	Розите вече бяха съвсем скършени. Копър бе взела апарата си, за да запечата великия миг. Провери го да се увери, че е нагласен и готов да снима.
	След един ужасно дълъг час на тревога и очакване първите пристигнали бяха освободени и тръгнаха към платформата, където роднините им ги очакваха. Тълпата, която досега беше непоносимо шумна, изведнъж затихна. Кои бяха тези призраци, които едва влачеха крака в дрехи десет размера по-големи от телата им? Очите им бяха дълбоко хлътнали в черепите, невиждащи. Не говореха, а издаваха ръждиви ламаринени звуци. Един мъж се опита да каже нещо, но излезе като задушено възклицание на състрадание и ужас. Една жена избухна в сълзи. И после не се чуваше и звук, освен съскането на парата върху охлаждащия се метал на локомотива.
	След това се чуха гласовете на представителите на Червения кръст, които започнаха да викат имената.
	— Диор! Мадмоазел Кристин Диор!
	— Тук! Аз съм брат й.
	Кристиан хукна напред, но фигурата, която го чакаше, подкрепяна от двама мъже, не приличаше на жена. Не приличаше на човек. Изпъкналият череп беше без коса, тялото като зимно дърво — тънко и чупливо. В едната си ръка стискаше малък куфар. Другата й ръка бавно се протегна напред към брат й, а устните й се извиха в някакво ужасяващо подобие на усмивка.
	— Кристиан!
	Диор плачеше с глас. Беше изпуснал букета с розите, останаха премазани на платформата. Копър забрави за снимката. Апаратът се поклащаше на врата й, докато се опитваха да задържат Катрин права.
	Копър се пресегна да вземе малкия куфар на Катрин.
	— О, благодаря, но съм по-силна, отколкото изглеждам.
	На палтото й имаше надпис с името й. На снимките в дома на Кристиан Копър бе видяла красива жена със свежо лице и буйна къдрава коса. Сега нищо не бе останало от тази красота и само острият нос, същият като на брат й, и името на палтото й показваха някаква прилика с жената отпреди година.
	— Не се тревожи за мен, Тиан. Съжалявам, че съм толкова грозна. Косата ми ще порасне.
	— Ти си красива — хлипаше Диор.
	— Нищо не им казах, знаеш, нали? — обясни тя докато минаваше покрай вторачените в тях очи на другите чакащи. Подобно на останалите оцелели, и тя едва движеше краката си. Беше едва на двайсет и няколко, но изглеждаше като старица. — Причиниха ми болка, но не им казах нищо. Трябва да кажеш на всички, дори ако не те питат. Кажи им, че съм запазила всичко в тайна. Никого не предадох.
	— Не се тревожи за такива неща сега — отвърна Диор. — Никой няма да се осмели да те обвини.
	Куфарът на Катрин беше много лек, явно в него нямаше кой знае какво.
	— Имаш ли дрехи? — попита Копър.
	— Само това, което ми дадоха от Червения кръст. Нищо не е по мярка, но поне ми беше топло. Когато ме арестуваха, ми казаха да си взема дрехи, но още с пристигането ми прибраха всичко. А руснаците изгориха затворническите ни дрехи, понеже бяха пълни с въшки. Иска ми се да ги бях запазила. Бях започнала да се привързвам към тях.
	— Ще ти донеса мои дрехи — обеща Копър. — Еднакви сме на височина.
	— Е, така става, когато си бил една година гост на немците — обясни Катрин, очевидно досетила се за неизреченото от Копър. — Не плачи, Тиан. Много по-силна съм, отколкото изглеждам. Кълна се.
	Не спираше да го повтаря през целия път, докато пътуваха към улица „Роял“. Диор успя да се съвземе, доколкото му бе възможно, и сега само целуваше ръката на сестра си. Тя се загледа с хлътналите си очи през задното стъкло на колата.
	— Мили боже, не мога да опиша какво е да видя отново Париж. Като сън. — Засмя се тя. — Не е сън, нали?
	— Не, _chérie_, не сънуваш.
	После Катрин видя една будка за вестници.
	— О, може ли да купим вестник? От месеци не сме чували нищо за войната. Само това, което се шушукаше измежду хората.
	Спряха да купят „Льо Монд“. Тя не го отвори, притисна вестника към лицето си и вдиша аромата на мастилото.
	— Ето така мирише свободата.
	През цялото време Диор говореше весело, внимаваше с всяка своя дума, но едва сега, и може би защото го познаваше вече прекалено добре, Копър осъзна колко беше шокиран от вида на Катрин. Не беше само от окаяното й състояние. Имаше и друго. Катрин се опитваше да се държи ведро, но под маската прозираше изтощението, пълната изолация, самотата, отчаянието. Полагаше неимоверни усилия да не се разпадне, сякаш не знаеше какво ще се случи, ако си позволи да си отдъхне и да се отпусне, сякаш не знаеше как да бъде себе си.
	Копър се втурна в апартамента си и избра дрехи за Катрин. Гардеробът й беше претъпкан с дрехи от Сюзи, които тя така щедро й беше подарила. Малко хубаво бельо няма да е излишно, помисли си тя, и връхни дрехи за това стопено тяло, което със сигурност изпитва постоянен студ. И шапка за голата й глава. Горкото момче.
	Когато се върна, Диор беше в кухнята и се беше заловил да приготвя суфлето. Катрин седеше до прозореца увита в шал и гледаше към покривите на сградите. Обърна се към Копър и каза:
	— Хубаво е да видиш покривите на Париж. Човек се изморява да гледа само тел и далечни дървета, които никога не можеш да достигнеш.
	— Донесох ти малко дрехи — каза Копър. — Вземи си всичко, което мислиш, че може да ти е от полза.
	— Копър, ти си така мила, точно както те описва брат ми.
	— Всъщност е точно обратното. Той самият е много добър с мен.
	— Добротата е разменната монета на човечеството. Може да я намериш дори в концентрационен лагер. Унизен и прекършен, но я намираш. — Наведе се напред да разгледа дрехите. — Имаш прекрасни неща. — Но не докосна нищо, само ги гледаше.
	— Помислих си, че тази жилетка ще ти хареса. От вълна е и много топла. И тази барета. Докато ти порасне косата.
	— Толкова са красиви.
	Най-сетне Катрин протегна колебливо ръка и погали бледосинята вълна. И тогава Копър преживя поредния шок — на лявата китка на Катрин имаше номер — грозно и жестоко татуиран. Индиговосин върху бялата й кожа: 57813.
	— А, да, това е номерът ми. Мразя да го гледам.
	Копър се опита да прикрие емоциите си, да задържи сълзите. Беше чувала, че правят тези неща с хората, но за първи път виждаше с очите си.
	— Може би има как да се махне.
	— Може би.
	— Ще ти дам ръкавици, ако искаш.
	— Чифт памучни ръкавици? Това е толкова мило. Ужасно се срамувам да се покажа така на Ерве. Не искам да ме вижда такава. Няма да ме познае.
	— Той ще разбере. Няма ли да пробваш жилетката? Вероятно ти е хладно.
	Катрин бавно облече меката вълнена дреха.
	— О, какво приятно усещане — въздъхна тя и я приглади с ръка. — Благодаря.
	— Моля, запази я за себе си. На мен не ми трябва.
	— Трудно ми е да го повярвам. Наистина си много добра — повтори тя.
	Диор се появи от кухнята, бършейки ръцете си в престилката за готвене.
	— Почти сме готови. Дами, към масата.
	Седнаха на масата за хранене. Диор донесе храната. Ухаеше така вкусно, че устата на Копър се напълни със слюнка. Беше изпекъл ястието в отделни купички, всяка една изглеждаше перфектно, суфлето беше пухкаво и имаше златиста коричка. Диор отвори бутилка „Шабле“ и напълни чашите им.
	— За Катрин! — вдигна тост.
	Сестра му се усмихна, но почти не докосна виното. Остави чашата и седна загледана в храната пред нея по същия начин, по който гледаше дрехите.
	— Храни се — каза задавено Диор. — Направил съм го точно както го обичаш. Като в Гранвил. И трябва да започнем да те храним добре.
	— Да — отвърна кратко тя, но като че й беше ужасно трудно да вдигне вилицата.
	После сложи една хапка в устата си и затвори очи. Диор я наблюдаваше с очакване.
	— Добре ли е? — попита.
	— Шедьовър.
	— Давай, храни се — подкани я той, ухилен до ушите. — Знаеш, че се яде топло.
	Катрин хапна още малко, после изведнъж избута стола си назад и стана.
	— Извинете ме — каза задъхано и хукна към тоалетната, където започна да повръща, болезнено и дълго.
	Диор изглеждаше изплашен до смърт.
	— Какво й е? — попита шепнешком.
	— Мисля, че е прекалено тежко за нея — прошепна Копър.
	И тогава Диор започна да се удря в главата.
	— Господи, какъв съм глупак!
	Катрин се върна на масата.
	— Съжалявам, Тиан. Суфлето е божествено, но глупавият ми стомах не знае как да реагира.
	— О, _chérie_, толкова съжалявам.
	— Какво можеш да ядеш? — попита Копър.
	— В затвора всеки ден ни даваха супа от картофи. Всъщност беше просто мръсна вода. Ако намериш парче картоф, цял ден ликуваш. Ние имахме късмет, понеже работехме във фабриките и трябваше да ни държат живи. Другите доста често не ядяха нищо… — Гласът й затихна, а очите отплуваха към някакво далечно място, в един друг свят.
	Копър отиде в кухнята. Имаше няколко картофа, моркови, праз и връзка магданоз. Наряза ги ситно и ги сложи да се варят. Катрин и Диор си говореха тихичко. Когато зеленчуците омекнаха, тя ги занесе на Катрин.
	— Чувствам се като бреме — каза тя. — Дори не съм подходяща компания за нормални добри хора. Така съжалявам за суфлето, Тиан.
	Започна да яде супата — бавно и внимателно. Копър и Диор я наблюдаваха мълчаливо. Суфлето започна да губи от пухкавостта си и остана недокоснато. Катрин не повръща повече, но след малко очите й започнаха да се затварят.
	— Трябва да поспиш — каза Диор.
	Катрин надигна уморено глава.
	— Съжалявам, не можах да заспя във влака. Бях толкова развълнувана, че ще те видя, Тиан. И сега, когато съм вече тук, съм ужасна компания…
	Двамата й помогнаха да се премести в леглото и я завиха като дете. Преди да затворят вратата, вече бе заспала. Лицето на Диор беше бяло като тебешир.
	— Тя умира… — прошепна той.
	— Дори не си го помисляй. Минала е през толкова много и е оцеляла.
	Диор покри лице с длани.
	— Никога не съм мислил, че съм в състояние да убия някого, но знам, че мога да убия хората, които са й сторили това.
	— Също и аз — каза тихо Копър.


	През следващите дни Копър научи някои неща за живота на Катрин. Влюбила се в много красив млад мъж от Опозицията, Ерве де Шарбониер. Не след дълго вече участвала в уличните битки срещу нацистите. Задачата й била да запомня важна информация за немските войски и за производството на оръжие и да я предава на Свободна Франция на генерал Шарл де Гол. Надявали се, че една красива млада жена ще мине незабелязана от Гестапо, но грешили. Предали я. Получила съобщение да се срещне с връзката си за информация, но се оказала директно в ръцете на Гестапо. Била арестувана и изтезавана в прочутия с издевателствата си затвор Ла Санте.
	— Най-ужасното беше, че не бяхме изтезавани от немците, а от французи, от нашите.
	Кристиан като обезумял се бе опитвал да я спаси, молел на колене богатите си клиенти да й помогнат. Никой не пожелал. Самият той извадил късмет, че не арестували и него.
	Сега Диор беше безкрайно щастлив, че сестра му си беше вече у дома, но състоянието й го ужасяваше. Говореше, че няма да е зле да я изпрати в провинцията на чист въздух и по-питателна храна, каквато липсваше в столицата, но не можеше да понесе мисълта да е далеч от нея, а и тя беше прекалено слаба да издържи пътуването.
	— Винаги е била моята любимка — прошепна Диор на Копър един ден, когато Катрин бе заспала. — Когато бяхме деца, почти никога не играех с братята си, но Катрин… — Той се усмихна нежно. — Катрин беше различна. Специална. Разбира се, не ми беше позволено да имам свои кукли, затова тя беше моята кукла. Правех косата й, връзвах й панделки, слагах й фибички. Обичах да й правя тоалети, да я обличам и да я извеждам навън да я покажа на хората. Благодарение на нея можех да задоволя страстта си към дантели и рокли.
	— Всъщност, тя е била първата ти муза.
	— Така беше. И колко добра и сладка муза беше. Винаги усмихната, винаги спокойна. Един от братята ми беше луд и трябваше да бъде преместен в лудницата. Горката ми майка почина скоро след това. Никога не съм бил близък с майка си и баща си, нито с другия си брат Реймонд. Бях мечтател, живеех в моя си собствен свят. Катрин беше единствената, която влизаше с мен в този свят. Наистина вярвам, че ако я изгубя, това ще ме убие.
	— Няма да я изгубиш. И не си я изгубил — каза нежно Копър.
	Диор сложи длан върху нейната.
	— Тя има нужда от женска ръка, от женски подход.
	— Не съм медицинска сестра, но разбира се, ще направя каквото е нужно, Тиан.
	Копър заведе Катрин на лекар. Севери Лефебър беше жена на средна възраст, много мила и именно затова Копър се бе спряла на нея. Катрин помоли Копър да остане с нея по време на прегледа. Когато се качи на кантара в лекарския кабинет, се оказа, че е още по-слаба, отколкото Копър предполагаше. По бельо ръцете и краката й приличаха на пръчки, ребрата и костите на таза бяха изпъкнали под бледата кожа, която на места беше напълно безцветна и набраздена от удари, синини и белези.
	Доктор Лефебър извърши обстоен преглед, а накрая ги покани да седнат на столовете пред бюрото и написа със старомодния си почерк диета, която Катрин трябваше да спазва.
	— Страдате от тежка степен на недохранване — говореше, докато писалката й драскаше по листа. — И е много важно да поемате нужните витамини и минерали, за да започнете да се възстановявате. Няма да е лесно, мадмоазел Диор, но трябва да спазвате предписаната диета до последната буква.
	— Ще се опитам.
	Преди да излязат от кабинета лекарката прегърна Катрин и я целуна три пъти по бузите.
	— Вие сте пример за подражание за цяла Франция, мадмоазел — каза тихо тя.
	Да накараш Катрин да се храни, беше истинско предизвикателство. Може би най-голямото от всички останали. Предписаната диета с месо и питателна храна със сигурност щеше да й помогне, но проблемът беше да накарат храната да остане в стомаха й. Катрин не задържаше нищо. Ако хапнеше дори лъжица повече, отколкото можеше да поеме, повръщаше моментално, а това я изтощаваше и ставаше по-слаба и немощна отпреди. Това често довеждаше Кристиан и Копър до пълно отчаяние.
	Друг беше въпросът, че беше много трудно да се намери храна във Франция точно сега, когато войната беше в края си. Вече нямаше омари от Гренвил. А дори и да имаше, влаковете не вървяха. Поради войната и стачките магазините всъщност бяха празни и хората ядяха всякакви остатъци, както по времето на окупацията. Месо и вино, които бе предписала лекарката, почти не можеха да се намерят. Дъхът им буквално спираше, докато гледаха как Катрин повръща телешкото и пилешкото, купени толкова трудно и на безумна цена.
	Копър започваше да се тревожи. Катрин не беше качила и килограм. Всъщност дори бе загубила още повече от теглото си. Копър бе израсла в бедност и разбираше от добра храна. Сподели го с Диор.
	— Всичко това е страхотно на теория — посочи листа с диетата, — но не работи на практика. Ако ми позволиш, ще започна да храня Катрин по моя начин.
	— Както намериш за добре — съгласи се Диор. — Не може да продължава така.
	— Добре тогава — отсече Копър и отиде на пазара.
	Върна се с препълнена кошница.
	— Какви за бога са тези неща? — попита ужасен Диор, когато тя разтовари съдържанието на кошницата с триумфален жест.
	— Майка ми ги наричаше краченца — обясни Копър и разгледа мазното нещо с критично око. — Това са кравешки крака с копитото.
	— Но може да се ядат? — попита невярващо той.
	— О, да, разбира се. Това ни готвеше майка ми, когато бяхме болни.
	— Мислех, че Америка е богата страна. — Диор бавно отстъпи назад от печката.
	— Не и моята Америка. Седем души се хранехме със заплатата на един работник във фабрика. И никога не сме яли омари, повярвай ми.
	След няколко часа упорита работа крачетата се превърнаха в питателна супа с желеобразна кехлибарена консистенция. За радост на Диор, Катрин яде и за първи път не повърна.
	— Ти си гениална — възкликна той в кухнята и прегърна Копър.


	От този ден нататък Копър готвеше гозбите на майка си и хранеше Катрин. Майка й беше починала млада, но бе успяла да предаде на Копър всичко, което трябваше да знае за традиционната ирландска кухня. Това бяха здравословни и питателни храни, но не бяха тежки за стомаха. Поради липсата на пиле, правеше пай от заек. От няколко телешки кокала — прекрасен бульон. Но най-често приготвяше зеленчукови ястия. Сега скромният картоф беше много полезен, както и зелето, ечемикът, бобът.
	Инстинктът й подсказваше, че преди Катрин да започне да приема нещата, които бе предписала лекарката, й трябваха леки, обикновени храни с нишесте, които да й дадат сила и повече енергия, да възстановят състоянието на стомаха й и да върнат апетита й. Също така откри, че Катрин не отказва сладко. Организмът й лесно поемаше ябълково желе и задушени сладки плодове и макар че нямаше вино, Копър правеше сироп от стафиди, който се оказа огромен успех. Често приготвяше и пудинг от тапиока, подсладен със сладко, ако не можеха да намерят захар.
	Щастливият ден дойде, когато стрелката на кантара помръдна нагоре, което показваше, че са на правилен път. Макар много малко, все пак стрелката не беше слязла надолу. Отпразнуваха с едно ястие, което майка й правеше често — палачинки от картофи на скара. Наричаше се боксти. Тези палачинки задължително вървяха с една песен, която майка й я беше научила:
	_Боксти на скарата, боксти в тигана, ако не можеш да правиш боксти, няма да си намериш мъж._
	Катрин позакрепна и вече можеше да излиза на кратки разходки. Очите й бяха слаби от недохранването и слънчевата светлина я дразнеше, затова Копър й купи тъмни очила. Често я извеждаше с шал, увит около главата, и се разхождаха бавно в Тюйлери. Изгорелият танк, който дълго бе стоял там, сега бе махнат и градините отново бяха обсипани с цветя.
	— Не искаш ли да се видиш с годеника си? — попита внимателно Копър. Все още не му бяха казали, че се е върнала и че е жива, нещо, което Копър намираше за много странно.
	Катрин сбърчи лице.
	— Той мисли, че съм мъртва. И може би така е най-добре.
	— Защо говориш така? — възкликна Копър.
	— Не зная дали той може да продължи, не зная дали и двамата можем да продължим. Дали е редно да продължаваме.
	— Заради това, което ти се случи? Ти си красива и ставаш все по-силна с всеки изминал ден. Косата ти ще порасне. Ще бъде щастлив да те види.
	— Не е само това — отвърна сухо Катрин. Облегната на ръката на Копър, тя й разказа историята на любовта им.
	Било _a coup de foudre_, любов от пръв поглед. Катрин влязла в един магазин да купува радио и го видяла. Висок, чаровен, красив. Показал й последния модел. Погледите им се срещнали и сърцето й било пленено.
	— Но има нещо друго — продължи Катрин. — Ерве никога не ми е бил годеник. Това беше невъзможно. Той е женен.
	— О!
	— Да, именно „О!“ — повтори Катрин с равен тон. — И има три малки деца. Едва ли можеш да си по-обвързан със семейство и всичко, свързано с това. Той беше основател и член на Съпротивата и веднага ме записа. Работихме тайно и се обичахме тайно. Животът ни беше пълен с тайни. Обичах го толкова много, обожавах го! Ако не беше тази любов, мисля, че щях да се прекърша пред Гестапо. Но знаех, че ако издам името му, ще го убият. Понесох, изтърпях всичко, което ми причиниха, и слава богу, успях да го предпазя.
	Очите на Копър се напълниха със сълзи.
	— Това е най-смелото нещо, което някога съм чувала.
	— Любовта дава смелост — каза някак безизразно тя. — Или те превръща в пълен глупак. Кой знае къде е разликата?
	— Той трябва да знае какво си понесла заради него — каза Копър. — Не мислиш ли?
	Катрин поклати глава.
	— Не, това само ще го натовари допълнително. Ако го помоля да се върне при мен, това означава да искам от него да остави съпругата и децата си. Преди всичко това да се случи — и тук тя показа с длан слабото си тяло — беше приключение, бягство. Сега е сериозно. Толкова много хора загинаха, толкова много изстрадаха и все още страдат. Не мисля, че мога да понеса повече страдание, нито да моля някой да страда заради мен.
	— Но докато мисли, че си в лагер или мъртва, той така или иначе ще страда.
	Катрин се усмихна с изкривени на една страна устни.
	— Виждаш всичко толкова ясно, Копър.
	— Опитвам се. Когато не виждах нещата ясно, направих много грешки. — Тя млъкна за секунда и попита. — Обичаш ли го все още?
	— Мисля за него всеки час, всеки миг от деня, в който ни разделиха. Това отговаря ли на въпроса ти?
	— Да. Предполагам.
	— А ти? И ти чакаш някого, нали?
	— Предполагам брат ти ти е разказал за него.
	— Изглежда е страхотен мъж.
	— Да, наистина.
	— И иска да се ожени за теб?
	— Да.
	— И ти го обичаш?
	— Да, обичам го, но…
	— Но цениш свободата си — каза Катрин и й отправи лукав поглед.
	— Нещо такова.
	— Американците и вашата свобода. Знаеш ли, има и по-важни неща.
	Копър се засмя.
	— Това ли е мнението на една героиня на Съпротивата?
	— Е, видя къде ме отведе битката за свобода — отвърна тя и дръпна назад шала си, за да й покаже голата си глава. — Свободата е важна, но някои неща са по-важни, безценни.
	— Искам да напиша история за теб, Катрин.
	— В живота ми няма нищо интересно, с нищо не съм забележителна — отговори Катрин.
	— Напротив, има. Ти си смела, минала си през ужасни неща и си оцеляла. Това е толкова вдъхновяващо.
	— Искаш да кажеш история за вестник? — полюбопитства тя.
	— Е, мислех си нещо като статия за списание с няколко снимки.
	— Снимки? Сега? В това мое състояние?
	— Да, абсолютно. Невинаги ще изглеждаш така.
	— Не съм убедена, че идеята ми харесва — отговори колебливо тя. — Нека помисля. Дай ми една-две седмици.

	* * *

	Само след няколко дни Катрин й каза решението си.
	— Добре, ще се съглася да пишеш за мен. И да ми направиш снимки. Не защото историята ми е уникална, а защото това сполетя толкова много хора, а повечето от тях не оцеляха. Светът трябва да знае какво се е случило с тях.
	Катрин се съгласи да позира за няколко снимки и без срам и страх показваше какво й бяха сторили нацистите. Копър оценяваше огромната й смелост, особено като се има предвид, че статията щеше да се чете от хиляди. Но на Катрин Диор със сигурност не й липсваше смелост.
	Освен това нямаше нищо против да говори за преживяното. При самото арестуване я разпитвали по най-свирепия начин, пребили я с юмруци и камшик, връзвали ръцете й зад гърба, болезнено усукани, и държали главата й под вода, докато започне да се дави. Не им казала нищо, макар че чула как други предават съмишлениците си.
	Когато се примирили, че няма да проговори, била изпратена с още две хиляди души, наблъскани като говеда във влакове, към Равенсбрюк. Хората измирали още във влака от кошмарната жега и липсата на въздух и вода. След няколко дни във вагоните имало хиляди разлагащи се трупове. Живи пристигнали по-малко от половината.
	На гарата в Равенсбрюк имало жени от всички държави и националности, които немците вече били завзели. Равенсбрюк се считал за образец за концентрационен лагер, истински пример за подражание на нацистката обществена система, където с твърдост и с добрина се лекували заразените от опасни болести като религия и социализъм. Но реалността била съвсем друга. Това било място на нечувани жестокости и ужаси.
	— Жените, които не умряха от тиф — разказваше Катрин, — работеха във фабриките до изнемогване. По-младите бяха изпращани в болниците за така наречените „медицински експерименти“. Отваряха ги без упойка, режеха краката и ръцете им, вадеха органи, за да видят дали могат да оцелеят без тях. Инжектираха ги с химикали и тестваха лекарства върху тях. Всеки ден изнасяхме с количките десетки трупове и крайници и ги прекарвахме в крематориума. — Копър едва събираше сили да продължава да слуша за всичко това. Съдбата на децата била нечувана и Катрин не можеше да се насили да говори за това. — После ме изпратиха в Бухенвалд, във фабриката за експлозиви. И там нямаха милост. Всеки ден избираха най-слабите от нас, най-изнемощелите и чувах как всяка сутрин ги разстрелват. После пак ме преместиха, този път в мина за калий. Всъщност беше подземен робски лагер. Въздухът беше отровен и не зная как не умрях. И после започнаха да ни местят от място на място, защото Съюзниците напредваха и се приближаваха. В една фабрика за самолети в Лайпциг. И после в Дрезден, където руснаците ни намериха и ни освободиха. Мисля, че вече бях на месец от смъртта. Може би дори по-малко. Руснаците бяха освободили хората от други лагери, затова знаеха какво да очакват. Бяха толкова мили — нахраниха ни, облякоха ни и ни предадоха на Червения кръст. И знаеш ли кое ме запази жива през цялото това време?
	— Кое?
	— Мисълта да се върна при Тиан. Сънувах, мечтаех как се връщам при него в Париж, как се смеем и ядем омар.
	Копър беше дълбоко развълнувана.
	— Тиан винаги е вярвал, че ще се върнеш. Каквото и да му казваха, той не спираше да вярва. Всяка седмица ходеше при една гадателка да се консултира с нея.
	Катрин кимна.
	— Когато беше дете, постоянно търсеше четирилистни детелини, събираше талисмани, измисляше си магии. Спомням си веднъж на един панаир една циганка му погледна линиите на ръката. Каза му, че жените ще му носят късмет и ще направи много пари от тях. Беше толкова развълнуван. Колко се смяха родителите ми тогава! Мисълта, че Тиан ще прави пари от жени? Е, знаеш как е при него.
	— Да, знам.
	— Не е направил състояние, но поне си изкарва прехраната.
	— Ако се махне от Лелонг и си отвори своя модна къща, ще направи пари.
	— Той беше толкова мил и добър брат, Копър. Направи детството ми щастливо, а можеше да е истински ад.
	— Защо говориш така?
	За изненада на Копър, Катрин описа майка си като строга жена, която държала много на дисциплината и била студена и дистанцирана спрямо децата си.
	— Сигурна съм, че ни е обичала, но беше много строга. Винаги беше заета. Никога не показваше чувства към нас и не ни позволяваше да показваме чувствата си към нея или към когото и да е от семейството. Не ни беше позволено просто да изтичаме към нея и да я прегърнем. Ако намачкахме дрехите й, ни наказваше жестоко. Трябваше да се борим за любовта й, да я спечелим, а това никак не беше лесно. Всички се научихме да ходим на пръсти край нея, всички до един, с изключение на Тиан. Той навсякъде я следваше. Научи имената на всяко цвете в градината ни, дори на латински. Братята ни му се подиграваха и бяха жестоки с него. Наричаха го мамино синче, но на него не му пукаше. Той беше твърдо решен да спечели любовта й.
	Копър си спомни как Диор й бе споделил, че живее само за да дава радост на другите.
	— И спечели ли любовта й в крайна сметка?
	Катрин се поколеба, преди да отговори.
	— Мисля, че тя го допусна по-близо до себе си, отколкото някога допусна някого от нас. Той беше единственият, когото заведе в Париж да го запознае с моделиерката си.
	— Това специална привилегия ли е било? — попита заинтригувано Копър.
	— О, да. Нито сестра ми, нито аз имахме правото да ходим с нея. Казваше се Розин Перо. Ателието й беше точно тук, на улица „Роял“, на една крачка от апартамента му.
	— Диор не се мести далеч от корените си — промърмори замислено Копър.
	— Мисля, че силно го беше впечатлила. Да гледа как се създава една рокля, самия процес. Това беше един мистериозен свят и той копнееше да принадлежи към него. След като ходиха няколко пъти, той се запали да ме облича и да си играем на шивач и модел.
	— Да, той ми каза.
	— Трябваше да го пазим в тайна. Братята ми щяха да го побъркат от подигравки, ако научеха. А аз съвсем естествено обичах да ми се обръща внимание. Обожавах Тиан и начина, по който се въртеше около мен и ме глезеше. Странното е, че когато пораснах, изгубих всякакъв интерес към дрехите. — Тя прокара ръка по наболата си остра коса. — Но макар че Тиан полагаше толкова много усилия, Бернард беше този, който получаваше най-голямо внимание от майка ми. Ставаше все по-странен и по-странен. Никой не можеше да се справя вече с него. И после бизнесът на баща ми рухна. Изгубихме красивата къща с гледка към морето и градината, която майка ми направи с толкова старание. Когато Бернард трябваше да бъде изпратен в лудница, майка ни умря от мъка. Кристиан беше младеж и нейната смърт го смаза. Пред очите ми се превръщаше от едно весело грейнало момче в срамежлив и затворен човек. Мисля, че дълбоко в себе си е вярвал, че майка ни му е била отнета, преди да успее да спечели ако не любовта й, то поне одобрението й.
	Копър изпита остра режеща тъга за Катрин. Беше бранила любимия си буквално с цената на живота си и въпреки това сега не можеше да му принадлежи, нито той на нея.
	Реши да разкаже на Диор и да сподели горчивата ирония в съдбата на сестра му.
	— Знаех си, че има нещо нередно, но тогава нямах идея, че Катрин е в Съпротивата. Никаква представа нямах. Идваше при мен изневиделица, без да се обади, енергична и кипяща от живот, както винаги. Понякога прекарваше нощта тук и после с бясна скорост подкарваше колелото си. — Той въздъхна тежко. — Мислех си, че голямата мистерия се свежда до това, че има връзка, и понякога я питах, но тя така и не ми каза кой е мъжът. Естествено, предположих, че има някакво усложнение, че нещо не е наред, например че е женен и всичко трябва да бъде някак запазено в тайна и изисква дискретност. Тогава за мен най-големият риск беше, че ще разбие сърцето й. И я предупреждавах. Не знаех, че в същото време събира и предава тайна информация. Разбрах за него и за дейността й едва когато я депортираха.
	— Знаеш, че не е издала никого, Тиан. Понесла е ужасни неща, за да предпази този Ерве.
	— Знам. Когато я арестуваха, напълно откачих. Ходих при всички, които познавам, умолявах за помощ. Но хората ми затръшваха вратата в лицето. Никой от тях не искаше по никакъв начин да бъде свързан със Съпротивата, макар че сега — тонът му стана горчив — същите тези хора твърдят, че са били герои. Единственият човек, който имаше желание да помогне, беше шведският посланик, но когато той се намеси, вече беше прекалено късно. Катрин вече беше на влака към Равенсбрюк. А останалите, всички онези богати хора, които можеха да направят нещо, да я спасят… Е, тогава видях истинските им лица — нещастни същества, скрити зад помпозни фасади.
	— Ти каза, че ще намериш Ерве и ще му кажеш, че е жива.
	Диор се поколеба.
	— Намерих го. В Париж е. Не съм говорил още с него. Катрин ме помоли да не му казвам нищо.
	— Мисля, че тя копнее да го види. Ситуацията е ужасно трудна. Тя вехне по него. И рано или късно той ще разбере, че е жива, нали?
	— Да. Но може би тя иска решението да е негово. Сам да прецени дали иска да дойде или не.
	— Но това не е романтичен роман, Кристиан. Ако той се върне при нея, ще съсипе семейството си. А ако не, ще разбие сърцето й.
	— В любовта често се случва така — отговори Диор. — Животът ни е прекалено объркан, за да очакваме щастлив край.


>	12.

	Няколко дни след този разговор на вратата се почука и Копър отвори. На прага стоеше непознат мъж, на около четиридесет, висок, слаб, в сако от туид, който нервно мачкаше шапката в ръцете си. Копър веднага се досети, че това е Ерве. Изглеждаше прекалено развълнуван, за да говори, затова Копър започна първа.
	— Катрин ли търсите? — Той кимна. — Тя спи. Желаете ли да влезете и да изчакате, докато се събуди?
	Той направи крачка назад.
	— Ще дойда по-късно. Не искам да я безпокоя.
	Копър нямаше намерение да го пусне да избяга.
	— Не си тръгвайте. Тя винаги дремва по половин час по това време преди обяд. Съвсем скоро ще се събуди. Ще се зарадва да ви види.
	Сякаш с нежелание, той влезе и седна в малкия плюшен салон. Диор беше в „Лелонг“, а тя пишеше статия, докато Катрин спеше. Предложи му кафе, но той отказа.
	— Вие работите. Дошъл съм в неудобен момент.
	— Не се притеснявайте за това. — И после реши да бъде директна с него. — Кога разбрахте, че се е върнала?
	— Един приятел я е видял да се разхожда с някого в Тюйлери преди няколко дни. Предполагам с вас?
	— Да. Разхождаме се там всеки ден, когато времето позволява.
	Мъжът имаше светла коса и мек мустак, остър изсечен профил и напомняше на красивия актьор Ерол Флин, известен с приключенските си филми и начин на живот. Не й беше трудно да разбере защо Катрин е била пометена от любов. Но в момента беше почти болезнено смутен, нервен и не спираше да върти шапката в ръцете си. Гласът му също издаваше притеснението му.
	— Как е тя? — попита.
	— Подобрява се. Когато се върна, беше много слаба и изтощена, но започва да се възстановява.
	— Говори се, че сте направила чудеса с нея. Тя… тя споменавала ли е нещо за мен?
	— Не зная, не сте се представил.
	— Казвам се Ерве де Шарбониер.
	— Мисля, че спомена името ви — отговори мрачно Копър. — Един или два пъти.
	— Не разбирам защо не дойде направо при мен — каза той, скочи от стола и започна да крачи из стаята. — Как така? Върнала се е в Париж и не се е обадила?
	— Много е изстрадала — отговори Копър. — Вероятно много повече, отколкото можете да си представите. Никак не й е било лесно. Не вярвам, че е лесно да се върнеш от света на мъртвите.
	— Мислех, че е мъртва, бях спрял да се надявам, че някога ще я видя. Тя ме накара да продължавам да вярвам, че е мъртва, а през цялото това време е била тук. Жива!
	— Катрин е страдала така, както никое същество не бива да страда. Била е на места, каквито изобщо не можете да си представите, видяла е неща, които ще ви вкаменят само докато слушате за тях. Никой не може да мине през всичко това и да излезе неувреден и цял. Но тя може да се излекува. Най-вече с любов. И най-вече ако спрете да мислите за себе си и започнете да мислите за нея.
	Той не отговори веднага.
	— Извинявам се — каза накрая сковано. — И за мен е много тежко.
	— Тя е пожертвала ужасно много заради вас. За да спаси живота ви. И го е спасила. — Копър го изгледа критично. — Вие сте колко? Петнайсет години по-възрастен? И женен с три деца.
	— Е, и?
	— Накарали сте я да върши работа за Съпротивата и после сте я вкарали в леглото си. Или? Кое беше първото?
	Цветът започваше отново да избива по острите му скули.
	— Мадам, никога няма да разберете какво е страната ти да е окупирана от враг. Франция искаше да се пожертваме за нея. Но от всички французи само неколцина се отзоваха. Катрин беше една от тях. Франция винаги ще я помни.
	— Имате голяма ораторска дарба.
	— А вие сте се самоназначила за неин настойник? Та вие не сте от семейството й. Дори не сте французойка.
	— Прав сте, не съм нито едно от двете. Но считам, че съм нейна приятелка, а не настойник, не й казвам какви решения да взема. Тя е много крехка и ако не се опитвах да я защитавам и да я браня, каква приятелка щях да съм? Никаква, нали? — Копър чу звук от стаята на Катрин. — Ще отида да надникна.
	Катрин беше будна и седеше на ръба на леглото. Копър седна до нея и взе слабата й крехка ръка в своята.
	— Той е тук — каза й тихо.
	— Знам. Чух гласа му. — Цялата трепереше.
	— Искаш ли да изляза?
	— Не, моля те, остани в апартамента. Но му кажи да дойде тук.
	Копър се върна във всекидневната.
	— Може да отидете при нея.
	Ерве тръгна към стаята на Катрин, все така нервно стиснал шапката си. Копър затвори вратата и се върна да работи на масата за хранене. През следващия час от стаята на Катрин не се чуваше почти нищо, само от време навреме тихите им гласове.
	Най-сетне той се появи, каза кратко „довиждане“ и излезе сам, без да чака някой да го изпрати. Бързите му крачки кънтяха по стълбището, докато слизаше надолу. Копър влезе притеснена в стаята на Катрин.
	Катрин стоеше пред прозореца и гледаше навън. Копър изпадна в паника, защото изглеждаше, че има треска. Очите й бяха неестествено ярки, блестяха, лицето й беше червено.
	— Ето, моя мила Копър. Дойде и си замина.
	— Какво се случи?
	Пръстите на Катрин стиснаха нейните.
	— Той все още ме обича. Нищо не се е променило.
	Копър огледа лицето й сякаш търсеше истината.
	— Щастлива ли си?
	— Нищо не се е променило — повтори тя. — Имахме уговорка преди да ме арестуват. И тази уговорка ще остане. Ако реша да я приема.
	— Каква е уговорката?
	— Той никога няма да се разведе. Той е барон дьо Шарбониер и е католик. И двете обстоятелства категорично му забраняват развод. Това просто не се прави, не е възможно, не е законно. Мога да бъда с него. Но не мога да бъда негова съпруга. Не мога да нося името му. Не мога да му родя деца.
	— Това е много тежко.
	— Но мога да имам него. — Устните й отново се извиха в онази нейна полуусмивка. — Какво друго има значение, Копър? Докато го имам, какво повече мога да искам?


	— Ще бъде Катрин и Катринет — каза тъжно Диор, когато Копър му разказа за този разговор.
	— Какво е Катринет?
	— Така наричаме жените, които са над двайсет и пет и все още не са омъжени. Идва от името на света Катрин, която останала мъченица до края на живота си, защото отказала да се омъжи за мъж, който не вярвал в Исус, а в други богове. Когато празнуваме името й, всички стари моми в Париж слагат цветни шапки. Иска ми се сестра ми да има по-щастлива съдба.
	— Но тя има любов — каза Копър. — И тя самата казва, че не иска нищо повече.
	— И двамата са много силни личности — съгласи се Диор. — Ще подредят живота си така, както искат. Той казва, че си го направила на нищо. Питала си го дали намеренията му са почтени.
	— Предполагам, че не ми влиза в работата, но просто исках да я защитя.
	— Каза, че си била много строга.
	— Изпатила съм си в ръцете на съпруг, на когото не му пукаше за мен.
	Катрин ставаше все по-силна и две седмици по-късно обяви, че ще напусне Париж и ще отиде да живее в дома на семейство Диор в Калиан, близо до Грас на Лазурния бряг. Там, на слънце и сред цветя и зеленина, щеше да се чувства много по-спокойна и да се възстанови по-бързо. Ерве де Шарбониер щеше да тръгне с нея и заедно щяха да начертаят бъдещето си.
	Копър и Диор отидоха да ги изпратят на Гара Лион. Катрин прегърна силно Копър.
	— Благодаря ти, мила моя приятелко. Ела някога да ме видиш.
	— Непременно — обеща Копър.
	Макар че все още беше слаба и не бе качила кой знае колко килограми, не приличаше на онзи ужасяваш призрак, който бе пристигнал на Тар дьо Лест преди седмици. В очите й отново имаше надежда. Двамата с Ерве се качиха на влака, намериха купето си и се показаха на прозорците да се сбогуват.
	— Благодаря за всичко! — извика Катрин, когато влакът потегли, и продължи да маха докато изчезна сред облаци пара. Точно както бе пристигнала.
	Диор плачеше. Копър го прегърна през раменете.
	— Скоро ще я видим пак.
	— Горката ми Катрин — проплака той. — Трябваше да се грижа по-добре за нея.
	— Не си бил в състояние да направиш нищо повече. Всеки от нас ходи по своето опънато въже. Това, което може да направим, е да вдигнем другия, когато падне.

	* * *

	Докато си проправяха път през тълпата на гарата, Копър забеляза един профил, който й беше до болка познат. В началото реши, че сънува. Спря на място и изкрещя силно, за да надвика стотиците гласове край нея.
	— Еймъри? Еймъри!
	Той (ако беше той) спря и за секунда Копър си помисли, че няма да се обърне. Но после обърна глава и тя погледна право в красивите виолетови очи на съпруга си.
	Беше като замаяна. Остави Диор и си запробива път сред хората.
	— Здравей, Копър.
	— Не знаех, че си в Париж.
	— Само минавам. — Погледна през рамото й. — Виждам, че все още си другаруваш с как-му-беше-името.
	— Диор. Току-що изпратихме сестра му — обясни тя, опитвайки се да успокои дишането си. Когато го видя след толкова много време, сякаш някой я изрита в гърдите и спря въздуха й. Изглеждаше по-слаб отпреди, облечен във военна униформа, русата му коса — разрошена, сакът — преметнат през рамо. — Имаш ли минутка да поговорим?
	— Разбира се — той погледна часовника си. — Имам трийсет минути докато влакът ми потегли. Можем да пийнем по чаша вино.
	Тя каза на Диор, че ще остане, той се усмихна тъжно и се прибра сам у дома. Копър и Еймъри се отправиха към Ле Трен Бле — бюфета на гарата с богати фрески и тежки, красиви златни орнаменти. Намериха един тих ъгъл в иначе претъпканото заведение.
	Еймъри извика забързания сервитьор и поръча цяла бутилка вино.
	— Изглеждаш добре — отбеляза някак между другото той, докато палеше цигарата си.
	Не демонстрираше кой знае какъв интерес към нея. Очите му обхождаха заведението. Но пък кога ли бе успявала да ангажира цялото му внимание, помисли си тя с горчивина. Никога и нямаше да успее.
	— Ти също — отвърна тя, но това бе наполовина лъжа.
	Сега, когато го огледа по-отблизо, забеляза, че е изгубил доста тегло и макар че нищо не можеше да съсипе физическата му красота, лицето, очите му бяха уморени, измъчени. Бузите му хлътваха, когато засмукваше цигарата.
	— Къде беше? — попита тя.
	— В един концентрационен лагер в Германия — издиша дима.
	Копър си спомни всичко, което Катрин й бе разказвала.
	— Помня, че ми писа оттам. Трябва да е било ад.
	— Всъщност е доста интересно. — В очите му се появи странна светлинка. — Връщам се там.
	— Все още ли се занимаваш с тази история?
	— Да. Работя върху нея от седмици. Очаквам „Пулицър“.
	Виното пристигна и той напълни огромните обли чаши. Тя отпи, а той изпи чашата.
	— Това е велика история. Последиците са безкрайни. Всичко продължава до безкрай — обясни той.
	— Кое продължава до безкрай?
	— Цялото нещо. След като заминах, се записах в предните редици. Видяхме доста битки. Имаше убити. Всеки ден. По много. Офицерите ни притискаха яко да вървим напред, за да стигнем до Берлин преди руснаците. Бях в 157-ми полк, когато освободихме лагера. Огромен е. Можеше да се надуши от два километра. — Наля си още една чаша вино. — Телата бяха нахвърлени навсякъде. Трупове в каруци, в спалните помещения, в крематориума. Не трупове, а скелети. Някои от скелетите дори вървяха и говореха, сякаш никой не им бе казал, че вече са мъртви.
	— Не мисля, че искам да слушам това — каза тихо тя.
	Той се усмихна със стиснати устни.
	— Ние не искахме да го виждаме, но го видяхме. Трябваше, налагаше се. Момчетата, ветерани, калени във войната, плачеха, повръщаха. Когато пристигнахме, немците все още се опитваха да изгорят последните трупове. Знаеш ли какво направиха нашите сержанти? Наредиха ги до стената и ги застреляха. Технически тези хора бяха военнопленници. Нацистите молеха, хленчеха за милост, но нашите момчета не спираха да стрелят, зареждаха отново и пак стреляха.
	— О, Господи!
	— Труповете на немците един върху друг. — Запали още една цигара. — Видях всичко. И се питах дали сме по-добри от тях. Дали беше справедливо наказание или зверство като тяхното.
	— И какъв е отговорът?
	— Отговорът е, че това е просто човешко. Просто човешко. — Той се засмя, но смехът му, както и лицето му, бяха някак празни, сякаш бе изгубил нещо, нещо вътре дълбоко в него бе погубено.
	— После затворниците поеха нещата. Не им дадохме оръжия, но те използваха камъни и метални лостове. Убиха дори някои от надзирателките, макар да бяха жени.
	— Как си могъл да изтърпиш такава гледка?
	— Беше като пристигане в ада. Момчетата ни се страхуваха от затворниците — тези изгладнели, съсипани полухора молеха за храна и впиваха ръцете си в нас за помощ. Нашите войници се дърпаха назад, сякаш не бяха човешки същества. Е, виждала си снимките.
	— Да, виждала съм.
	— Това влезе в мен, в душата ми. Започвах да го разбирам. Останах докато армията, чиято униформа носех, се придвижи напред. Превърнал съм се в специалист по концентрационните лагери. Правя цялостната равносметка. — Изведнъж той рязко се наведе напред и я стисна за ръката. Лилавите му очи горяха в нейните. — Лагерите са огромни, Копър. Поглъщат те. Може да вървиш с дни и пак не можеш да излезеш от тях. Продължаваш да си в ада.
	— Еймъри, това те съсипва.
	— Не, това направи от мен мъж. — Той се усмихна горчиво. — Това беше най-доброто лекарство за всичко, което не ми беше наред преди.
	— И какво не ти беше наред?
	— Много неща — отвърна кратко той. — Пиех прекалено много, лягах с всяко момиче, което се съгласеше. Ти беше единственото нещо в живота ми, което можеше да обуздае злото в мен. И без теб всичко излезе извън контрол.
	— Сега върнал ли си си контрола? — попита тя, наблюдавайки с тревога как отваря следващата бутилка.
	— Естествено. Абсолютно. — Той си наля и впи очи в чашата.
	— Не ми харесва това, което чувам. Това не си ти.
	— О, напротив, точно това съм самият аз.
	— Пиеш прекалено много.
	— Ще спра веднага щом се върна. Там не ми трябва алкохол.
	— Не бива да се връщаш по онези места. Трябва ти почивка.
	— Трябва да продължа да ровя, да търся, докато стигна до дъното на нещата. Кое е това, което ни кара да правим нещата, които правим. Винаги има още, и още. Обесихме коменданта на собствените му бесилки. Направих снимка. Страхотно, нали? — Изражението й сякаш го развесели.
	— Шокирана си. А аз имам потребност да бъда шокиран. Имам нужда от този електрически удар, който идва с шока. Интервюирам един свещеник сега. Бил е три години в лагерите. Три години! Не иска да говори много, но аз ровя и го карам да ми разказва. Ще стане страхотен материал.
	— После се пресегна за сака си, метна го на рамо и изпи остатъка от виното. — Влакът ми тръгва. Трябва да стигна до платформата.
	Казаха си кратко „сбогом“. Тя го гледаше как си проправя път към перона с едното рамо напред. И тогава си даде сметка, че Еймъри не бе задал нито един въпрос за нейния живот. Как е? Справя ли се? Щастлива ли е? Имаше време, когато го обичаше лудо, но това беше минало. Сега вече наистина се бе превърнала в част от миналото му, както и той от нейното.
	Но въпреки всичко усещаше една огромна яма, която бавно потъваше в стомаха й. Имаше нещо в Еймъри. Не й се струваше здрав, нещо не беше наред. Почти й се прииска да не го бе видяла. Да не бе говорила с него.


	Копър предприе смелата крачка да предложи историята на Катрин Диор на списание „Лайф“. Не бе очаквала реакция или поне не нещо кой знае какво. Но за нейна огромна изненада отговорът дойде почти незабавно. Списанието приемаше статията й заедно със снимките. Щяха да добавят и някои снимки от лагера, в който е била Катрин, и да пуснат материала с още две статии в рубриката „Зад телената ограда“. Тя разбира се, щеше да бъде възнаградена за труда си и да напишат името й под заглавието на историята.
	Главният редактор, който й се обади от Америка, беше много любезен.
	— Добра работа. Знаете ли какво е мотото на списание „Лайф“? „Да видим света, опасностите, които предстоят, да виждаме зад стените, да се приближим, да се намерим един друг, да се почувстваме.“ Е, постигнала сте всичко това, госпожице Райли. И ако продължавате да го правите, ще следим работата ви, към която имаме интерес.
	Изминалите седмици бяха променили Копър. Катрин Диор и съдбата й я бяха разтърсили дълбоко. През очите на Катрин Копър бе видяла колко крехък е животът и колко мимолетно може да бъде щастието. Когато я видя да напуска Париж с мъжа, когото обичаше, но за когото никога нямаше да може да се омъжи, това я смути и остави с напълно объркани чувства.
	Животът не беше перфектен, но всеки заслужаваше своето парченце щастие. И човек трябваше да рискува. Понякога това налагаше да направиш компромис със себе си дори, да приемеш компромиса, който някой друг прави за теб. И само защото си направил една грешка, не означава, че ще я повториш или ще живееш с последиците от нея за вечни времена. Срещата й с Еймъри я бе изплашила. Да си сам на този свят бе нещо ужасно. И можеше да отвори вратите на ада.
	Една нощ Копър си беше легнала, когато телефонът звънна. Кучето тихичко похъркваше до нея. Вдигна слушалката с надежда да е Хенри.
	И беше Хенри. В мига, в който чу гласа му, тя избухна в сълзи.
	— Не плачи, любима моя — говореше нежно той.
	— Не знаех дали си жив…
	— Съвсем жив. И копнея за теб.
	— Идваш ли си у дома?
	— Още не.
	— Кога ще си дойдеш? Ужасно ми липсваш. И се тревожа за теб. Моля те, ела си при мен.
	— В мига, в който се освободя, и после нищо няма да ме спре — обеща той. — Но имам още работа.
	— В опасност ли си?
	— Никаква.
	— Не им позволявай да те убият — заплака наново тя. — Не искам да съм тук без теб.
	— Няма да се наложи. Обещавам.
	— Ела си — чу се да казва — и ще се омъжа за теб.
	Настъпи тишина. Реши, че са ги прекъснали. И тогава той попита със съвсем различна интонация.
	— Наистина ли го мислиш?
	Тя преглътна буцата в гърлото си.
	— Да.
	— Ти ме направи най-щастливия мъж на света — чуваше радостта в гласа му. — Ще се върна след седмица. Ще уредя час за подписване.
	— Моля те, нека е бързо и без много церемонии.
	— Не се притеснявай, няма да ти дам време да промениш решението си.
	_Какво казах? Какво направих?_ — не спираше да се пита докато затваряше телефона с разтреперана ръка. Толкова й беше липсвал, че каза всичко това само за да го накара да се върне.
	Но нима не си беше повтаряла през цялото време, че не е готова за брак? Сега нямаше как да си вземе думите обратно. Щеше да разбие сърцето на Хенри. Тя сама го каза, никой не я беше питал. Или пък? Не би го казала, ако наистина не го мислеше?
	Опита се да се пребори с колебанието си. Време беше. Прекалено дълго се размотаваше из Париж съвсем сама, без корени, без отговорности, свободна да прави каквото си иска. Ако не се задомеше скоро, щеше да свърши като Еймъри. Хенри й предлагаше толкова много — приятелство, компания, преданост, сигурност.
	Тя легна в леглото и гушна заспалото кученце. Обичаше Хенри, в това нямаше съмнение. И в крайна сметка нищо друго нямаше значение. И тя като Катрин Диор щеше да има своя мъж. Какво повече искаше? Беше щастлива от факта, че най-сетне сърцето й капитулира.


	Копър реши да каже първо на Сюзи. На следващия ден отиде да я види. За първи път Сюзи беше станала преди обяд и даже бе облякла халата си. Отвори вратата и лицето й грейна.
	— Все пак дойде! — подаде ръце напред. — Прости ми, _chérie_. Отнесох се много лошо с теб.
	Копър бе трогната от изражението в тъмните очи на Сюзи.
	— Простено ти е.
	Сюзи я целуна по устните.
	— Страхувах се, че никога няма да се върнеш при мен.
	— Е, ето ме — отговори спокойно Копър. — Исках да поговорим.
	— Не ми се карай и не ме укорявай. Бях вулгарна и жестока. Показах ти най-грозната част от себе си. И беше права. Сега си видяла най-противното — моята оголена душа.
	Копър се усмихна.
	— Никога не можеш да бъдеш грозна.
	— А ти си красива, когато се усмихваш.
	Сюзи оглеждаше лицето й. Нямаше смисъл да се отлага повече. Пое дълбоко дъх:
	— Дойдох да ти кажа, че ще се омъжа за Хенри.
	Леден вятър замрази усмивката на Сюзи.
	— Моля?
	— Съгласих се. Идва си в Париж след седмица. Церемонията ще бъде кратка.
	— Смазваш сърцето ми.
	— Не искам да правя нищо подобно. Кълна се.
	— Но го правиш. Не можеш да не го направиш! Заради Ивон ли е?
	— Не, разбира се, че не е заради нея.
	— За това е, искаш да ме накажеш.
	Копър поклати глава.
	— Защото го обичам.
	Сюзи зарови лице в дланите си.
	— Проклета да си! Никой не ме е изтезавал така, както го правиш ти.
	— Да те изтезавам? О, Сюзи!
	— Накара ме да чакам толкова дълго, да агонизирам. — Тя махна ръце от очите си. Лицето й беше бледо, в устните й не бе останала капка кръв. — А сега това. Не мога да го понеса. Няма по-жестоко нещо от красива млада жена.
	Копър беше ужасена от думите й.
	— Знаеш, че никога не съм искала да те нараня.
	— Отказах се от толкова много неща заради теб. От всичките си връзки, от всичките си приятелства. Посветих всяка своя мисъл на теб. Всяко мое желание. Всичко пожертвах заради теб. А сега си отиваш от мен и се оказва, че е било напразно.
	— Винаги ще бъдем приятелки — каза безпомощно Копър.
	— Искам да съм повече от твоя приятелка.
	Като че случайно, халатът на Сюзи се разтвори. Беше гола. Топлият аромат на светлата й кожа беше опияняващ. Гладко женско тяло, силно като мъжко, но с женствена мекота и извивки.
	— Искам да съм твоя, само твоя. Обичала ли си ме някога? Поне мъничко?
	— Знаеш, че те обичах. И сега те обичам.
	— Тогава защо ме убиваш така?
	Копър правилно бе предположила, че това ще е много трудно.
	— Съжалявам, но не мога да живея вечно сама.
	— Не се налага да живееш сама. — Дългите пръсти на Сюзи се плъзнаха зад врата на Копър и я притеглиха. Устните й търсеха нейните. — Аз ще се грижа за теб.
	— О, Сюзи — прошепна Копър в топлите й влажни устни. — Просто не мога…
	— Не казвай нищо — затвори устата й с целувка. — Не мисли за нищо, за никого, освен за мен.
	И тогава я притегли към дивана и започна да разкопчава копчетата на роклята й. Ръката й се плъзна под плата и обхвана гърдите й. Кожата на Копър настръхна.
	— Престани, Сюзи. Прекалено късно е за всичко това.
	— Не казвай, че е прекалено късно. Умолявам те, _chérie_. — Тя я притисна с тялото си към възглавниците на дивана. Топлите й крака я стиснаха. Физическата сила на Сюзи беше забележителна. Това беше същество, което можеше да бяга и плува като атлет, но с женска грация. Очите й бяха потъмнели, когато погледна в очите на Копър.
	— Само искаше да ме нараниш, нали? Не мислиш наистина да се омъжваш за онзи. Кажи ми истината.
	— Истината е, че го обичам и той ме обича. Ужасно съжалявам.
	— Малка лъжкиня — Сюзи продължаваше да стиска китките на Копър, а устните й минаваха по клепачите й.
	— Нали каза, че не искаш да страдам? И въпреки това се наслаждаваш на болката ми с тези твои жестоки сиви очи. Храниш се с нея.
	— Не, кълна се, не е така.
	— Не ми пука. Можеш да ме изтезаваш, ако това ти харесва. Ще бъда твоята жертва, ще бъда твой роб. Ще бъда всичко, което искаш да бъда. Може да ме биеш с камшик, ако искаш. Само не ме напускай.
	— Винаги ще бъдем приятелки.
	— По дяволите с твоето приятелство! — Сюзи обкрачи гърдите на Копър, цялото й тяло беше върху сърцето й. И колкото и да говореше, че иска да се подчини и ще направи всичко, което Копър иска от нея, Сюзи обичаше да заема позицията на доминант, да налага себе си и желанията си. — Престани да мислиш за него — изсъска и погледна жертвата си. — Той никога няма да те обича така, както те обичам аз.
	Копър не можеше да издържа повече. Не трябваше изобщо да идва. Успя да се пребори със Сюзи и избяга, закопчавайки роклята си с разтреперани ръце.
	— Трябва да тръгвам — хукна към вратата. — Довиждане, Сюзи. Благодаря за всичко.
	И тогава чу как Сюзи крещи побесняла с грубиянски глас:
	— Мразя те, Копър.
	Тя блъсна вратата зад гърба си и хукна по стълбите навън към улицата.


	Копър все още трепереше, когато пристигна в апартамента на Кристиан.
	— Какво за бога се случило с теб, скъпа моя? — попита той и я подкани да влезе. Тя попиваше сълзите си.
	— Ще се омъжа за Хенри.
	— Но това е прекрасно! — възкликна той, сложи ръце на раменете й и я целуна по двете бузи. — Поздравления! Защо плачеш?
	— Току-що бях до Сюзи да й кажа.
	Изражението му веднага се промени.
	— А! Разбирам. Най-добре да пиеш един чай.
	Копър подсмръкна.
	— Слава богу, че поне на теб мога да разчитам за някаква сигурност и стабилност.
	— Да разбирам ли, че не е била особено щастлива от новината? — попита той, докато сервираше чая в уютния си малък хол.
	— Прие го много тежко — призна Копър.
	— И на мен ми дойде малко внезапно — отбеляза Диор с мек тон. — Защо не предупреди малко по-рано? И като стана дума за това, кога е големият ден?
	— Хенри каза, че ще уреди час за подписване в общината и ще си вземе разрешително да се върне, така че вероятно в събота. Събота, петнайсети.
	Диор скочи на крака, на лицето му се изписа ужас, вдигна ръка безпомощно нагоре.
	— Петнайсети! Това е нечувано! Как ще ти направя сватбен тоалет до петнайсети?
	Копър поклати глава.
	— Не искам сватбен тоалет — каза категорично тя. — Ще е тиха сватба.
	— Няма чак толкова тиха сватба, че булката да се яви без сватбена рокля.
	— _Тази_ ще бъде. Ще подпишем набързо и после ще се съберем с много малък кръг приятели. Това ми е втора сватба, не забравяй. Не съм точно свенливата девица в бяло. И няма да има време да дойдат роднини, семействата. Дори няма да поканя много приятели. Но има нещо, което можеш да направиш за мен.
	— Да?
	— Искам да ме предадеш на съпруга ми при церемонията.
	— За мен ще бъде огромна чест. — Бузите му порозовяха. — Благодаря, че ме удостояваш с такова доверие. Знаеш ли, понякога наистина си като моя пораснала дъщеря.
	Засега Диор като че забрави за идеята за сватбената рокля. Последното нещо, което й трябваше, беше голяма показност. Искаше само да се приключи с това, да има Хенри до себе си и да започне да гради новия си живот. Диор започна сега пък да се притеснява за своя тоалет.
	— Ще облека английския си светлосив костюм — реши накрая. Беше така щастлив. — Почти е нов. И синя копринена вратовръзка от „Шарве“. И бутониера от „Лашом“. Там ще ти направят и букета.
	— Не искам голям букет.
	— Момина сълза — каза решително той. — Това е любимото ми цвете. О, Бебе ще е така развълнуван. Това наистина ще му повдигне настроението.
	— Надявам се само да не се превърне в цирк като на погребението на Джордж. Няма да поканиш много хора, нали Тиан? Обещай ми.
	— Аз съм един от най-дискретните хора на тази земя — закле се тържествено той, сякаш не беше един от най-големите клюкари в Париж. — Но знаеш, скъпа, че всички твои приятели ще бъдат ужасно обидени, ако ги отрежеш.
	— Ключовата дума е „приятели“. Не искам да се появят някакви непознати, качени на колело с една гума или на истински жирафи.
	— Може би Сюзи ще се появи и ще изпее _Chant des adieux_. Песен за последно сбогом — пошегува се той и се засмя.
	Копър потръпна, все още силно обезпокоена от реакцията на певицата.
	— Недей!


	Хенри пристигна в края на седмицата. Отказа да каже къде е бил и какво е правил, но беше безкрайно щастлив да я види.
	— Не можех да повярвам на ушите си — каза и я вдигна в прегръдката си, когато Копър му отвори вратата на апартамента на „Виктор Юго“. — Помислих си, че става нещо с линията. Най-накрая ще си моя!
	Тя го стискаше щастлива за ръката. Лицето и тялото му бяха отслабнали, но изглеждаше божествено.
	— Кога се върна?
	— Тази сутрин в шест, но имах да свърша някои неща.
	— Какви неща? — попита тя с нотка враждебност и ревност.
	— Важни неща — усмихна се широко той. — Уредих свещеник и църква.
	— Църква?
	— Надявам се не възразяваш срещу християнска православна церемония?
	— И без друго католиците няма да ме пуснат втори път. Как, за бога, успя да уредиш свещеник от днес за утре?
	— С много говорене и много обещания — отвърна спокойно той. — Но църквата ще ти хареса. Катедралата „Александър Невски“.
	— О, Хенри! — извика ужасена тя. — Нали се разбрахме за тиха церемония?
	— И от какво има да се срамуваме?
	— Не става дума за срам. Просто исках да е малка церемония. Ти ми обеща!
	— Но скъпа моя, това е _нашата_ сватба и може да я направим толкова тиха и толкова скромна, колкото си искаме.
	— Няма да е нито кратка, нито тиха. Ще има два дни опяване, попът ще размахва кандилото и… слагат ли корони на младоженеца и на булката?
	— Е, навремето са ги носили със седмици, но сега е само за самата церемония — призна той.
	— Анулирай уговорката за църквата.
	— Не мога, отне ми един ден да убедя свещеника.
	— Но аз не искам такова нещо.
	Копър знаеше, че „Александър Невски“ е впечатляваща църква в осми район с огромни, издигащи се до небесата, обли кубета, покрити със злато, с красиви стенописи. Всички от Беларус, които живееха тук в изгнание, ходеха в катедралата.
	— Искам нещо малко и интимно. Половин Париж ще дойде, знам.
	— Но аз искам да се оженя като християнин — каза нежно той. — Само да подпишем в общината ще е твърде обикновено, скъпа моя. Искам хората да те видят с мен.
	— О, не, Хенри, Отказвам.
	Той я целуна нежно.
	— Моля те, недей. Направи го заради мен. Само това искам от теб, нищо друго. Това единствено нещо. Когато се оженим, може да правиш каквото си искаш.
	— Силно се съмнявам.
	— Заради мен, скъпа.
	— Казах на Тиан, че не искам сватбена рокля, и той беше много разстроен. Нямам нищо подходящо за сватба в катедрала, Хенри.
	— О, не се тревожи за това — каза безгрижно той. — Всяка една стара дреха ще свърши работа.
	Тя го изгледа ядно. Катедралата щеше да е претъпкана. Застаряващи графове, графини и принцеси, избягали от родината си през 1917-та, плюс родените им в Париж наследници с перфектна бяла кожа. Да не споменаваме московската тайна полиция и техните агенти в одърпани шлифери, които щяха да седят в някой ъгъл и да записват в мазните си тефтери имена и подробности.
	— Която и да е дреха?
	— Може да отидем да ти купим подходящ тоалет — опита се да я успокои той, осъзнавайки, че се е изразил неправилно.
	— Къде? Войната не е свършила. Сватбените рокли с десет метра воал не са в изобилие. Трябва да се върна при Тиан и да го моля за милост.
	— Ще платя.
	— О, разбира се, че ще платиш, изнудвач такъв — отвърна мрачно тя. — Повярвай ми, че ще си платиш.


>	13.

	Копър и Диор се спряха на светлосиньо — подходящ цвят за втори брак, а и за църква. Диор беше щастлив, че цветът ще отива на вратовръзката му. Копър щеше да носи малък воал, прикачен към малка кокетна шапка. Самата рокля щеше да бъде от сиво-син шифон, който Диор дълго бе пазил в килера си. Щеше да бъде богато надиплена, събрана в кръста и да се вписва в тържествената атмосфера. Ръцете на Копър щяха да са покрити с дантела малко под лакътя.
	Съгласи се на малък букет от момина сълза от „Лашом“, макар че след като Диор щеше да поръча букета, Копър трябваше да разчита на неговата представа за „малък“.
	Кристиан беше безкрайно щастлив, че Копър е променила намерението си и че се бе съгласила да облече сватбена рокля, и се хвърли в работата си, понеже нямаше доверие на никой друг да изреже парчетата за кройката. Имаха по-малко от две седмици.
	По-голямата част от времето мина в проби, купуване на аксесоари, уреждане на приема след църквата, който щеше да е в къщата на Хенри в седми район. Там всичко се подготвяше специално за случая от цяла армия прислуга, наглеждани от господаря на къщата. Всички се запознаваха със сложната церемония по бракосъчетанието при ортодоксалните бракове, за какъвто брак Хенри копнееше с цялото си сърце.
	Церемонията, в най-късия й вариант, беше около няколко часа, като значението на всяка една църковна фаза — кога се държат свещите, кога се слагат короните, и после гражданската церемония накрая с хляб и сол — всичко това бе обяснено на Копър с най-големи подробности от един много сериозен брадясал свещеник, който миришеше на тамян и чесън.
	Всички тези неща й се струваха прекалено много, объркващи и плашещи, в комбинация със самата катедрала с мрачния й интериор и високи до небесата стени като на затвор, от които иконите на светиите в златни рамки я гледаха с подозрение.
	Копър се опита да усети духа на събитието, дори положи усилия да запомни колкото може повече фрази на руски, но единствената хубава част от цялата церемония беше чупенето на чашите от вино в края на венчавката, защото беше убедена, че тогава вече ще е в настроение дори да метне някоя чаша по някого.
	С огромно нежелание щеше да напусне и апартамента на площад „Виктор Юго“, а Пърл трябваше да си търси друго жилище след сватбата.
	— Знам, че не ме искаш за шаферка, нали? — каза Пърл и изгледа Копър с натежали очи. Въпросът звучеше като молба.
	— В православния брак няма шаферки — отвърна тактично Копър, което беше наполовина истина. Свещеникът бе й казал, че все пак може да си доведе, ако държи чак толкова, но Копър не искаше повече усложнения към без това отегчителната и тромава процедура. — Но ще си там за подкрепа.
	— За церемонията ще прочистя тялото си от този боклук — обеща Пърл, но и двете бяха чували това десетки, стотици пъти.
	Сюзи не направи опит да се свърже с Копър, изпрати й букет с виолетки по цветаря. Може би като извинение за последните й думи. Сладкият аромат на цветята полека-лека изветря и Копър се опита да не мисли за жената, която ги бе пратила.


	Хенри й връчи още един голям подарък, нещо за цял живот.
	Подаде й овална продълговата кожена кутия.
	— Надявам се да ти хареса, скъпа. Това е моят сватбен подарък за теб.
	Тя отвори кутията. Там, сгушена в кадифето, лежеше огърлица със смарагди и диаманти. Копър стоеше като вцепенена.
	— О, Хенри! Великолепна е.
	— От Бухерер е. Надявам се да си с нея на сватбата.
	— Толкова си щедър. Не знам какво да кажа.
	Той й помогна да сложи огърлицата. Яркото зелено на камъните грееше върху бледата й кожа. Тя се погледна в огледалото и видя прелестното лице на Хенри до рамото си.
	— Красива си! — каза нежно той.
	— Ако изглеждам красива, то е само защото майка ми винаги казваше, че смарагдите носят лош късмет. — И тогава видя как изражението му се променя. — Съжалявам, беше грозно да казвам такова нещо.
	— Не, никак дори — отвърна мрачно той. — Ако не искаш да я носиш, напълно те разбирам.
	— Разбира се, че ще я нося — увери го тя и се обърна да го целуне. — Ще я нося с гордост. Караш ме да се чувствам като кралица.


	На следващия ден Копър намери малко време да мине през агенция „Франс Прес“ и да им даде една статия. Тя гледаше очарована телексите, които по цял ден бълваха информация и новини от цял свят.
	На излизане от агенцията случайно се сблъска с едно познато лице. Беше Хемингуей, запътил се към „Франс Прес“. Изглеждаше както винаги раздърпан и въпреки студа, само по риза. Той остави печатната машина, която носеше, и прегърна Копър толкова силно, че спря дъха й.
	— Как си, по дяволите? — попита нетърпеливо той.
	— Ще бъда добре, когато ребрата ми, които току-що счупи, заздравеят — усмихна му се тя.
	Беше й хубаво да види някой от Америка, макар Хемингуей да бе едно от онези неща в живота, които трябва да се вземат в малки дози. Нямаше случай, когато да не я смущаваше с присъствието си.
	— Къде мога да дам машината си да я поправят? Много е спешно, малката ми. Ако ми помогнеш, ще те черпя един обяд.
	— Нямам време за обяд, бързам.
	— Да не си посмяла да се опитваш да ме пренебрегваш така.
	— Каква марка е? — въздъхна тя.
	— „Ремигтон“.
	— Знам къде могат да я оправят. Офисът им е на десет минути пеша.
	— Да тръгваме тогава — подкани я той.
	Докато вървяха към булевард „Капусин“, тя го попита:
	— Няма да ми се пускаш пак, нали?
	— Не и когато съм трезвен — ухили се той. — Прекалено много те уважавам. Видях статията ти в „Лайф“. Не е зле за новобранец с мляко край устата. Ти си родена журналистка.
	Похвалата му я зарадва.
	— Старая се.
	— Все още смятам, че журналистиката е курвенска професия, но ти поне си въртиш курвалъка чисто и спретнато.
	Той остави повредената си стара печатна машина и взе една под наем, докато неговата е в ремонт. Притисна я към гърдите си. Копър го разбираше и му съчувстваше. Можеше да си представи какво е да си журналист без печатна машина. И после, както обеща, я заведе на обяд в едно бистро. Поръчаха бутилка „Бургунди“ и патешко и се заприказваха за последните събития в живота им.
	— Чух, че се омъжваш за онзи луд руснак Великовски.
	— Предполагам наистина трябва да е луд, за да ме вземе.
	— Значи е вярно. Е, поне никога няма да се притесняваш за пари.
	— Не се женя заради парите му, Ърнест.
	— О, сигурен съм. Просто искаш бащинска милувка и присъствие в къщата си.
	Тя насочи ножа си към него, за да го накара да престане.
	— Видях Еймъри преди няколко седмици — каза му тя. — Връщаше се в Германия. Не се е обаждал оттогава.
	Той смръщи лице.
	— Значи не знаеш?
	— Какво да знам?
	— За нервния му срив. Превозили са го обратно във военна болница в Белгия.
	Копър беше шокирана.
	— Не беше съвсем на себе си и ми се стори странно изнервен, когато го видях, но не съм очаквала.
	— Е, наричат го нервно изтощение. Пишеше огромна статия. Щеше да спечели „Пулицър“, знаеш ли? Работеше ден и нощ, за да улови целия ужас на войната. Но накрая му дойде в повече. Вземаше някакви таблетки, които военните лекари му бяха дали. И накрая изпил цялото шише наведнъж. Намериха го съвсем навреме. Изпомпаха му корема и го изпратиха в Белгия, опакован в бинтове.
	— Горкият Еймъри. Чувствам се ужасно.
	Хемингуей вдигна ръка.
	— Виж сега, не започвай да си мислиш, че това има нещо общо с теб. Защото не е така. Разбра ли ме? Еймъри е от онези мъже, които винаги се преструват, че нищо не може да ги развълнува, докосне или впечатли. Е, това успя да му влезе под кожата. И не е нещо, което може да забравиш, независимо колко войни си видял. Казват, че самият Патън повръщал, когато пристигнали в Ордруф.
	— Еймъри ми каза, че бил пристрастен към ужаса.
	— Възможно е да се случи. Такива ужаси могат да предизвикат неочаквани реакции в определен тип хора. Дават им някакво чувство за вълнение, дори еуфория. И като всяка форма на упоение, действието се износва и след това следва рязък спад — депресия, отчаяние. Трябва да се изкачат пак там горе, където тези неща ги няма. Затова се връщат обратно към мястото, където са изпитали тази еуфория. И после се превръща в порочен кръг от изкачване и падане, докато те засмуче целия. Това нещо те поглъща заедно с целия ти живот. Опиянение, което се превръща в единственото значимо нещо на света. Опасно заболяване, което в крайна сметка те завладява изцяло.
	— Звучиш ми сякаш добре знаеш за какво говориш.
	— Може би зная — отвърна той с мрачна усмивка. — Може би затова съм писател. Жестокостите в тези лагери са потресаващи, Копър. Не можеш да повярваш, не разбираш.
	— Тази война извади на показ най-злото в човешката природа.
	— Не е нужно кой знае колко много, за да извадиш наяве злото в човека. Дори не ти е нужна война — каза Хемингуей и взе вилицата и ножа си. — Но ти, дете, можеш да мислиш, имаш добре функциониращ мозък.
	— Като за жена? Това ли намекваш? — попита тя със сладък глас.
	Той се усмихна под мустак.
	— За жена журналист, която се е посветила на света на роклите и шапките.
	— Пиша за много неща, не само за шапки. Но честно казано предпочитам да пиша за нещо, което се развива, отколкото за войната.
	Новините около Еймъри я разстроиха, повдигаше й се, но разговорът с Хемингуей я разсея и й олекна, макар че коментарите му за брака й с Хенри лекичко я боцкаха. Това, което наистина я накара да помръкне, бяха последните му думи, преди да се разделят на улицата.
	— Дните ти да скитосваш свършиха, малко циганче.


	Скоростта на приготовленията се покачваше с всеки изминал ден и накрая последната вечер преди сватбата дойде. Странно, но Копър беше в същото състояние, в което изпадна вечерта след раздялата с Еймъри: заливаха я ту врели, ту студени вълни, не можеше да заспи. Чувстваше се буквално болна.
	Знаеше, че е на прага на голяма промяна в живота си, и се питаше дали поема по правилния път. Досега беше напълно независима. И самотата, и уязвимостта бяха част от независимостта й, макар от време навреме да й идваха в повече. Животът с Хенри щеше да бъде много по-удобен, но далеч по-малко свободен, независимо от всички обещания, че няма да се меси и да нарушава начина й на живот. Мъжете винаги си мислеха, че изискват толкова малко, че всичко с тях е лесно, но скоро след това се оказваше, че лесното е възможно само когато е при техните условия.
	Беше постигнала толкова много. Беше израснала и се бе развила като самостоятелна личност. Дали това щеше да продължи и по време на брака й като съпруга на Хенри? Или щеше да остане някъде там в забрава и да съжалява, че не е продължила сама. И щеше ли да съжалява, че е дала така безразсъдно независимостта си, спечелена с толкова много усилия?
	Копър беше очаквала, че ще се чувства много по-щастлива в нощта преди втората си сватба. Може би на сутринта щеше да е различно?


	Спа съвсем малко. Диор пристигна точно в девет да й помогне да се облече и да я заведе до катедралата. Беше облякъл бялата си работна престилка, която използваше само за много важни случаи, а английският костюм бе прилежно прибран в специална торба с цип.
	По някаква необяснима причина Копър избухна в истеричен смях, а той се суетеше около нея с непоклатима сериозност. Докато Диор работеше, не се говореше, не се клюкарстваше, не се разказваха шеги. Дори на Пърл не й беше разрешено да доближава. При най-малката въздишка или помръдване той веднага започваше да се кара строго. Пърл седеше тихичко в ъгъла.
	— Изглеждаш като блян — въздъхна накрая той и направи крачка назад, за да се възхити на произведението си. — Винаги съм казвал, че имаш перфектната фигура.
	— Винаги си казвал, че гърдите ми са прекалено малки.
	— Вкусовете се променят — отвърна той с изумително спокойствие. — Имаш тъмни кръгове под очите, но всъщност ефектът не е лош.
	— Ще се погрижа за тях.
	Тя постави грима си и се огледа в огледалото. Диор беше прав — наистина изглеждаше като мечта. Пепелявото синьо подчертаваше бялата кожа и червената й коса по изумителен начин и, разбира се, дизайнът беше уникален. Недостижим.
	Диор постави малката шапка върху косата й и нагласи воала над очите й. Букетът, както Копър бе предвидила, беше огромен и в стил барок. Тя го стискаше като щит.
	— Ще е трудно да те дам — каза той и лешниковите му очи се насълзиха. — Но е време да тръгваме.
	Беше наел даймлер-бенц. Казваха, че бил собственост на генерал Дитрих фон Шолтиц, последния комендант на нацистите в Париж. И точно с тази кола щеше да я отведе до катедралата. Пърл щеше да ги последва с такси.
	Когато се качи в лъскавата черна кола, Копър вече не усещаше абсолютно нищо. На таблото на колата все още се мъдреше немският орел.
	— Това нещо е като катафалка — отбеляза тя.
	— Веднъж преди войната отидох във Венеция с един млад мъж, в когото бях много влюбен. Качихме се на гондола по Големия канал. Гондолиерът ни каза, че същите хора, които правят гондолите, изработват и ковчезите. Затова гондолите били така лъскави и черни.
	— Това беше ли някакво предзнаменование? — попита Копър.
	— За беда, да. Аз бях много влюбен, но той бързо се отегчи и ме остави в моя ковчег, за да гони нещо по-младо, нещо венецианско.
	— Горкият Тиан!
	— Как се чувстваш, _petite_?
	Тя опипа тежките смарагди на колието си.
	— Много притеснена.
	— Но там ще те напътстват по време на цялата церемония.
	— Не, не се притеснявам за церемонията. Притеснявам се за това, което следва след нея.
	— Имаш предвид _nuit de noces_? — попита деликатно Диор.
	— Не, глупчо. Не се притеснявам за брачната нощ. Имам предвид следващите петдесет години.
	— А!
	Диор беше достатъчно мъдър, за да не коментира повече.
	Сърцето й блъскаше в гърдите и изпитваше големи затруднения да поддържа дишането си спокойно. Загледа се в парижките улици, които отлитаха завинаги назад. Валеше лек дъжд и паветата блестяха от влагата. Момичетата бяха както винаги с колелетата си, скрити под наметала, които се вееха след тях и се издуваха като балони. Колко свободни изглеждаха, докато натискаха педалите. И тогава Копър си спомни последните думи на Хемингуей: _Дните ти за скитосване свършиха, малко циганче_.
	Кварталът около катедралата приличаше на една малка Москва, с руски ресторанти и улици, които носеха руски имена. Приближиха откъм Пиер ле Гран. Огромната постройка се виждаше в края на улицата, със златните кубета, сякаш златни балони, литнали в сивото небе.
	Диор даде инструкции на шофьора да спре до тротоара пред църквата. Колата тръгна напред бавно и тържествено.
	— Мокро е — напомни й Диор. — Вдигни роклята, за да не обереш калта.
	Колата спря пред самия вход на църквата. Отпред се беше събрала тълпа да види булката. Копър разпозна Бебе Берар, който беше излязъл от болницата, но изглеждаше прекалено изнемощял и беше облегнал глава на рамото на Кокто. Брадата му беше все така рошава, но лицето му имаше цвят на корема на умряла риба.
	Когато я видя, той извика името й, опитвайки се да прозвучи радостно. Но се виждаше, че в него не бе останала нито радост, нито ентусиазъм. Пискливият му глас за добре дошла прозвуча точно като онзи писък на разкъсващата го болка в деня, в който го оставиха в болницата.
	Връхните дрехи на бохемите се отличаваха и някак не се вписваха сред строгите официални тоалети на руските емигранти. Вратите на грамадната църква бяха широко отворени. Копър можеше да почувства празничната, тържествена и сериозна атмосфера. Видя халките им на олтара, където бяха подредени и някакви други неща, блещукащи под слабото осветление на свещите, чу проточените напеви на мъжкия хор.
	Паниката се надигна в гърлото й като пристъп на мощен вятър. Тя събра подгъва на роклята си и стисна букета, докато Диор минаваше от другата страна да й отвори вратата. В топлата ухаеща на кожа кола нахлу студен вятър, понесъл аромата на тамян и мирта.
	Миризмата на мирта! Това беше. Нещо в нея изщрака и се счупи. Като кост, която сама се намества.
	— Не мога да го направя! — каза и погледна Диор в очите.
	Той премигна и й подаде ръка.
	— Моля?
	— Не мога да го направя. Промених решението си.
	— Копър, какво говориш?
	— Ще трябва да влезеш и да обясниш на Хенри.
	Очите му бяха толкова разширени, че Копър виждаше само бялото около ирисите му.
	— Да обясня? Какво да обясня?
	— Че няма да се омъжвам днес.
	— Шегуваш се, нали?
	Но когато видя лицето й, в него не остана никакво съмнение, че това не беше никаква шега. Ръцете му се залепиха за бузите.
	— _Oh, mon Dieu._
	Пърл, която току-що бе излязла от таксито, надникна през рамото на Диор.
	— Какво става?
	И сега вече Копър изпита истинско спокойствие, сякаш духът й не беше вече в тялото й. И паниката си беше отишла. Всичко си идваше на мястото. Сърцето я болеше, но беше напълно сигурна, че е постъпила правилно.
	— Хенри ще излезе и ще иска да говори с мен, така че се прибирам с колата в апартамента ти. Когато му кажеш, вземи такси на Пърл. Дай ми ключа от вас.
	— И какво искаш да му кажа? — попита Диор, докато търсеше ключа си. Беше напълно съсипан.
	— Кажи му, че съм променила решението си.
	— Ще иска да знае защо.
	— Предполагам, че ще иска.
	— И аз ще му кажа… какво?
	— Кажи му, че миртата ми напомни за погребението на баща ми.
	— Мила моя, това едва ли ще успокои младоженеца, зарязан така пред олтара.
	— Може би си прав. Кажи му, че съжалявам. И че ако някога реши да ми проговори, ще се опитам да обясня.
	— Не го прави, Копър — каза тихичко Пърл.
	Но Копър поклати глава, прибра великолепната си синя рокля в колата, затръшна вратата и каза:
	— Улица „Роял“, моля.
	Изражението на шофьора остана напълно равнодушно и превключи на скорост, но после тя се сети нещо.
	— Изчакайте!
	Копър махна тежката смарагдова огърлица, отвори прозореца и я подаде на Диор.
	— Моля те, дай му това с цялата ми любов.
	Диор се обърна, без да каже и дума и тя го видя как с наведена глава, без шапка, тръгна към вратите на катедралата.
	Копър отпътува в дъжда.


	Повече от два часа беше сама в апартамента на Диор. Свали сватбената рокля и прекара времето до прозореца, загледана в улицата под нея и унесена в мисли.
	Защо Хенри не я беше послушал за сватбата? Ако бяха уредили обикновено бързо подписване в общината, най-вероятно щеше да влезе без никакви притеснения и да излезе като графиня Великовска. И всичко щеше да продължи половин час.
	Но не беше само катедралата, а всичко, което символизираше това огромно нещо — бремето на очакванията, задълженията, обвързването, които щяха да се струпат върху нея. Беше встъпила в първия си брак весело и безгрижно, без да мисли за последиците. Но този път чувствата бяха съвсем различни. Детето, изгорило ръката си, се страхува от огъня.
	Опитваше се да бъде спокойна, защото бе убедена, че бе постъпила правилно, в свой собствен интерес. Но не мина много време преди да започне да се чувства ужасно заради Хенри.
	Беше го унизила пред очите на света. Острите езици на руснаците нямаше да спрат да говорят за това десетилетия напред. И той щеше да е бесен. И по-лошо — дълбоко и горчиво наранен. Разочарованието му най-вероятно никога нямаше да му позволи да я допусне до себе си.
	Копър нямаше и най-малкото оправдание за това, което стори, освен че бе променила решението си — прерогатива на слабата жена: своенравна, капризна, глупава, с фриволно поведение — всички качества, които ненавиждаше.
	Когато най-сетне Диор се върна, лицето му беше зачервено и миришеше на алкохол. Тя му помогна да свали палтото си.
	— Как беше Хенри? — попита напрегнато тя.
	— О, той беше превъзходен, великолепен. Изнесе много кратка реч пред олтара, извини се на всички и покани всеки един от пристигналите на приема в дома му. Почти всички дойдоха. Къщата е все още пълна с графини и контеси и дрехи от деветнайсети век и с хора, които гледат на останалите отвисоко. И… скъпа моя — той я потупа по рамото — Хенри не каза и една дума, с която да укори поведението ти. Нито една.
	Това я накара да избухне в сълзи.
	— Разбих сърцето му.
	— Да, мисля, че точно това направи. Човек трябва да го познава добре, за да го види, но в очите му… Всичко беше там.
	— О, Господи!
	— Изпрати ти това.
	Подаде й малка кутийка, украсена с много панделки. На нея със златен шрифт и на кирилица бяха написани имената на двамата, а вътре имаше парче от сватбената торта — марципан и розови захарни рози.
	— Каза, че ще си гладна.
	— Разрязал е тортата? — възкликна тя през сълзи.
	— Е, да. Няма да издържи до следващата графиня. И са тежки времена. Човек не може с лека ръка да изхвърли триетажна сватбена торта от „Ладюри“.
	— Дали някога ще ми проговори?
	— Не мога да кажа — отвърна Диор. — Но силно се съмнявам. Ти го направи на пълен глупак.
	— Меко казано.
	— Горд мъж като Хенри не приема такива неща леко.
	— Вероятно ме мрази.
	— Най-вероятно ще организира да те обесят или да ти прережат гърлото. Предполагам така се справят в Москва при такива случаи. Добрата новина е, че те имам пак за себе си. Ще останеш при мен. Отивам да ти приготвя стаята.


	И така ерата на площад „Виктор Юго“ приключи. Пърл се бе пренесла някъде в Монмартр. Не каза къде, но Копър подозираше, че се е върнала при Петрус. Всички мебели Копър остави на склад и се върна в апартамента на Диор само с един куфар с дрехи, печатната машина и фотоапарата — така, както бе дошла първия път. От Хенри нито дума.


	Театърът на модата отвори с фанфари от реклама и обществено внимание, като глътка въздух, като нещо, което да откъсне хората от мислите за тежкото ежедневие. Десетки хиляди бяха посетителите през първите дни. Идваха с отварянето на вратите и не си отиваха до затварянето вечер в девет часа.
	Някак като по чудо всички сцени бяха завършени навреме, последните конци зашити, всеки детайл бе на мястото си минути преди вратите да отворят за голямото събитие и за нетърпеливата публика.
	Докато се движеше из препълнените зали, Копър усещаше, че цял Париж се е пробудил, всички бяха развълнувани. Гениалността на идеята, титаничните усилия, вложени при такива нищожни ресурси, самата красота на постигнатото, всичко това беше самото великолепие. И най-важното бе, че самата идея за един възкръснал нов ренесансов Париж изкарваше всички навън, вдъхновяваше ги, подканваше към празненства. Копър видя как хората плачат от щастие и възторг. След освобождението от нацистите това беше първото единствено радостно и вдъхновяващо усилие на Франция.
	Изложбата беше личен триумф за Берар, като директор и организатор, макар че самият той беше жалка гледка. През цялото време стоеше подпрян на бастуна си, с глава на рамото на Диор и изглеждаше изтощен. Както винаги Диор се грижеше и обслужваше най-добрия си приятел както майка се грижи за болното си дете, напътстваше го къде да се появи и къде да не ходи, за да не бъде изложен на изкушението да посегне отново към алкохола и опиума, караше го да си почива, когато усетеше, че е прекалено слаб.
	И всичко изглеждаше още по-красиво сега, когато прелестта на пролетта приближаваше Париж. Черешите бяха цъфнали, небето беше синьо. Животът кипеше и се възраждаше навсякъде, а Бебе Берар имаше вид на умиращ човек.
	За Копър отварянето на изложбата беше удобен начин да спре да мисли за сватбата, която не се състоя, за болката и унижението, които със сигурност бе причинила на Хенри.
	При това беше и краят на най-амбициозния й журналистически проект. Успя да направи последните си снимки на множеството хора, които минаваха през изложбата, и да завърши статията. До този момент най-забележителната сцена беше едно огромно платно, на което бе нарисувана горяща сграда, около която летяха фигури, облечени в коприна. Идеята беше на Жан Кокто.
	— Сцената ми е в знак на респект към филма „Омъжих се за вещица“ с Вероника Лейк — разказваше й той. — Разбира се, си го гледала.
	— Разбира се — отвърна оживено Копър. — Каква очарователна идея.
	— Това е сцената, в която хотелът изгаря до основи. Много драматично, не мислиш ли?
	— О, да. И какви изумителни рокли.
	— О, роклите? Роклите са нищо за мен — каза високомерно той. — За мен модата не представлява никакъв интерес. Просто поддържам приятелите си. — Той размаха ръката си, в която държеше дълго цигаре, за да посочи всички свои приятели и колеги. — Идеята е абсурдна, но именно затова ми харесва. Абсурдността ми говори.
	— Е, може би ще спестя това на читателите — отбеляза Копър и надраска нещо в тефтера си.
	Където и да се обърнеше, навсякъде виждаше изваяни малки чудеса. Дребни копченца към саката, миниатюрни кожени обувки, направени като от някой елф обущар за дребничките крачета на моделите. И шапките! Толкова екстравагантни, колкото можеше да си представи човешкото въображение. С цветя, воали и панделки.
	Моделите бяха с истински сложни и много красиви прически, високи кокове или каскади от къдрави кичури. Порцелановите лица изглеждаха като живи. Миниатюрни пискюли висяха от изумителни пелерини, бляскава коприна във всеки един въображаем цвят покриваше малките им гърди. Ароматът на сарицин беше упояващ. Панделки, пера, дантели в пищни извивки. Изумителни подплати покриваха голите тела от тел.
	Ръцете на куклите бяха покрити с миниатюрни ръкавици за дребни пръстчета, изработени перфектно до последния бод, а върху тях висяха гривни, изработени от „Картие“ и „Ван Клиф & Арпле“. Носеха феерични чанти на „Ерве“ и „Луи Вюитон“.
	Сръчни пръсти бяха пришивали дребни мъниста и още по-дребни перлички към материите и нечии обиграни очи се бяха постарали всеки дизайн да носи смисъла на нещо много по-голямо, много по-значимо.
	От разрушенията на един съсипан от войната и ограбен от нашествието на злото свят отново се издигаше в цялото си величие и с вика на победата един нов свят на красота и изящество. Сякаш една сговорна дружина елфи бяха изпълзели от филм на ужасите и майсторски бяха зашили изпокъсаните парчета в едно ново и красиво цяло.
	Това беше истинска приказка, която разтърси Копър и я изпълни с чувство на преклонение.


	Хенри продължаваше да мълчи. Копър отново влезе в света на Диор и Берар. Когато Диор беше прекалено изморен да се грижи и да обслужва Берар, тя заемаше мястото му. Понеже от тримата само тя можеше да шофира, Копър всеки ден ги караше до изложбата и отговаряше за транспорта.
	По-голямата част от статията й за Берар беше фокусирана върху гения му, без чийто талант и авторитетни решения Театърът на модата нямаше да съществува. Просто беше немислимо. Както казваше Диор: „Да организираш всички модни къщи да се представят една редом с друга, не е работа за смъртен“.
	Седмица след отварянето на изложбата, докато работеше на машината в стаята си, някой звънна на вратата и малко след това Диор подаде глава в стаята й.
	— Хенри е. — Веждите му се бяха извили нагоре. — Пита за теб. Да го отпратя ли?
	— Не. — Време беше да се изправи лице в лице със случилото се. — Ще се видя с него.
	Копър се изправи от стола пред малката масичка, която й служеше за бюро. Събра кураж, представи си, че е мъж с истински топки, и излезе от стаята, готова за срещата с Хенри.
	Той стоеше до прозореца и гледаше към улица „Роял“. Както винаги беше безупречно облечен. Обърна се към нея. Лицето му беше гробовно сериозно.
	— Излизам на разходка — обади се притеснено Диор, грабна палтото и шапката си и дипломатично се изниза зад него.
	Когато вратата се затвори, Копър отвори уста да започне с речта, която бе упражнявала толкова много пъти.
	— Хенри, бракът ми с Еймъри завърши с толкова много болка за мен…
	Но той вдигна ръка да я спре.
	— Дойдох да се извиня.
	Това вече я шокира. Започна да заеква.
	— За какво?
	— За всичко. За това, че настоявах за катедралата, а това беше последното нещо, което ти искаше. За онези проклети смарагди, които са на лош късмет. Но не само за това. Притиснах те да се омъжиш за мен, а ти не беше готова. Защото се опитах да елиминирам съмненията ти и игнорирах нещата, които те спират. Защото забравих, че вече имаш един много болезнен спомен от първия си брак и все още лекуваш раните си. За това, че толкова отчаяно исках да бъдеш моя съпруга, че приех предложението ти в миг, когато беше сама и се страхуваше. Трябваше да знам, трябваше да се досетя. И се срамувам от себе си. Извинявам се за всичко това. Просто се надявам да намериш в сърцето си място за прошка. И че това няма да е краят между нас.
	— О, Хенри! — Сега наистина виждаше болката, удара, който му бе нанесла. Изглеждаше сякаш не беше спал и ял от дни.
	— Не се налага да казваш нищо сега. Напускам Париж по работа. Но ще се върна и ако имам много повече късмет от това, което заслужавам, може би ще останем приятели.
	Копър преглътна буцата в гърлото си.
	— Винаги ще бъдем приятели.
	Той кимна.
	— Това, което не ми дава покой в този живот, е, че никога не се отказвам и продължавам да вярвам. — Сложи ръка на рамото й и я целуна по бузата. — Довиждане, Копър.
	След като вратата се затвори, тя отиде до прозореца и дълго гледа високата му фигура.
	Много преди Хенри да се стопи в безличната тълпа, очите й се бяха напълнили със сълзи.


	До втората седмица Театърът на модата бе посетен от повече от двеста хиляди души. Печалбата отиде за „Солидарност за Франция“, официална организация, създадена още по времето на окупацията, с цел да се подпомогне възстановяването на Франция.
	Но истинските победители бяха модните къщи, чиито триумфални експозиции постигнаха зашеметяващ ефект. Великите френски дизайнери, които бяха принуждавани да шият дрехи за нацистите, вече правеха дрехи за френските жени и мъже… въпреки миниатюрния вид на моделите.
	Диор беше едно от имената, които се споменаваха най-често, но похвалите за прекрасните произведения на изкуството бяха обирани от работодателя му Лелонг.
	— Така са нещата — каза спокойно Кристиан, когато Копър шумно изрази негодуванието си, докато бяха в Театъра. — Не се притеснявай за мен, _ma petite_. Не ставам за тази работа. Да съм в светлината на прожекторите? Не е за мен. Вече го знаеш.
	— Но защо трябва Лелонг да обира цялата слава?
	— Защото ми е работодател. И аз съм му задължен.
	— Един ден името ти ще бъде в светлината на прожекторите — закле се Копър.
	Диор потръпна.
	— Майка ми никак не би харесала това. Винаги ми забраняваше да слагам името си на вратата. Казваше, че съм изглеждал като обикновен бакалин.
	Това я развесели.
	— Не би ли се гордяла с теб?
	— Не я познаваш — отвърна мрачно той. — Беше втрещена, когато започнах да се занимавам с галерията. А ако можеше да ме види сега като шивач, нямаше да го понесе.
	Когато се върнаха на улица „Роял“, видяха изумителна гледка: огромен облак жълти пеперуди изпълваха въздуха. Диор беше запленен. Паркираха колата и тръгнаха сред пърхащите пеперудени облаци. Бяха навсякъде, пълнеха магазините, кафенетата, караха жените да пищят от радост и паника, а сервитьорите махаха с кърпи и покривки и се опитваха да ги изгонят, но така само ги привличаха още повече.
	Ресторантите се изпразниха, хората тичаха навън, стиснали салфетките си. Жълтите крила, като посипани с пудра, почти блокираха пролетното небе. Издигаха се и се спускаха. Милиони. Превзеха улицата.
	В началото беше невъзможно да се разбере откъде идваха и къде отиваха, но постепенно стана ясно, че се бяха отправили от площад „Конкорд“ по „Роял“ към църквата „Света Магдалена“, или както й казваха кратко „Мадлен“.
	Копър и Диор последваха пеперудите до площада пред църквата, накъдето явно се бяха отправили. И докато гледаха изумени, пеперудите започнаха да кацат по извисяващите се каменни колони. Идваха още, и още, и така, докато всяка колона беше облечена в блещукаща подвижна искряща под слънчевите лъчи красива рокля от милиони пулсиращи криле.
	— Това е религиозно шествие — възкликна развълнувано Диор, гледайки пеперудата, кацнала на пръста му. — Какво ли означава?
	— Това е предсказание — отвърна Копър и посочи яркия облак от криле. — Това са всички онези жени, които един ден ще носят твоите дрехи и _ти_ ще си този, който ще ги направи красиви.
	— Не се отказваш, нали?
	— Не. И ти не бива да се отказваш.
	Седнаха в кафене на площада да пият кафе и да гледат прелестния спектакъл, опиянени от наркотичната миризма на зелените лимони, опасали площада, докато слънцето се плъзна зад „Мадлен“ и здрачът остана самотен и хладен.
	Отидоха да вечерят заедно.
	На сутринта пеперудите ги нямаше, бяха отлетели там, откъдето бяха дошли. Един уличен метач събираше тези, които не бяха оцелели и чиито телца образуваха златисти линии в ъглите на бордюрите и по вдлъбнатините между ситните камъчета на улицата. Като златни конци.


	След няколко дни Копър получи обаждане от редакцията. Казаха й, че материалът й за Театъра на модата е много добър и ще излезе в следващия брой на списанието. Прекрасната новина беше последвана от чек, на който бе вписана значителна сума. Копър взе чека от „малкия прашен офис“ на Хенри на „Шанз-Елизе“.
	Всъщност, оказа се, че офисът не е нито малък, нито прашен, а всъщност много хубав и се намираше в красива постройка. На вратата имаше елегантна табелка със златни букви _Velikovsky et Cie_, а вътре завари красивата елегантна секретарка. Самият Хенри все още не се бе върнал в Париж и секретарката му не беше особено словоохотлива за това къде е и какво прави шефът й. Копър се бе виждала с нея и преди и макар че винаги беше приятна и дружелюбна, сега явно бе получила инструкции да блокира отдалече всяка проява на любопитство около него, дори да не казва нищо на Копър. Или пък най-вече на Копър.
	Хенри й липсваше и тя знаеше, че все още не му е обяснила защо направи това, което… направи. На пръв поглед изглеждаше, че Хенри разбира, но Копър изпитваше огромна потребност да говори с него.
	Новото издание на „Харпър Базар“ пристигна в Париж. Статията на Копър беше на почетно място, на цели четири пълни страници и с реклами на едни от най-известните американски дизайнери, поставени стратегически на отделеното им място. Това говореше само за едно — бяха оценили голямото значение на работата й.
	Името й под заглавието на статията беше изписано с големи лъскави букви „Уна Райли, наш специален кореспондент в Париж“. И това наистина я постави в центъра на общественото внимание. Телефонът й не спираше да звъни с предложения за работа. Американски и британски списания я молеха да напише по нещо за ренесанса на френската мода. Ставаше дума за кратки ревюта, придружени с мнение, които й отнемаха ден или два работа и й носеха прилични пари.
	Обадиха й се и от „Пикчър Пост“ и я помолиха да напише статия за новата работа на Пиер Балмен. Войната все още не бе свършила и от Америка не изпращаха кореспонденти в Европа. Тя беше на перфектното място да свърши работата и прие предложението с готовност. Кариерата й като журналист наистина излетя.
	В същото време новините за войната бяха ужасяващи, но и вълнуващи. Източният и западният фронт на немците беше разбит. Милион и половина немски войници бяха пленени от Съюзниците, десетки хиляди бяха избити в двата воюващи лагера.
	Съюзниците бяха достигнали до Берлин, където се водеха жестоки битки. Хитлер и приближените му се криеха в огромен бункер. Нацистите капитулираха.
	В Италия Мусолини бе застрелян от партизаните. Тялото му беше увесено на бесилката до това на любовницата му Клара Петачи.
	След шест години кръвопролития, каквито светът не бе виждал в цялата си история, войната като че достигаше до края си. И тогава една сутрин камбаните в Париж започнаха да бият, първо в няколко отделни църкви, а после във всяка една, в единен изумителен ритъм.
	— Нещо се е случило — каза Копър.
	— Вероятно нещо ужасно — отвърна Диор в паника.
	Изтичаха на улицата. Камбаните биеха из целия град. Все по-високо, все по-шумно. Хората ликуваха, смееха се, прегръщаха се.
	В една будка за вестници мъж подаваше вестници с едно-единствено заглавие с огромни черни букви:
	HITLER EST MORT.
	Копър и Диор се стиснаха за ръцете, не можеха да повярват. Но ето, беше написано черно на бяло.
	Купиха вестника и прочетоха заедно заглавната страница. Дьониц беше обявил официално смъртта на Адолф Хитлер и се бе провъзгласил за държавен глава. Чудовището беше мъртво. Краят на войната беше безспорен факт.
	Двамата метнаха вестника във въздуха, хванаха се за ръце и затанцуваха на улицата с хиляди други.


>	14.

	Истинските празненства започнаха няколко дни по-късно след съобщението, че нацистите са се предали и че войната е безвъзвратно свършила. Поне в Европа. Цял Париж избухна в празненства, по-диви и безумни от тези след освобождаването на Париж. Градините на Тюйлери, както и всяко друго обществено място в града, се изпълниха с хора, облечени в най-празничните си цветни тоалети.
	Съвсем в стила на тези времена, дори в един такъв щастлив миг политическите разногласия се усещаха още по-дълбоко и се врязваха във всеобщата радост. Докато половин Париж се бе стекъл на площад „Конкорд“ да слуша изявлението на Шарл де Гол и обявяването на победата, комунистите провеждаха свои събрания, прокламираха собствената си победа, изнасяха речи и развяваха червени знамена. Битки, побоища, сблъсъци с полицията — всичко това като че беше неизбежно.
	За Копър това беше странен момент от живота й. Войната я бе довела във Франция, а сега всичко свърши. Може би беше време да се прибере у дома? Напиваше се до безпаметно състояние в доста разнородна компания от комунисти, журналисти, американски войници и се чудеше къде е „у дома“. Дали Париж се бе превърнал в неин дом? Дали животът й в Америка бе приключил?
	Отнесена по реките на шампанското, крещейки в един глас с всички, тя пееше „Марсилезата“ и нямаше нищо по-лесно на света от това да се отдаде на дълбоката си обвързваща любов към Франция. Към Франция и Хенри Великовски.
	Копър танцуваше по улиците, целуваше всеки мъж в униформа, качваше се по масите и пиеше шампанско направо от бутилката, докато мехурчетата започваха да излизат от устата й, а после повръщаше в някоя канавка.
	След двайсет и четири часа неспирно празнуване и алкохол тя се измъкна от шумните улици, увита във френското знаме като оживяла рисунка на Делакроа, и реши да се прибере.
	На връщане, без да знае как, се оказа пред къщата на Хенри в седми квартал. Не бе чула и дума от него след онази кратка сериозна визита в дома й след сватбата, която така и не се състоя. Копър бе положила огромни усилия да го избута в най-дълбокия ъгъл на съзнанието си, но той просто не искаше да остане там.
	С пълното съзнание, че е ужасно пияна, тя натисна звънеца. Ако й отвореше, щеше да се метне на врата му и да го моли, да го умолява да й прости. Да му каже, че е била пълна глупачка, че се е държала противно, че ако последните седмици я бяха накарали да проумее нещо и че ако изобщо знаеше нещо със сигурност, това беше, че го обича повече, отколкото някога бе предполагала. Че го бе обикнала толкова дълбоко, без дори да го осъзнава. Че не иска да продължава да живее без него.
	Но никой не й отвори. Старата къща, скрита в лозите, беше тиха като гроб. Нямаше никакъв Хенри, нямаше на кого да каже всички тези думи, да излее цялото си разкаяние.
	Олюлявайки се, тя се качи върху металната решетка да надникне. Мястото изглеждаше напълно изоставено, прозорците изпочупени, дори тези на спалнята, където бяха лежали един до друг. Спомни си онзи следобед с цялата сладост и радост като един божествен аперитив преди голямото угощение, на което сега никога нямаше да се наслади. Това никога нямаше да се превърне в реалност.
	Дали плачеше по улиците само защото беше пияна и изморена?
	Седнала в канавката, увита в знамето, тя се почувства по-самотна от всякога. Дълбоко в нея се надигаше един копнеж за сигурност, за нещо стабилно, за което да се задържи. Да, един живот, пълен с приключения, беше хубаво нещо, но тя искаше дом. Искаше семейство. Искаше деца. Ето, за това дори не бе мислила, докато беше с Еймъри. Семейните двойки имаха деца, но това общоприето правило като че не важеше за нея и Еймъри.
	Копър обичаше само един мъж, а сега не знаеше дали е жив.
	В деня след празненствата главата я болеше и се наложи да сложи тъмните очила, за да скрие мътните си очи от светлината. Обади се в „Риц“, но й казаха, че в момента Хенри не е в стаята си в хотела. Не се бил обаждал от доста време и не, не го очаквали. Но да, стаята му все още била на негово разположение.
	После отиде в „малкия прашен офис“ на „Шанз-Елизе“, за да говори със секретарката му, беше твърдо решена да получи някакъв отговор.
	Тя посрещна Копър с вежлива усмивка.
	— _Bonjour, madame._ Прекрасна новина, нали? Мога ли да направя нещо за вас?
	— Питах се дали Хенри… мосю Великовски се е обаждал наскоро?
	Секретарката, добре облечена жена на средна възраст, поклати глава.
	— _Désolée, madame._ Не съм се чувала с него, нямам никакви новини.
	— Но е добре, нали?
	Отговорът й беше прям.
	— Няма причина да смятам обратното.
	— Но не го очаквате да се върне в Париж? Сега, когато войната свърши?
	Жената повдигна леко рамене.
	— Както сама знаете, господин Великовски е зает мъж. Когато реши, идва. Мога да запиша съобщение, ако искате да му кажете нещо. — И вдигна тефтерчето и молива си, готова да записва всяка дума.
	— Просто го помолете да ми се обади — каза Копър, след като през ума й минаха десетки варианти и след като отхвърли всеки един.
	— _Bien sûr, madame._
	Копър си тръгна с усещането за смазваща празнота. Когато стоеше пред катедралата, бракът й се струваше огромна грешка, напълно невъзможен. Нямаше да може да мине през това дори и с пистолет, опрян в челото. Сега възможността да се омъжи за мъжа, когото обичаше, беше повече от желана — беше жизненоважна, без нея щастието беше невъзможно.
	След няколко дни Копър се прибра у дома и намери бележка от Сюзи Солидор. Беше оставена на масата в кухнята. С виолетово мастило беше написано простичко: _Напускам Париж. Ще дойдеш ли да се сбогуваме?_
	Това не беше покана, на която Копър можеше да откаже. Веднага тръгна към апартамента й.
	Когато Сюзи отвори вратата и я видя, очите й се разшириха от изненада.
	— Ти дойде. Страхувах се, че няма да те видя.
	Копър влезе в полупразния апартамент. Картините бяха свалени от стените. Бяха останали само най-големите мебели. Всичко бе преместено някъде.
	Значи беше истина, Сюзи заминаваше.
	Копър усети остра, режеща болка в сърцето. Оглеждаше празните стаи, в които бяха останали само наполовина напълнени сандъци с все още отворени капаци.
	— Къде заминаваш?
	— Америка. Казват, че американците харесват блондинки.
	— О, Сюзи! Но защо?
	— Не си ли чула? Осъдиха ме и ме обвиниха в сътрудничество с нацистите. Забранено ми е да пея във Франция пет години.
	— Лицемери! — избухна Копър. — Как са посмели!
	— Това е следвоенна Франция — каза тя и повдигна леко едното си рамо, сякаш не я вълнуваше особено. — Всички искат да бъдат провъзгласени за герои на Съпротивата и да обръснат главата на съседката си.
	— Не мога да повярвам, че е истина.
	— Аз съм обществена фигура. И аз трябваше да послужа за пример пред другите. Бъдещето принадлежи на хора като твоя Кристиан Диор, не на такива като мен.
	— Ужасно съжалявам.
	— Пет години. — Лицето й както винаги беше като маска. Беше облякла бяла риза, под която беше напълно гола. Изваяното й като на скулптура тяло имаше златист загар. Като гръцка богиня, която опакова багажа си. — На моите години това е смъртна присъда. Кой ще си спомня за мен след това?
	— Никой не може да те забрави — каза тихо Копър. — Не е възможно.
	— Е, ти поне постигна тази невъзможна мисия със завидна лекота — отговори саркастично Сюзи.
	— Не съм те забравила — възрази Копър.
	Устните на Сюзи се извиха в една от нейните енигматични усмивки.
	— Е, аз заминавам в изгнание. И всичко заради Лили Марлен. Тая курва ми донесе цяло състояние и сега ме разори. — Затръшна капака на сандъка и се обърна към Копър. — Толкова се радвам да те видя, _chérie_. Ще изпиеш ли един вермут с мен?
	Копър отвори вратите на терасата, но не излязоха. После седна на дивана под хладния бриз, който гальовно движеше пердетата и ги караше да танцуват. Сюзи бе извадила бутилка „Лиле“. Напитката с цвят на дървесна смола и цитрусов вкус й беше любимата.
	— Ти също ставаш известна — каза Сюзи с дрезгав глас. — Напоследък не мога да отворя списание, без да попадна на името ти.
	— Преувеличаваш. Отне ми време, докато разбера какво искам от този живот, но сега, след като го проумях, съм напълно щастлива.
	— И аз съм щастлива за теб, _chérie_. Справяш се прекрасно!
	— Да, добре съм. Имам доста работа. И спестявам пари за нов фотоапарат. Трийсет и пет милиметрова „Лайка“. По-леки са и са по-практични.
	— Леки и по-практични — повтори Сюзи. — Ти си млада жена в постоянно движение. Караш ме да се чувствам толкова стара.
	— Изглеждаш великолепно, както винаги, Сюзи.
	— Благодаря. — Всъщност Сюзи сякаш не старееше. Лицето й оставаше все така безупречно, а тялото й изглеждаше като на жена на половината на годините й. — Мога да кажа същото и за теб. Чух, че си зарязала онзи руснак пред олтара.
	— Да, но сега вече знам, че направих огромна грешка.
	Сюзи сбърчи лице.
	— Значи все пак си решила да ставаш руска графиня?
	— Ако ме поиска отново. Не ми се е обаждал от седмици.
	— Обърнал ти е гръб? Или комунистите са го хванали?
	— И аз се питам същото — отвърна Копър, опитвайки се да звучи небрежно, но отвътре се раздираше от тревога.
	— Съжалявам. Желая ти щастие и късмет — каза Сюзи и вдигна чашата си.
	Копър забеляза гладките й подмишници.
	— Избръснала си се?
	— Казаха ми, че американците държат на това. — Тя повдигна ризата си. — Тук също. В случай че някой иска да погледне. Изчервяваш ли се, _chérie_? — попита, уловила изражението на Копър.
	— Винаги успяваш да ме изненадаш.
	— Нима? Чувствам се добре в тялото си. И го харесвам. Не се срамувам от него. — Дългите й пръсти останаха между краката. — Мисля, че се страхуваш от това. И все пак, ти имаш същото между краката си. Можехме да ги притиснем една в друга, да се целуваме там, да отидем заедно в рая. Бях толкова готова за теб. Само за теб. Но ти побягна като заек. Защо побягна?
	— Има една врата, през която не мога да мина. Не ме вини.
	— Намираш ме противна?
	— Не, точно обратното, предполагам трябваше да избягам, защото те намирах за прекалено съблазняваща.
	— Е, предполагам, това е комплимент.
	Сюзи изпи останалото в чашата си и се пресегна пак за бутилката.
	— Знаеш ли, като малка пеех в детски хор на момичетата в църквата в Сан Мало — започна тя и наля в двете чаши. — Можеш ли да си представиш? Кльощав гамен с плитки и плоски гърди.
	Копър се усмихна.
	— Трудно ми е да си го представя.
	— Е, точно това бях. Никой не ме забелязваше, макар някои да казваха, че имам хубав глас. Един ден свещеникът спря песента на хора и попита: „Кое е момчето, което пее с момичетата?“. Оказа се, че това съм била аз. _La fille qui chante comme un garçon._ Момичето, което пее като момче. Всички се обърнаха и дълго ме гледаха. Бях развълнувана. И в същото време засрамена. И в този момент почувствах силата си. Наричаха ме _la garçonne_, и така се превърнах в това същество, което виждаш сега. Като русалките. Нито човек, нито риба. Нито жена, нито мъж. После десет години с Ивон. После други. Някои мъже, някои жени. Прекарах целия си живот да живея фантазиите и желанията на другите. Но не съжалявам за нищо. Като цяло беше хубав живот. Исках само да направя другите щастливи. Мислиш си, че съм курва като Лили Марлен, сигурна съм.
	Копър наблюдаваше лицето на Сюзи. Под силата и красотата на тези черти имаше нещо студено — болка, която никога нямаше да бъде призната на глас.
	— Не, ти ме направи много щастлива — каза Копър.
	— Можех да те направя много по-щастлива.
	— Не мисля. Но знам, че аз можех да те направя по-щастлива. Ти беше толкова мила и добра с мен, толкова щедра и аз с нищо не го заслужавам.
	— Разбира се, че го заслужаваш.
	Сюзи се наведе напред и я целуна по устните. Копър затвори очи с тъга за това момиче, което е пяло като момче, за тази жена, която я желаеше както я желае мъж, после обви ръцете си около врата на Сюзи и я притисна към себе си.
	— Съжалявам. Прости ми, че те нараних.
	— Не можеш ли да ме обичаш дори сега? — попита Сюзи с притиснати към шията на Копър устни.
	— Обичам те, Сюзи — прошепна Копър. Едва сега усети, че плаче. — Ужасно ще ми липсваш. Искам да ти благодаря за всичко, което направи за мен. За всичко, което ми даде, за любовта, която ми показа. — Тя стана, готова да тръгне. — Никога няма да те забравя.


	Не беше необичайно да се види каляска с коне на улица „Роял“, макар че сега петрол се намираше все по-често благодарение на помощта на Америка и каляските бяха отстъпили място на автомобилите. Бяха пенсионирали конете преди години, после нарушиха спокойствието им и ги впрегнаха през времето на окупацията като духове на една отминала слава. Но сега се виждаха все по-рядко, отново се завръщаха в полуразрушените конюшни.
	Копър си помисли, че в спрялата до нея каляска може да е Диор, тръгна напред и надникна с любопитство. Вратата се отвори. На червената кожена седалка с ръка върху отворената врата пред нея седеше Хенри. Имаше брада.
	За момент сърцето й спря да бие, някой бе откраднал кислорода от тялото й. И после започна пак да тупка. Неравно, насечено.
	— Тази брада трябва да изчезне — чу се да казва.
	— Надявах се ти да ми помогнеш да се отърва от нея.
	— Колкото по-бързо, толкова по-добре.
	— Качвай се тогава.
	Тя се качи и седна в скута му като дете.
	— Мислех, че никога няма да се върнеш — каза тя задавено.
	— Имаше моменти, в които и аз мислех същото. — Стискаше я в ръцете си. — Секретарката ми се обади и ми каза, че си ме търсила. И аз си позволих да се надявам. Прости ми. Трябваше да съм далеч от теб и да мълча.
	Притискаха се един в друг, люлееха се, държаха се един за друг. Накрая тя се отдръпна и си пое разтреперано дъх. Сърцето й все още биеше толкова силно, че й беше трудно да говори нормално.
	— Изглеждаш съвсем различно.
	Той докосна къдравата си брада.
	— Налагаше се да изглеждам като един от пролетариата, за да мога да стигна до нужните места. Ако имаха и най-малка представа кой съм, уверявам те, сега щях да съм мъртъв.
	— Хенри!
	— Вечеря в „Риц“?
	— Не съм облечена като за „Риц“.
	— Изглеждаш великолепно, както винаги.
	— Само ако мога да си напудря носа, когато стигнем там.
	Каляската тръгна рязко. Копър се полюшваше, миришеше на коне и кожа, опитваше се да диша нормално.
	— За колко време си в Париж?
	— Върнах се завинаги.
	Тя извърна лице, не искаше Хенри да види сълзите й.
	— Това обещание ли е? — попита задавено.
	— Да. Дойдох за теб. Ако ме искаш.
	Копър прие кърпичката, която той й подаде.
	— Ще ти кажа, когато взема решение. Защо е тази каляска?
	Той се усмихна.
	— Не останаха много градове, където може да намериш каляска, с която да вземеш любовта на живота си. Не можах да устоя на изкушението.
	— Винаги си бил такъв романтик.
	— Може би си права.
	— Бях се поболяла от притеснение за теб — каза тя. — Усмихваш ли се? Виждам изражението ти под тази флора по лицето ти.
	— Изражението ми е на един щастлив мъж, уверявам те.
	— Прощаваш ли ми, че те оставих пред олтара?
	— Само ако ми простиш, че се държах като капитан Синята брада.
	— Разбрахме се. И като стана дума за бради, наистина искам да махна твоята. Не може ли да спрем някъде на път за ресторанта?
	— Разбира се.
	Стигнаха до къщата му и влязоха. Всичко светеше от чистота, ухаеше на препарат за полиране и на прясна боя и лак.
	— Толкова е хубаво! — възкликна тя.
	— Завръща се към живот — съгласи се той. — Чака новата си господарка.
	Спалнята беше пълна с цветя, както преди. В бялата мраморна баня той й подаде ножицата и всичко нужно за бръснене. После се съблече до кръста, за да може Копър да се залови за работа.
	— Прочетох статията ти в „Пикчър Пост“. Балмен трябва да ти е много благодарен. Даде му страхотен старт.
	— Той е толкова талантлив…
	— И кога ще направиш същото за приятеля си Диор?
	Тя се бе съсредоточила върху твърдите косми, като внимаваше да не го нарани.
	— Тези дни. Скоро, предполагам. Непрестанно го карам да напусне Лелонг. Но Диор може да бъде ужасно срамежлив и скромен. Или ужасно мързелив. Или и двете.
	Тя сложи голямо количество сапун за бръснене и продължи с бръснача.
	— Правила ли си го преди?
	— Два пъти седмично докато напуснах родния си дом. Аз бях тази, която бръснеше баща ми. Всеки понеделник и сряда. Престани да се опитваш да ме целуваш, или няма да нося отговорност, ако те порежа.
	Всъщност ръцете й трепереха толкова силно, че животът на Хенри никак не беше в безопасност, но тя успяваше някак да запази контрол. Ако не гледаше в очите му, а се концентрираше върху бръснача, това определено помагаше и така можеше да прокарва острието по пяната върху познатите контури на лицето му.
	— Къде беше? Кажи ми истината.
	— Имаше война за сърцето и душата на Франция. Комунистите правеха всичко по силите си да дестабилизират страната и да я присъединят към Съветска Русия. Но най-сетне посоката на вятъра се обърна и силите им започват да отслабват. И колкото и да е странно, това се дължи не толкова на моята брада, а на бруталността на самия Сталин.
	— Какво искаш да кажеш?
	— Великата Червена армия е най-силното оръжие на комунистическата пропаганда. От години залъгват френските работници как Червената армия ще дойде и ще ги освободи от робство, разказват им приказки. Но сега вече може много добре да видим какво означава да те освободи от робство Червената армия. Видяхме насилия и кражби след всяка тяхна стъпка. Видяхме как вкарват в затвора си цели нации… Полша, Унгария, Чехословакия са в техните затвори. Сега виждаме как превръщат в затвор самия Берлин. А Берлин, мила моя, не е съвсем далеч от Франция. Моята задача в крайна сметка беше да посоча тези подробности пред нужните хора и да ги оставя сами да си направят заключенията.
	— Сигурна съм, че има и друго. Ти ми обеща истината.
	— Е, невинаги беше лесно да се докопам до нужните хора. А да насъскваш едната страна срещу другата или да изиграеш едните за сметка на другите, невинаги е лесно. Червените искаха да оберат цялата слава за унищожаването на нацистите. Според тях всеки герой от Съпротивата е сталинист. Беше много важно да се опровергае и този мит. — Тъмните му полузатворени очи я огледаха жадно. — Толкова си красива. Сънувах те, мечтаех за теб. Но фантазиите и сънищата ми винаги бяха далеч от реалността.
	— Отслабнал си — отбеляза тя, оглеждайки високото му снажно тяло.
	— Не съм се хранил нормално от много време. С нетърпение очаквам вечерята в „Риц“.
	— Не може да продължаваш да живееш в „Риц“ — каза някак неволно Копър. — Не и когато този прекрасен дом стои съвсем празен. Това са излишни разходи. — Тя обра последната ивица пяна от лицето му. — И не може да ядем само по ресторанти. Не е добре за нас. Имаме нужда от здравословна, домашно приготвена храна.
	— Напълно съм съгласен. — Той я улови през кръста. — Копър, колко време ще ме караш да чакам?
	Тя не отговори веднага. После се освободи от ръцете му и изми бръснача под водата на сребърния чучур.
	— Ако наистина ме искаш, твоя съм.
	— Любима моя! — Хенри обви ръце около нея. — Благодаря на Бог за това!
	Тя се засмя нервно.
	— Хенри, ти не си единственият мъж, който казва такива неща.
	— Казвам ги, защото наистина ги мисля.
	— Знам, че е така. — Тя остави бръснача и се завъртя в ръцете му да огледа избръснатото му лице.
	— Ето, така е по-добре. Сега пак приличаш на себе си.
	— Ще се опитам да бъда по-добър съпруг от предишния, който е заемал този официален пост — закле се той и с обожание погледна надолу в очите й.
	— И няма да се опиташ да избягаш отново? — попита тя.
	— Не. Обещавам.
	— И аз ще се опитвам да бъда добра съпруга. И обещавам…
	Но другата част от обещанието й остана неизречено, защото топлите му устни бяха върху нейните.


	Втората церемония, както пожела Копър, беше в местната община, тиха и много скромна. Само Кристиан, Пиер Балмен, Ерве и Катрин като свидетели. Нямаше контеси и графини с тежки тоалети.
	Помещението не беше нищо особено, дори не беше официално. От едната страна бяха наредени шкафове с папки, от другата страна имаше голям прозорец с изглед към Триумфалната арка, а нотариусът беше очарователна жена, която мина и целуна всички, след като подписаха.
	Копър беше облечена в розова рокля с обърната яка, която Кристиан бе ушил за нея, и носеше букет напъпили рози. Точно както искаше.
	Всички мъже бяха облечени с дневни костюми, палта и бомбета. Размениха си обикновени златни халки, и двамата бяха щастливи.
	След церемонията всички отидоха на обяд в „Риц“ в запазено специално за тях помещение. Масата беше украсена с бели лилии, а храната — красиво поднесена и много вкусна. Започнаха с омари и сьомга с шампанско.
	Ерве и Тиан вдигнаха тостове. Ерве беше спокоен и говореше с достойнство и авторитет, а Тиан започна да се дави в сълзите си и се наложи да му подадат кърпичка. Едва след това успя да продължи.
	Катрин видимо възвръщаше силите си. С Ерве живееха близо до Грас в Южна Франция. Тя донесе цветята за букета от тяхната градина.
	Вече се виждаха оформящи се извивки по тялото й, косата й също бе пораснала, но Копър подозираше, че нищо на света нямаше да премахне онзи призрачен, изплашен и мрачен поглед в очите й. Няколко пъти по време на обяда я улови да гледа в нищото, стиснала силно пръсти в дланите си. Едно докосване по ръката й беше достатъчно да развали черната магия, която я връщаше към онова място, обитавано от ужасните спомени, но Копър знаеше, че Катрин има да извърви много дълъг път пред себе си. Все още й беше трудно да изяде повече от няколко хапки, колкото и Копър да я подканваше.
	— Когато пристигнахме в Равенсбрюк — каза Катрин, — стомасите ни по цяла нощ къркореха толкова силно в спалните помещения, че чак се смеехме. Наистина, беше комично. Дори имахме състезания чий стомах ще изръмжи най-силно. Но след време те се свиха и престанаха да издават каквито и да е звуци. — Последва тишина и тя ги огледа с извинителен поглед. — О, наистина не бива да говоря за тези неща.
	— Разбира се, че трябва да говориш — настоя Копър.
	— Извинявам се — прошепна тя, когато останалите подновиха разговора. — Не искам да развалям специалния ви ден.
	— Не го разваляш, а го правиш красив. Но виждам, че все още страдаш.
	Катрин поклати глава.
	— Когато бях в лагера, не можех да мисля за нищо друго, освен за Франция. А сега, когато съм у дома, мислите ми се връщат постоянно там. Съзнанието е като маймуна, която никога не прави това, което й се каже.
	— Разбирам за какво говориш — отвърна нежно Копър.
	Катрин стисна ръката й.
	— Добре съм. Наслаждавай се на щастливия си ден. Толкова се радвам да те видя омъжена.
	— Тя заслужава да бъде щастлива — каза по-късно вечерта Копър, сгушена в ръцете на Хенри в старата къща с лозите.
	— Да, наистина. Ти също заслужаваш да бъдеш щастлива.
	— Не бих могла да бъда по-щастлива — увери го тя и погали бузата му.
	— Нито пък аз. Все още не мога да повярвам, че си ми съпруга.
	— Но си прав за едно — призна тя.
	— Какво е то?
	— Церемонията в общината беше наистина много бедна и грозна. В катедралата щеше да бъде много по-хубаво.
	Той изръмжа и завъртя очи.
	— Ще ме побъркаш.
	— Най-вероятно.
	— Може пак да уредим катедралата, ако искаш.
	— Не, благодаря. Стигат ми толкова женитби. — Целуна го по устните. — А сега мисля, че е време да ме направиш своя.


>	15.

	— Ще бъдеш моя съпруга — каза Диор на Копър.
	— Имам перфектен съпруг, който ме задоволява във всяко отношение — отговори тя. — Ако не си забелязал, вече отпразнувахме първата си годишнина.
	— Той няма да има нищо против. Ще те взема назаем само за следобеда.
	— За какво?
	— Отиваме на пазар за тоалет за теб.
	— Звучи забавно. „Шанел“? „Скиапарели“?
	— Нещо много по-дискретно — модна къща „Гастон“. Все пак сме солидна двойка на години.
	— Говори за себе си — разсмя се Копър.
	Диор я беше помолил да се срещнат на улица „Сен Флорентин“, но не искаше да й каже защо. Той я хвана за ръката и влязоха. Магазинът бе загърнат в чара на старомодния Париж. Шумът от навалицата и движението на улицата избледняха и съвсем изчезнаха. Почти всяка дреха беше поръбена с кожа от норка или саблезъб, което едва ли бе подходящо за лятото, но както Тиан отбеляза, лятото скоро щеше да свърши и есента не беше кой знае колко далеч. Една асистентка на средна възраст, облечена в черно, се плъзна грациозно към тях. Гледаше ги с ледена вежливост, комбинирана с агресивно чувство на превъзходство.
	— Какво мислиш за дизайните? — попита я Диор.
	— Доста сериозни и строги — отвърна тихо Копър. — И ужасно консервативни.
	Дори ако наистина купуваше за себе си, едва ли щеше да намери дреха, която да не е чак толкова старомодна.
	За нейно учудване, Тиан се интересуваше почти от всичко. Помоли да му покажат последните модели, старите им колекции, аксесоарите. С една дума — всичко. Пъхаше си носа къде ли не, гледаше зад щандовете, разпитваше жената. Реално подложи на детайлно проучване всеки един елемент от магазина и стоката в него. И го правеше с ненаситно любопитство. Дори надникна вътре, докато Копър пробваше една рокля.
	— Прекрасно място да те балсамират — беше окончателното му заключение.
	Както винаги, когато ставаше дума за нещо, свързано с професията му, той се променяше: срамежливият Кристиан Диор, който обикновено стоеше встрани и рядко се намесваше в спорове, се превръщаше в авторитет с категорично мнение. Обичайното му меко изражение биваше изместено от концентрирана критична гримаса.
	Когато напуснаха магазина, без да купят абсолютно нищо, собственичката беше готова да ги замери с нещо и заплахата не беше напълно нереална. Бяха прекарали в магазина два часа и вечерта полека падаше. Въздухът беше свеж и успокояващ. Една от последните каляски в града мина покрай тях, копитата и колелетата й топуркаха по улицата и накараха група млади монахини да се разпръснат.
	— Какво мислиш? — попита я Диор.
	— Хубав магазин, Тиан. Защо ме заведе там?
	— Исках да чуя мнението ти.
	— И защо моето мнение има значение?
	— Защото, _ma petite_ — започна той и я хвана под ръка, — Марсел Бусак ми предложи да ме направи директор на къщата.
	— И кой е Марсел Бусак?
	— Той е царят на памука. Когато започна Първата световна война, той изкупи целия памук, който се използваше в самолетостроенето в онези дни. Обърна го в ризи и направи цяло състояние. Хората често използваха сравнението „богат като Мидас“. Сега казват „богат като Бусак“.
	— И той притежава „Гастон“?
	— Да. И вярвам, че ще бъдеш дискретна, _ma petite_. Това не е информация за обществена консумация.
	Копър стисна щастливо и развълнувано ръката му.
	— Тиан! Най-накрая ще правиш това, което искаш, сам ще си си господар.
	Той се освободи от прегръдката й и се засмя.
	— Да вземем съпруга ти и да отидем у дома. Ще ви приготвя страхотен омар. Току-що го получих от Гранвил. И бутилка хубаво „Мюскаде“.


	Тримата отидоха в апартамента на Диор, който беше съвсем близо, точно зад ъгъла след „Гастон“ — предимство, което Хенри не пропусна да отбележи.
	— Ще можеш да се разхождаш до работата всяка сутрин, да полюшваш бастуна си с позлатена дръжка и да сваляш шапка на клиентките си, които срещаш на улицата. Не можеше да се нареди по-добре от това.
	— Когато бях млад, „Гастон“ имаше същата слава като „Шанел“ — каза Диор, докато връзваше снежнобялата си престилка и се приготвяше да се залови за работа в кухнята. — Но мястото запада от години. И после войната дойде като _coup de grace_. Знаете, когато убиваш едно животно, за да не се мъчи повече. Както видя, сега е старомодно и мрачно. Бусак иска да върна предишната слава на модната къща.
	— Това е възможност, която идва един път в живота.
	— Едва ли е така, скъпа моя.
	— Тиан, не ми казвай, че ще гледаш на харизания кон зъбите.
	— Много е важно зъбите на коня винаги да се гледат, _mes amis_. Марсел Бусак не е станал богат мъж като е раздавал пари. — Той пусна внимателно омара във врялата вода. — Може и да е голяма привилегия да те сложат в музей, но все още не съм готов да ме препарират и да ме качат на някой рафт.
	— Искаш да кажеш, че ще откажеш?
	— Да, няма да приема.
	Копър вдигна ръце във въздуха.
	— Тиан, за бога!
	Но той вече беше концентриран върху готвенето и тя добре си знаеше урока — да не го прекъсва, когато е в ролята на главен готвач. Кристиан имаше крайно сериозно отношение към приготвянето на храната.
	Но също така знаеше, че Балмен вече подготвяше втория си сезон. Останалите дизайнери вървяха право напред, развиваха се, а Диор изоставаше.
	— Не може да откажеш — каза тя, когато най-сетне седнаха на масата.
	— „Гастон“ е мавзолей — обясни той, докато разделяше омара. — И мирише на мавзолей. На парафин, на паяжини и прах. Може да съм патологично суеверен, но не съм в бизнеса по възкресяване на мъртъвци.
	— „Гастон“ не е загинала модна къща — намеси се Хенри.
	— Не, но вече умира, което е едно и също. Можеш ли да си представиш какво ще е да се опиташ да кажеш на тези стари вещици какво да правят? А за ателието трябва да уволня всички, а аз не мога да го направя. Не е за мен. Имам добра работа при Лелонг и ще е пълна лудост да я напусна заради нещо толкова несигурно. По-добре да съм едно известно име в една модерна луксозна къща, отколкото да съм капитан на потъващ кораб.
	— Винаги ще си намериш оправдание да не направиш нещо — каза остро Копър. — Просто не искаш да кажеш на Лелонг, че го напускаш.
	— Вярно е, никак не ми се иска да се изправя лице в лице с него за такъв разговор.
	— Знаех си.
	Но колкото и Копър да беснееше, той беше категоричен.
	— Модна къща „Гастон“ е гробница и някой вероятно е подвел Бусак или дори го е подлъгал да ми направи това предложение. Утре имам среща с него и ще откажа най-вежливо.
	Малко след полунощ, когато си казваха довиждане, тя го сграбчи за реверите.
	— Надявам се сутринта да се събудиш с различно решение, твърдоглаво човече.
	— Повярвай ми, няма да е различно.


	— Той просто не иска да излезе напред, не иска хората да го видят — каза Копър на Хенри, докато вървяха към дома си. — Понякога си мисля, че никога няма да излезе от дупката си. Или не иска да излезе. Просто е щастлив да е затворен в нея за вечни времена, да остарее в задните стаички на „Лелонг“, щастлив от живота си: партита, вечери с приятели и никога, за нищо на света да не поема риск.
	— Току-що описа един щастлив човек.
	— Ти си последният човек на света, който би търпял такъв мързел, скъпи Хенри.
	През последните дванайсет месеца съпругът на Копър я беше направил по-щастлива, отколкото някога бе предполагала. Нямаше по-мил и обичащ мъж от Хенри Великовски. Нямаше по-прекрасен дом от дома, който бяха направили заедно.
	Бракът й с Еймъри бе започнал с лудо влюбване и страст, след което последва охлаждане на отношенията, апатия и накрая сриване на всички илюзии. Но сега всичко беше напълно различно. Бракът й ставаше все по-красив и всичко се развиваше все по-добре.
	Копър обичаше компанията му. Всеки път, когато излизаше, бързаше да се прибере у дома при него. Страдаше, когато той трябваше да пътува, и копнееше да се завърне. А страстта между тях ставаше все по-силна. Копър се чувстваше обичана, желана и го обичаше и желаеше по същия начин. Във всичко, което Хенри правеше, личеше колко е луд по нея. Да има кой да те поддържа, да те цени, да те обожава и да те поставя на пиедестал — това беше толкова хубаво. Това беше живот, изпълнен с романтика и красота.
	Старата къща, покрита в плъзнали лози, изискваше поддръжка от поне пет души, в това число домакин, персоналът беше неизменна част от стила на една съвременна парижанка, дори такава парижанка, която навремето бе арестувана в демонстрация срещу правителството на Франция.
	Но огромното състояние на Хенри удобно покриваше тези разходи и Копър изненадващо бързо свикна с този начин на живот. И после прекрасната изненада — безценната колекция от картини на импресионисти, която нацистите бяха откраднали, бе намерена и върната от Германия и сега красеше стените на дома им.
	Копър гледаше с носталгия към бедните години от детството си и на опита си, натрупан в бохемските години от живота си с Еймъри. Дали Копър и графиня Великовска бяха една и съща жена? Графиня Великовска имаше място на първия ред на всяко модно дефиле, познаваше всеки дизайнер в Париж и мнението й за всяка новост в модата беше публикувано във всяко модно списание. Беше запазила името си за пресата Уна Райли. Титлата й на графиня беше нещо като игра, нещо, което хората изискваха от нея, макар че и тя, и Хенри често я приемаха на шега. Както каза Хенри във вечерта, когато се запознаха, хората бяха сноби и обичаха имената им да се свързват с аристокрацията, дори с тази, която не съществуваше никъде другаде, освен в историческите книги.
	— Скъпа моя, получих новини за бившия ти съпруг.
	Копър усети неприятно пробождане в сърцето.
	— Нищо лошо, надявам се?
	— Не съм сигурен. Той е в Париж. И е питал за теб.
	— Какво искаш да кажеш?
	— В санаториум е. Директорът на санаториума ми предаде съобщението.
	— Санаториум? Значи все още е болен?
	— Не ми казаха нищо за състоянието на здравето му, но може да се предположи, че не е добре.
	— Разбирам — каза тежко Копър.
	— Мила моя, искам да знаеш, че това е твое решение. Ако решиш да не се видиш с него, няма да те виня. Ако решиш да го видиш, това няма да е никакъв проблем за мен и няма да се чувствам неловко.
	— Сигурен ли си?
	Хенри стисна ръката й.
	— Напълно. Всичко зависи единствено от теб.
	— Благодаря, Хенри, ще си помисля.


	Беше трудно решение, но накрая Копър реши да се види с Еймъри и то по-скоро от чувство на задължение. Все пак беше негова съпруга и не биваше да му обръща гръб, макар че времето с него й бе донесло само нещастие и горчивина.
	Санаториумът „Мария Тереза“ беше разположен в сенчест парк на брега на Сена. Тук идваха американците, които се разболяваха в Париж. И наистина здравата, едра медицинска сестра, която я посрещна, имаше ясен акцент от Средния Запад.
	— Аз съм сестра Гибсън. Ангажирана съм от семейство Хийткоут да полагам допълнителни грижи. Благодаря, че дойдохте да го видите.
	— Какво му е?
	— Беше приет след опит за самоубийство.
	— Отново? — Копър усети рязък студ по цялото си тяло. — Кога е станало това?
	— Преди месец. Възстановява се от раните, които си е причинил, но вече е извън опасност. Поне от физическите рани. Опасността е вътре в него и именно затова се свързах с вас. Във всекидневната е.
	Всекидневната на санаториума беше слънчева и вътре беше прекалено топло. Огромните прозорци разкриваха прекрасна гледка към безкрая от дървета по реката. Из помещението на малки групички бяха насядали пациенти и посетители.
	Еймъри беше съвсем сам на една отдалечена маса и пишеше нещо в тефтера си, който внимателно прикриваше с другата си ръка, сякаш искаше да запази написаното от очите на някой любопитен.
	Незнайно защо Копър си бе представяла, че се бе опитал да си пререже вените, но сега с изненада забеляза бинт около главата му с голяма марля от едната страна. Когато той вдигна глава да я погледне, видя синините от отока, които се простираха по цялата дясна половина на лицето му. Окото от тази страна като че не беше на мястото си, беше някак присвито, полузатворено, а бялото беше удавено в тъмночервено. Единственото, което можеше да направи, бе да се опита да възвърне самообладанието си и да го поздрави.
	— Здравей, Еймъри.
	— Здравей, Копър. — Затвори тефтера си. — Предполагам, че надеждите ми да си вкарала нелегално някоя бутилка са напразни — каза той, когато сестрата ги остави сами.
	— Само това. — Тя му подаде книгата, която бе купила от „Шекспир и Компания“, книжарницата за английска литература в Париж. — Новият роман на Стайнбек.
	— „Улица Консервна“. Поредната сага за идиоти и бездомници?
	— На мен много ми хареса.
	Той я остави настрани.
	— Ще я прочета.
	— Еймъри, какво си направил със себе си?
	— Опитах се да си пръсна черепа, но предполагам ръката ми е треперела прекалено много. И в крайна сметка съм махнал само горната част от черепа си. Сложиха ми метална клапа.
	— О, Господи!
	— Може би се надяваш, че операцията ще е хвърлила малко светлина — продължи той, — но изглежда случаят не е такъв. И именно затова те накарах да дойдеш чак тук. Приеми извиненията ми, че провалих неделното ти утро.
	— Не говори така. Иска ми се да мога да помогна.
	Погледнаха се в очите. Погледът в тези виолетови очи сега бе повече притеснителен, отколкото опияняващ, какъвто беше преди. Здравото бистро око я гледаше напрегнато, а другото, кървясалото, бе зареяно някъде в далечината. Запита се дали може да вижда с него.
	— Никога не биваше да се женя за теб — каза той.
	Тя сбърчи недоволно лице.
	— Мен ли обвиняваш за това?
	— В крайна сметка, да.
	— И не мислиш, че ти имаш някаква вина?
	— О, да, имам и се опитах да приложа нужното наказание, но както виждаш, не мина много добре. Но следващия път ще се постарая повече. Хората казват, че третият път винаги е на късмет.
	Копър скочи на крака.
	— Ако ме извика да ми кажеш, че ще се самоубиваш, имам с какво да си запълня утрото.
	Най-неочаквано той й се усмихна с изкривена усмивка.
	— Ето, виждаш ли, именно за това говоря. Винаги правиш това с мен. Именно за това говоря.
	— Какво правя с теб, Еймъри?
	— Караш ме да изглеждам като пълен глупак. Като някакво просто малко момче, което знае само да капризничи. Седни, скъпа моя.
	— Никога не съм искала да те карам да изглеждаш като глупак — каза тя и седна.
	— Но го правеше. От самото начало. Ти винаги си била по-зрялата от мен. Беше като голям човек, изградена личност. По-добра във всичко.
	— Никога не съм казвала, че съм по-добра.
	— Не се налагаше. Беше толкова очевидно и ясно. Аз се преструвах, но ти беше истинска. По дяволите, та ти си дори по-добър писател от мен.
	— Това не е вярно.
	Той забарабани с пръсти по тефтера си.
	— Знаеш ли какво ме побъркваше? Как пишеше нещата на Джордж. Той ти даваше задачата и ти я изпълняваше с такава лекота, сякаш не ти струваше никакво усилие. С образованието си от гимназията.
	— Знаеш, че трябваше да му спасявам задника, за да си получава заплатата.
	— Но не беше нужно да го правиш толкова дяволски добре. Не можех да понасям постоянно да ми показваш, че си по-добра от мен. Постоянно да се хвалиш.
	— Не знаех, че е било състезание.
	— Не беше. Ти беше много по-напред от мен от самото начало.
	— Защо ми казваш всичко това едва сега?
	— Защото реших да бъда честен. Ако не мога да направя нищо с живота си, да бъда поне това. Ти ме накара да видя, че съм една измислица, един фалш. И затова трябваше да те нараня.
	— Все още ли се оправдаваш за изневерите си? Не се налага да го правиш, защото това вече няма никакво значение.
	— Не се оправдавам, а ти казвам истината. Опитах се да скърша духа ти.
	— Е, почти успя.
	— Ласкаеш ме — отвърна той сухо. — Но дори не бях и на крачка да успея и ти го знаеш. Спях с всяка жена, която ме заговаряше. Това само те накара да престанеш да ме обичаш, но не скърши духа ти. И знаеш ли къде беше проблемът? Аз те обичах. — Млъкна за момент. — И все още те обичам.
	Разговорът тръгваше в посока, която Копър категорично не искаше да следва, както и да мисли за последните му думи.
	— Мина много време, Еймъри.
	— Много време — съгласи се той и кимна бавно с бинтованата си глава. — След Брюксел започнах отново работа върху статията си. Все още мислех, че причината за нервния ми срив е ужасът, който видях с очите си. Но не беше това. Беше осъзнаването на факта, че не съм достатъчно добър. Не бях за тази работа, не можех да го направя. Беше прекалено голямо за мен. Нямах силата, нямах и таланта.
	— Винаги вярвах в таланта ти.
	— А, да, и бремето на тази вяра — отвърна с ирония той. — Не биваше изобщо да идваме във Франция. Баща ми ми предложи работа в банката. Но аз исках да разперя криле. През цялото време в колежа ми казваха колко съм талантлив, колко съм умен. Момичетата, професорите, ти. Беше нужно само да се оженя за теб, за да разбера, че не съм нито едно от тези неща.
	— Защото твърдиш, че съм те карала да се чувстваш дребен и нищожен?
	— Онова, което ми идва на ума, е „с отрязани топки“.
	Въпреки състраданието й гневът започна да се надига в нея.
	— Никога не съм се опитвала да направя такова нещо. Правех всичко по силите си да те поддържам и насърчавам.
	Изтормозеното отслабнало лице на Еймъри се изкриви в същата широка полуусмивка.
	— Нравът ти винаги е подхождал на яркочервената ти коса.
	— А ти винаги си имал оправдание за всяка своя грешка — нападна го директно тя. — Няма да седя тук и да слушам как ме обвиняваш за всичко, което се обърка между нас и в твоя живот. Ти ме направи безкрайно нещастна. Фактът, че направи и собствения си живот нещастен, докато постигаше това с моя, вече не е моя вина. Искаш ли съвета ми, Еймъри? Върни се в Америка и се захвани с тази работа в банката. Не е прекалено късно.
	Той посочи превръзката на главата си.
	— И мислиш, че инвеститорите ще са много впечатлени от мъж с дупка в главата?
	— Вземи си перука — каза кратко тя. — Носи шапка. Използвай въображението си.
	Той кимна бавно.
	— Разкажи ми за този твой съпруг.
	Копър усети как зъбчатите колела в мозъка й моментално се съпротивиха срещу идеята да споделя детайли от щастливия си живот с Хенри, особено пред Еймъри, в състоянието му на нихилистична омраза.
	— Не искам да говоря за него.
	— Толкова е добре, а? Или толкова зле?
	Копър събра нещата си.
	— По-добре е да си вървя.
	Смехът му угасна.
	— Не си тръгвай. Няма да се държа повече като задник.
	— Не мисля, че ще спазиш това обещание.
	— Може би си права. И трябва да се връщам към романа си.
	— Той отвори тефтера и запрелиства страниците.
	Копър забеляза, че са изпълнени с драсканици в червено мастило. Нямаше линии, нямаше текст, само вторачени лица и надраскани думи без смисъл.
	— Това е най-добрата ми творба — каза с изкривена усмивка.


	Когато излизаше от помещението, Копър трябваше да се съгласи, че Еймъри бе прав поне за едно: той бе все още дете, а тя — зрял човек. Ако преди две години бе изпитвала само съмнения, сега вече бе напълно убедена. Тя отдавна беше пораснала и беше омъжена за зрял мъж, който се държеше като голям човек и се отнасяше с нея като със зряла и отговорна жена.
	— Как мина визитата? — попита сестра Гибсън на вратата.
	— Не зная дали имаше ефекта, който бяхте очаквали.
	— Може би е минало добре. Толкова много неща му тежаха и трябваше да ги каже.
	— Надявам се раните бързо да заздравеят.
	— Не смятате ли, че там има много повече от една рана? — Копър погледна в порцеланово сините очи на медицинската сестра и се запита какви ли измислици бе разказвал Еймъри за жестокостта й към него. — Ще ви информирам как се чувства и ще известя семейството му, че сте била тук. Ще се зарадват, сигурна съм. Приятен ден, госпожо Великовска.


>	16.

	— Направих нещо глупаво — каза Диор.
	Хенри му наля чаша вино.
	— Какво се е случило?
	Диор пое чашата, но беше прекалено нервен и ядосан, за да пие. Започна да крачи по килима, лицето му бе невероятно пребледняло.
	— Отидох да се видя с Бусак. За „Гастон“, знаеш. Отидох, за да откажа на предложението му. Но…
	— Но си казал да? — възкликна Копър.
	— Направих нещо много по-лошо. Казах му, че искам моя собствена дизайнерска къща с моето име.
	— Тиан!
	— Просто излезе някак от мен. Казах му, че е време за промяна, казах му, че старата мода е по-мъртва и от птицата додо. Казах му, че няма никакъв смисъл да се вкарва кислород в дробовете на труп. И че трябва да се върнем към най-високите стандарти и традиции на френската мода, или да потънем завинаги.
	— Какво отговори той?
	— С много ироничен глас ме попита какво още искам. Казах му, че искам най-добрите шивачи в Париж, за да правя най-луксозните дрехи за най-добре облечените жени във Франция.
	Копър слушаше със затаен дъх.
	— И после?
	— Той каза, че изобщо не е мислил в тази насока. Каза, че планът ми е прекалено амбициозен. И после ме изпрати да си ходя.
	Хенри му напълни пак чашата.
	— Поне си му казал какво искаш.
	— Ами ако премисли и се съгласи?
	— Тогава си готов да излетиш.
	— О, Господи! Искаш да кажеш, че тогава с мен е свършено…


	— След всички тези години с нарежданията на Лелонг, трябва да е избухнал и очевидно не е издържал — каза Копър на Хенри, след като Диор си тръгна.
	Бяха в спалнята и тя навиваше чорапа си надолу по стройните си крака. Хенри я гледаше как се съблича с помътнели очи.
	— Спри.
	— Какво да спра? — попита тя и вдигна глава.
	— Просто не се движи, не мърдай. Толкова си красива.
	— С наполовина смъкнат чорап?
	— Искам да запомня този миг завинаги.
	Копър се усмихна и застана неподвижно.
	— Какво му е толкова специално на този момент?
	— Всеки миг с теб е специален. Но понякога ме поразява…
	— Кое те поразява?
	— Колко си красива. Че си тук, с мен. Че най-сетне си моя. Чудото, което си ти, това ме удря като гръм. Всичко това е толкова изумително. Когато тази мисъл ме удари, искам да изтръгна мига от времето и да го задържа завинаги, за да не се загуби. — Той клекна пред нея. — Все още не мога да повярвам, че си моя съпруга.
	— Е, аз съм твоя съпруга. Обещах никога повече да не бягам.
	— Щастлива ли си с мен? — попита той и бавно свали чорапа с обиграни пръсти.
	— Неземно щастлива, Хенри. Трябва отдавна да си го разбрал.
	Той измъкна чорапа от стъпалото й.
	— Има ли нещо, в което трябва да бъда по-добър, нещо, което не е достатъчно?
	— Ти винаги надхвърляш очакванията ми. — Копър прокара пръсти през косата му. — Не се притесняваш за нещо… за някого, нали?
	Той целуна деликатните вени на глезените й с топлите си устни.
	— Искам само да те правя щастлива.
	— Нито един мъж… или жена… не ме е карал да се чувствам така, както го правиш ти — отговори нежно тя. — Но ако се притесняваш заради Сюзи, тя никога не ми е давала това щастие, което ми даваш ти. Ти ми даваш рая. Ако знаех колко щастлива ще ме направиш, никога нямаше да те оставя пред олтара по онзи начин. Щях да крещя, „Да, да, да“ и да те завлека в леглото.
	— Това щеше да е един доста по-щастлив завършек на онзи ден — призна той.
	— Така и никога не ми каза как се почувства онзи ден сам пред олтара.
	Очите му потъмняха.
	— Почувствах се като човек, пред когото току-що са затръшнали вратите на рая.
	— Много ли ме мразеше?
	— Нито за секунда. Мразех себе си. Знаех, че вината е моя. И знаех, че някак трябва да те върна обратно. Или да приема, че никога повече няма да изпитам щастие.
	— Толкова съжалявам, че те нараних. Бях изплашена.
	— А аз бях прекалено уверен в себе си. Никога повече няма да направя тази грешка.
	— Разбираш ли защо избягах?
	— Мислеше, че ще те лиша от свободата ти.
	— Да. Не осъзнавах, че ми даваш свобода. Свободата да живея живота си както искам, свободата да изразявам себе си. Хенри, не мога да мисля, когато правиш това — прошепна тя.
	— Няма нужда да мислиш — каза той и целуна бедрото й. — Това е миг, който открадваме от времето, това е само нашият миг. Завинаги.
	— Но ако искаш да довършим този разговор, трябва да спреш.
	— Какво повече има за казване — вдигна глава и се усмихна.
	— Искам да знам, че наистина си ми простил.
	— Щях ли да правя това, ако не бях ти простил?
	— Ела при мен. — Тя легна назад и той се плъзна върху нея. — Обичам те, Хенри.
	— И аз те обичам — отвърна той и я взе в ръцете си. — Винаги и завинаги.
	Погледите им бяха заковани един в друг до онзи магически миг, когато той влезе в нея и след това всички мисли изчезнаха.


	Когато Копър отиде да се види с Диор на другия ден, той беше в пълна паника.
	— Бусак се е консултирал с борда си и те проявяват интерес. Искат подробности по предложението ми.
	— Тогава веднага отиди и им кажи.
	— Защо ми трябваше да си отварям устата? Не исках да се случи така.
	— Хенри ще ти помогне да изготвиш бизнес план — обеща веднага Копър.
	И наистина Хенри заряза собствената си работа и прекара целия ден с Диор в офиса си. Изчисляваха цифри, правеха проекти, всичко, което трябваше да се покаже на хората на Бусак.
	— Тиан познава модната индустрия почти интимно — каза Хенри на Копър. — Проблемът е в темперамента му. Много е напрегнат и самочувствието и увереността му са доста крехки. Ще се окаже в средата на една грандиозна схема и ще бъде размазан от съмнения в собствените си качества. И това ще се случи внезапно. Ще зарови глава в ръцете си, ще се разплаче и ще каже, че е невъзможно, че никога няма да проработи. И аз трябва да го върна в офиса, да го сложа на бюрото и да го успокоявам като малко дете.
	— В известно отношение той е като дете — съгласи се Копър и обви ръце около шията на мъжа си. — Талантливо, ранимо дете. Бъди внимателен с него, скъпи.
	— Внимавам, колкото е по силите ми. Но Бусак няма да бъде деликатен, нито внимателен.
	След няколко дни Тиан напълно се отказа.
	— Не мога повече. Пратих телеграма на Бусак, че всичко отпада.
	— Тиан! Не си го направил наистина! — възкликна изумена Копър.
	— Напротив, казах му, че е невъзможно. Напълно невъзможно! Ще остана при Лелонг. — Пак зарови лице в ръцете си. — Беше пълна лудост дори да си помислям, че мога да започна такова нещо. Слава богу, че сега се приключи.
	— Тиан — намеси се рязко Хенри, — това е било крайно неразумно. Ако откажеш тази възможност, няма да има друга. И най-важното е, че така си спечели репутацията на човек, който често си променя решенията и становищата, че не може да се разчита на теб, а от такова нещо никога няма да се отървеш. Никой друг няма да припари до теб. Ще останеш в сянката, ще служиш на други до края на живота си.
	Но Копър знаеше, че тези думи няма да имат никакъв ефект върху Тиан.
	— Отиваме да видим мадам Делей — заяви категорично тя.


	Копър се върна в хола да се обади по телефона.
	— Мадам Делей — каза тихо тя. — Ще доведа мосю Диор да му погледнете картите. Той е на много важен кръстопът в кариерата си. Не казвам нищо, само споменавам, че е на ръба да изхвърли на боклука най-голямата възможност за успех, която някога ще получи. Надявам се разбирате какво се опитвам да ви кажа.
	— Доведете ми го незабавно — беше отговорът. — Може да сте сигурна, че ще му дам правилния съвет.
	Същия следобед Копър отново влезе в подредения красив малък дом на гадателката, със саксиите с цветя и дантелените каренца. Тя нареди картите. Диор мърдаше нервно на стола от притеснение, а очите му бяха приковани към всяко нейно движение.
	— Четворка чаши — възкликна развълнувано тя и доста изненадващо за двамата. После вдигна картата да я покаже на Диор. — Погледни. Той е седнал със скръстени ръце и отказва големия дар, който му се поднася.
	— Това аз ли съм? — попита подозрително Диор.
	— Разбира се. Картите показват, че спиш, докато големите възможности те подминават.
	Диор огледа притеснено картата и започна да подръпва ухото си.
	— Сигурна ли си, че означава точно това?
	— Някога бъркала ли съм?
	— Никога — призна Диор.
	— Трябва да приемеш предложението при каквито и да са условия. Никой никога след това няма да ти направи по-добро — заповяда строго тя. — Трябва да създадеш модна къща „Диор“ независимо от страховете си. Това е съдбата ти.
	— Сигурна ли си?
	— Бъдещето ти е велико! То е в името ти — ДиОр — Златният Бор.
	Преди да тръгнат, мадам Делей сложи ръката си върху тази на Копър.
	— А ти ми кажи, онази русата жена, която видях в картите ти, успя ли да хвърли сянка върху живота ти, както предположих?
	Копър беше изумена.
	— Да, предполагам, че се случи точно така. Права беше.
	— А относно протегната за помощ ръка от изток, която слага корона на главата ти, вече и двете знаем какво означава, графиньо. — Мадам Делей се засмя весело. — Никога не забравям какво съм предсказала. И помня как ръцете ти бяха изцапани със сажди. Сега са чисти. Нямаше нужда да ми казваш какво да кажа днес. Всичко е в картите.
	Думите на жената, която бе предвидила завръщането на сестра му, бяха свещен закон за Диор. Веднага щом се добраха до дома му, той притеснено се обади на Бусак и започна да се извинява. После Бусак очевидно каза нещо, което автоматично успокои Диор.
	— Е, какво каза? — попита Копър.
	— Телеграмата ми се е загубила някъде и той изобщо не я е получил.
	— Прекрасно! Какво друго?
	Диор седна. Изглеждаше замислен.
	— Готови са да ми предложат директорската позиция в „Кристиан Диор Лимитид“. С начален капитал шест милиона франка и неограничен кредит.
	Копър не знаеше какво да каже. Това беше повече от фантастично.
	— Балмен започна с едно мъничко зрънце от това.
	Сега, след като бе взел решение, Диор напълно се промени. Онази задъхана, изплашена пеперуда изчезна.
	— Няма да е зле да се започне работа. Каква дата е днес?
	— Средата на май — отвърна тя изненадана от рязката промяна.
	— Ела с мен. Искам да ти покажа нещо.


	Тя придружи елегантно облечения Диор до улица „Монтание“.
	— Знаеш ли, _petite_, има нещо в теб, което моментално обикнах още в деня, в който се запознахме.
	— Гъшия дроб?
	— Невинността ти.
	— Е, благодарение на теб и на приятелите ти загубих и това.
	— Никога няма да го загубиш — отвърна нежно той.
	— Ти беше толкова добър с мен, Тиан. Никога няма да забравя как ми помогна.
	— Това, което ми даде в замяна на малко помощ, е безценно за мен. — Той спря на място. — Преди много години си мечтаех да имам своя собствена модна къща. И знаех точно какво искам. Дори видях идеалното място. Често минавах край него. Прекалено често дори. И ме изпълваше онзи копнеж. Но естествено, нямаше никакъв начин да се сдобия с него. Дори не се продаваше. Точно вчера чух, че е свободно и се отдава под наем. — Той се обърна към сградата зад тях. — Ето го.
	Беше голяма къща от камък с цвят на светъл мед. Една неокласическа арка е глава на богиня, изваяна на върха, указваше входа, а балконът бе с парапети, направени от ситни камъчета. Общото впечатление, което създаваше сградата, беше за завършеност, компактност и сдържана грация.
	— Прекрасна е! — възкликна тя. Той посочи към първия етаж, където вероятно беше всекидневната на голямата къща.
	— Ето там, на първия полуетаж, ще бъде салонът с големите прозорци, за да влиза много светлина. Студиото ще е на втория етаж. А виждаш ли онези прозорци на покрива? Там ще сложим работилниците. В таванското помещение. Семпло е. Точно както обичам да бъдат нещата.
	Тя извади апарата си.
	— Трябва да направим снимка.
	— Това не е ли на лош късмет?
	— Нищо не може да те спре сега! — каза тя възторжено. — И махни това намусено изражение от лицето си.
	Копър принуди Диор да позира пред къщата на улица „Монтание“, номер 30.
	Той успя да се усмихне, но очите му бяха някак меланхолични.
	Докато правеше снимката, тя се замисли за промените, които тепърва щяха да се стоварят върху него. Онзи свободен дух, който обикаляше по кафенета и декадентски клубове, който обичаше да вари омари, да прави бохемски партита, който спасяваше всеки изпаднал в беда, бе на прага на един съвсем нов свят.
	Тя свали апарата, поразена от ужасна болка.
	— О, Тиан, не искам да те загубя.
	— И аз не го искам, но нима ти и съпругът ти не ме бутахте към това?
	— Да, и все още искаме това бъдеще за теб, но животът ти ще се промени.
	Той я прегърна през раменете.
	— Винаги ще бъдем приятели.
	Хвърлиха един последен поглед към къщата и се отдалечиха.


	Заедно е вълненията около промените в живота на Кристиан и преговорите му с Марсел Бусак, в старата къща с лозите се случваха и други неща. Някои ежемесечни неща престанаха да се случват, за сметка на появата на нови, които Копър наблюдаваше с огромен интерес. За да получат авторитетно становище за тези промени, Копър и Хенри отидоха да поговорят със семейния им лекар.
	Той прегледа Копър, а Хенри тревожно чакаше от другата страна на паравана.
	— Поздравления, мадам! — каза лекарят и стисна ръката й, когато Копър се облече. — Бременна сте. Вие сте в перфектно здраве и за мен е удоволствие да ви съобщя такава хубава новина. Но ще искам да ви виждам всеки месец отсега натам, за да може да наблюдаваме състоянието ви.
	Хенри изглеждаше зашеметен от новината. Дълбоко в себе си Копър беше сигурна, че е бременна, но искаше лекарско потвърждение. Хенри беше необичайно тих. Копър започна да се страхува, че не е доволен от новината, затова престана да говори за детски стаи и креватчета и изпадна в същото бездънно мълчание.
	Но когато се прибраха у дома, той стисна лицето й в дланите си и я покри с целувки.
	— Скъпа моя — говореше със сълзи в очите, — за втори път ме правиш най-щастливия човек на земята.
	— Слава богу. Реших, че си ядосан.
	— Бях пометен от емоции. Никога не бях посмял дори да си мечтая, че ще стана баща.
	— Но трябва да признаеш, че правеше всичко по силите си — отвърна тя съвсем сериозно.
	Той избухна в смях.
	— Ти също изигра ролята си, любима.
	— Разбира се. Това, което исках най-много, беше да имаме нашето първо дете. Не съм чак толкова млада вече. Когато бебето се роди, ще бъда на двайсет и осем.
	— Най-прекрасната възраст за бебе. Бог наистина ни е благословил.


	През същата седмица пристигна съобщение, че Хенри ще бъден награден с Ордена на Почетния легион за заслугите си в полза на Франция. Орденът щеше да му бъде връчен лично от президента Шарл де Гол.
	По една щастлива случайност на същата церемония отличия за заслуги към Франция щяха да получат и Катрин Диор и Ерве де Шарбониер. Приятели и роднини щяха отново да се съберат. Церемонията се състоя в Елисейския дворец. Кристиан Диор беше сред гостите заедно с баща си и брат си Реймонд.
	Генерал де Гол беше висок мъж, облечен във военна униформа. През последните две години политическите битки го бяха състарили. В кратката си реч той изрази надежда, че Франция навлиза в период на стабилитет и прогрес. След като закачи ордена на реверите на заслужилите, за Копър последва приятна изненада: подариха й кутия с изумително красиви копринени шалове, изработени от осемте френски дизайнерски къщи.
	Докато пиеха шампанско сред разкоша и блясъка на салона, в който се проведе церемонията, всички роднини и приятели си бъбриха и разказваха последните си новини. Копър беше щастлива да види Катрин, която изглеждаше прекрасно, кожата й бе придобила слънчев загар. Сега тя имаше официален лиценз за производство и търговия с цветя, които изпращаше по целия свят. Свежи, току-що откъснати пъпки отпътуваха от градината им всеки ден.
	— Властите ни дадоха разрешителното като награда за работата ни през войната — каза тя на Копър. — Попитаха ни дали искаме да се занимаваме с това и аз взех решението. Всяка сутрин ставаме в четири, за да можем да подготвим цветята рано да стигнат до пазара Ле Хале, но какво по-хубаво от това да си обграден от цветя?
	— Значи все пак си тръгнала по стъпките на майка си — отбеляза Копър.
	— Права си. Всеки ден мисля за нея. — После внимателно огледа лицето и изражението на Копър. — Извини ме за директния въпрос, но… чакаш ли бебе?
	Копър инстинктивно сложи ръка на корема си.
	— Не мислех, че вече личи.
	— Не, не личи там. Виждам го в очите ти.
	— Много си наблюдателна, Катрин.
	— Ти и аз сме приятелки. И се разбираме и без думи. Има една различна светлина около теб, Копър. Сияеш. Вероятно си много щастлива.
	— Толкова съм щастлива! Не зная дали го заслужавам.
	— Значи съм права?
	— Да, права си.
	— Поздравления, скъпа! — Катрин целуна Копър по двете бузи, но когато се оттегли назад, в лицето й имаше копнеж, очите й бяха тъжни. — Ти си истинска щастливка. Не знам дали осъзнаваш какъв късмет имаш.
	— О, Катрин. Какво те спира да имате деца?
	— Ерве има вече три и не иска повече, особено ако ще са незаконни. И след всичко, което видях в Равенсбрюк, не мисля, че ще съм добра майка. Такива неща завинаги променят гледната точка на човек.
	Копър докосна малкия смарагдов кръст на ревера на Катрин.
	— Толкова се гордеем с теб. След всичко, което преживя, успя да оцелееш.
	Катрин сбърчи лице.
	— Хубаво е да си награден с Ордена на Почетния легион, нали? Те арестуваха хората, които ме предадоха и ме изтезаваха, които избиха приятелите ми. Ще ги изправят пред съда и тези хора ще се появят с адвокатите си и ще се защитават, ще казват, че само са изпълнявали заповеди, че са правели най-доброто за Франция. Ще ме разпитват за пореден път, ще искат да дам доказателства в моя защита, ще ме унижават и ще ме накарат да се чувствам непочтена, ще ме изкарат лъжкиня. Казвам ти, не очаквам тези процеси с нетърпение.
	— Това е толкова несправедливо! — възкликна Копър.
	— Ние трябва да се съобразяваме с правилата, със законите, макар че никой от тях не го направи.


	Същата вечер имаше галавечеря, на която присъстваха посланиците на Америка и Великобритания. Беше събитие от първа величина. Мъжете бяха с бели вратовръзки, на саката със закачени ордени и отличия, а жените бяха облечени в тоалети на най-известните дизайнери: Роша, Скиапарели, Балмен. Копър бе облечена в забележителна, изумителна рокля с цвят на тъмна роза, изработена от Диор специално за нея, и получи много комплименти.
	Копър изпитваше истинска гордост, застанала до съпруга си, който изглеждаше неземно красив в черния си смокинг и ордена на ревера до другите му отличия.
	За вечерята Копър беше настанена до Гертруд Макарти Кафъри, съпруга на американския посланик — жена над петдесет, облечена по-скоро тържествено, отколкото модерно. Вече бе дочула клюката, че Марсел Бусак е инвестирал в много талантлив непознат дизайнер, и попита Копър с обиграна дипломатичност.
	— Дали е така добър като Молино, Роша и останалите?
	— Той е срамежлив човек. — Копър погледна към Диор, който седеше в другия край на масата. Бузите му бяха порозовели, усмихваше се до уши. — Не копира от другите. Той винаги има нова своя идея, нещо свежо, само негово. И така е с всеки един негов тоалет. И резултатът по нищо не прилича на работата на другите дизайнери.
	Съпругата на посланика внимателно огледа роклята на Копър.
	— Да разбирам ли, че това е един от образците му?
	— Да.
	— Няма спор, че е много оригинално. И ако мога да добавя, е ушита точно като за вас. — Тя сложи очилата си и погледна многозначително към коремчето на Копър. — След години страдания, не е ли прекрасно човек да има толкова много поводи да празнува?
	Копър се изчерви. Бюрото за разследване на американското посолство явно си вършеше перфектно работата.


>	17.

	След няколко месеца обичайното спокойствие на „Монтание“ №30 бе нарушено от нещо ново и напълно различно. През вратата влизаха и излизаха работници, носеха стълби, летви, чанти с инструменти, кофи с боя, макари с електрически кабели, чували с гипс.
	Когато Копър се опита да влезе в сградата, четирима мъже, понесли огромен полилей, увит в бял чаршаф, едва не я пометоха и тя отстъпи назад, стиснала малкото си коремче. Тръгна след тях и се закатери по стълбите. С викове и пъшкания грамадното нещо бе прекарано покрай завоя под големия прозорец и към помещението, определено за салон на модната къща. Диор гледаше с тревога към високия таван. Беше облечен в бяла престилка и изглеждаше нервен.
	— Ами ако таванът не е достатъчно здрав да издържи на тежестта? — обърна се към Копър вместо поздрав, която пъшкаше и охкаше след изкачването на стълбите.
	— Ще се разбие с прекрасен звучен удар в земята.
	— Не е смешно.
	— Тиан, те знаят какво правят. Не бива да се тревожиш за такива неща.
	— Тревожа се за всичко — каза мрачно той. — Особено за теб. Кога ще идва това бебе?
	— Още няколко седмици.
	— Иска ми се да побърза. — Той издърпа един стол и я настани да седне. — Ще ми скъсаш нервите от чакане. Пуснах обява за манекенки. Нямаме и половината от това, което ни трябва. Утре съм организирал оглед да избираме. Ще дойдеш ли да ми помогнеш?
	— Разбира се.
	Отнякъде се появи висока стълба и работниците се заеха да я нагласят. Диор вече беше събрал впечатляващо количество работна ръка. Беше проявил изключителна съобразителност и бе наел хора, които бяха загубили работата си през войната. Много от помощниците му бяха именно от огромната група на безработните. И всички те се отличаваха с едно: с лоялността си към него и вярата в гения му.
	Полилеят беше качен по стълбата, вдигнат нагоре и след много скърцане на стълбата, закачен на куката. Мъжете внимателно го пуснаха надолу и той увисна тържествено. Диор грабна ръката на Копър, но противно на страховете му, таванът не падна. Един от мъжете започна да слага крушките, друг окачваше кристалните капки. Най-накрая всичко беше на мястото си — изглеждаше като точно копие на кристалната топка на мадам Делей.
	Електротехникът включи осветлението и зимният мрак избяга. От полилея се изливаше златна светлина, всички ахнаха от възхищение. Последваха силни ръкопляскания.
	— Може ли да направя няколко снимки, преди да са махнали стълбата? — попита Копър.
	— На стълбата?
	— Не, на теб. С един крак качен на първото стъпало.
	Диор, както винаги намерил символизма дори тук, се съгласи с радост.
	— Изключително добра идея.
	Обикновено се срамуваше, когато искаха да го снимат, но сега позира щастлив и тя направи няколко снимки. Златната светлина се изсипваше върху обърнатото му нагоре усмихнато лице.


	Мръсните мрачни улици на Монмартр постепенно и предпазливо започваха да проблясват с коледно настроение. Светлинки се появяваха по прозорците на къщите, по ъглите на улиците се продаваха венци от имел. Ветерани, инвалиди от войната продаваха печени кестени и сладки картофи. На площад „Пигал“ духов оркестър се бе изправил безстрашно срещу мръсния сняг и свиреше весели мелодии. Край тях се бе събрала малка група хора и след всяка мелодия подхвърляха по някоя и друга дребна монета в шапката на диригента.
	Копър имаше среща с Пърл в една винарна. Тя вече я чакаше на една маса в ъгъла.
	— Здрасти, Копър Пот. Мили боже, огромна си — поздрави я Пърл. — Колко са вътре?
	— Според лекаря е само едно — увери я Копър и двете жени се целунаха. Пърл вече бе поръчала и даже беше започнала. С бутилка вино. Сипа и на Копър и се чукнаха с чашите. — Как си? — попита Копър.
	— Никога не съм била по-добре.
	Копър я огледа внимателно. В слабото осветление на малкия бар Пърл изглеждаше подпухнала и имаше огромни тъмни кръгове под очите.
	— Да не би Петрус пак да те е бил?
	Пърл изпи чашата си на една глътка и си наля втора.
	— Петрус няма да бие никого никога повече.
	— Да не е мъртъв?
	— Не, но и това е също толкова хубаво. Върнаха го в Африка.
	— О, Пърл!
	— Полицията го прибра. Нямаше никакви документи, не и законни, и го депортираха веднага. Години наред живееше напълно нелегално тук. Никога няма да се върне.
	— Не бих казала, че го съжалявам, но знам, че на теб ще ти е трудно. Какво ще правиш сега?
	— Аз му взех бизнеса — отвърна кратко Пърл.
	— Какъв бизнес?
	— Знаеш… Момичета. Пощенски картички. Всичко.
	— Шегуваш се.
	— Смешно, нали? Сега си имам своя конюшня.
	— Конюшня?
	— Глупави курви, каквато бях аз. Мислят, че е супер забавно. Не им руша илюзиите.
	— Откъде идват?
	— Лондон. Предимно Южен Лондон, като мен. Повечето са оттам. Копнеят за ярките светлини и за красивия живот. Някои не бяха опитвали шоколад и не бяха пили шампанско никога през живота си. Прекарвам ги с ферибота. Свежи, млади, сочни. И не говорят и дума френски.
	— Как може да правиш това с други нещастни жени? — възкликна ужасена Копър.
	— Лесно. Познавам бизнеса от дъното, нали?
	Вратата на бара се отвори и отвън нахлу студена зимна светлина, която за миг мина през лицето на Пърл, така красиво преди, а сега някак закоравяло и сурово. Носеше много тежък грим и затова лицето й изглеждаше така лъскаво, макар и подпухнало. Но дрехите й бяха хубави и снежнобели, носеше красиви пръстени на ръцете си. Вратата се затвори и Копър отново се превърна в сянка.
	— Те са алчни само за пари, те искат така. Неудачници. Защо да ми е жал за тях?
	— Защото са наивни и невинни, както си била и ти.
	— Никой не е невинен — отвърна Пърл. — Идват да си изкарат добре и аз със сигурност им предлагам всички развлечения.
	— Но това е жестоко. Знаеш много добре какво ще стане с тях.
	— Могат един ден да станат като мен, да имат свой собствен бизнес, ако имат малко мозък.
	— Или мъртви в някоя канавка.
	— Не може ли поне веднъж да се зарадваш за мен? Поне не съм на кокаин вече.
	— Наистина ли? — попита скептично Копър.
	— Е, сега поне мога да си позволя да си купувам сама. Не се налага да падам на колене пред Петрус, за да ми даде.
	— Не, но караш други жени да падат на колене да ти се молят.
	— Не ми изнасяй лекции, Копър. Ти живееш своя живот, а аз моя. Става ли?
	— Става — отвърна тъжно Копър.
	— Кажи сега как е господин Диор?
	— Харчи пари, сякаш са вода между пръстите му. Кристални полилеи, огледала по метър и половина. Като палат е.
	— И ще продаде ли някакви рокли след това?
	— Той е изумително разточителен. Понякога започвам да се плаша. Навремето беше така предпазлив и разумен с парите, но сега… не чак толкова.
	— Така става, когато имаш в джоба си нечии чужди шест милиона франка — отбеляза сухо Пърл. — Надявам се Бусак да продължава да разписва чековете.
	— Имам огромна вяра в Тиан и това е напълно естествено. И когато казвам, че е разточителен с парите, нямам предвид само обзавеждането. За някои от роклите, върху които работи, са нужни двайсет до трийсет метра коприна. Трябва да прави стотици плисета, за да могат да се носят. Ужасно е романтично, всички са изумителни, но кой ще плати тези цени? И то когато все още всички са на купони!
	Пърл поклати глава.
	— Може да държиш едно зайче в клетката, но веднъж като избяга, хоп — хоп, няма да спре да скача. Може би затова Лелонг го е държал под ключ толкова много години. Как е семейният живот с Хенри?
	— О, той е истински ангел. Не бих могла да съм по-щастлива.
	— Това означава ли, че още не ти е писнал?
	— Аз съм омъжена, не съм мъртва.
	— Дръж се за него. — Очите на Пърл проблеснаха за миг в мрака. — Удобно е да имаш такъв човек край себе си.
	— Напълно възнамерявам да го направя.
	Пърл зарови в чантата си и извади червило, след което започна да нанася дебели слоеве върху устните си.
	— Не мога да стоя и да си приказвам цял ден — каза и затвори рязко чантата. — Колкото и да ми се иска да остана, имам да управлявам бизнес, Копър Пот.
	Разделиха се на студения площад. Копър гледаше как Пърл се отдалечава. Вървеше с леко полюшване на ханша, така както вървят жените, които имат пари. Беше стъпила на краката си, но не по начина, по който Копър се бе надявала.


	По пътя за дома Копър се почувства много изморена и цялото тяло я болеше. Посрещна я Хенри, много ядосан.
	— Поболях се от притеснение за теб! — почти извика, докато й помагаше да си съблече палтото. — Да вървиш сама из улиците в това ужасно време и в твоето състояние!
	— Да, може би надцених възможностите си днес — въздъхна тя и му позволи да я настани на дивана пред огнището. — Малко съм уморена. Ще ми размачкаш ли гърба?
	Силните му ръце нежно успокоиха болките й.
	— Къде беше?
	— Отидох да се видя с Пърл на площад „Пигал“. Няма да повярваш като ти кажа! Петрус е бил депортиран и тя е взела бизнеса му.
	Ръцете му спряха да се движат за секунди.
	— Наистина ли?
	— Цялата е обсипана с диаманти. Господарка на собствената си съдба. Можеш ли да си представиш?
	— Животът е пълен с изненади.
	Нещо в тона му възбуди подозрението й.
	— Не ми звучиш изненадан. Никак даже — обърна се да го погледне. — Знаел си!
	— Е, човек винаги трябва да държи едно ухо близо до земята, за да знае кой идва — отвърна откровено той.
	— Защо не ми каза?
	Той повдигна вежди.
	— Щях да ти кажа, но не знаех края на историята. Но ти току-що ми го каза.
	— Краят на историята ли? — повтори тя. — Чакай малко. Ти имаш ли нещо общо с това?
	— Може да съм казал, без да искам някъде, пред нужните хора — отвърна спокойно той.
	— Хенри!
	— Самата ти ми каза, че той е черният глупак на Пърл, _bête noir_.
	— И ти реши да играеш свети Георги?
	— Пърл дойде при мен за помощ — каза той и разпери ръце. — Петрус ставаше все по-жесток с нея. Има такава психоза, която се появява при продължителна употреба на кокаин. Страхуваше се, че ще я убие. Все още имам приятели тук-там. Направих, така че да… да го извадят от играта.
	— Това е толкова коварно! — Копър не беше сигурна дали да се смее или да се ядосва на постъпката му.
	— Никак дори. Не съм направил нищо лошо. — Той разкопча ризата си, нави ръкави и показа мускулестите си тъмни ръце. — Сега се обърни, за да продължа да размачквам красивия ти гръб.
	— Мили боже! Мъжът ми е самият Сатана.
	— Много мило от твоя страна. Какво става на улица „Монтание“?
	Копър му позволи да смени темата.
	— Не можеш да си представиш. Всички са като болни от треска. Пълна лудница. Не мисля, че шестте милиона на Бусак ще стигнат. Тиан определено знае как да харчи пари.
	— Мислиш ли, че е грешка?
	— Само времето ще покаже. О, боже! — извика тя. — То разпознава докосването ти. — Копър премести ръката на Хенри върху корема си, за да усети енергичното ритане. Обожаваше изражението на лицето му в тези мигове. — Усещаш ли?
	— Да — отвърна тихичко Хенри. — Нашето малко сатанинско момче.
	— Мислиш ли, че ще има остри кучешки зъби и зверски нокти като баща си?
	— Надявам се.
	— О! — тя сбърчи лице. — Усещам го. Тясно му е вече вътре.
	— Е, край, решено е! Няма да излизаш повече от къщата.
	— Не мога да стоя барикадирана — засмя се тя. — Може да минат още седмици.
	— Трябва да те заключа и да сложа ключа в джоба си — скара й се строго той.
	— Моят красив Капитан Синята брада — засмя се тя и се сгуши в ръцете му. — Никога не би бил толкова жесток.
	— Не разчитай на това. Ами ако започнеш да раждаш на улицата?
	— Ако е красива улица с много магазини за дрехи, нямам нищо против.
	— Ти си непоносима — целуна я нежно той.
	— Но утре трябва да съм при Тиан. Иска да му помогна да изберем моделите за първото му шоу.
	— Всичко това е много хубаво, но ако се подхлъзнеш в снега? Или ако настинеш?
	— Престани да ми се караш.
	— Като че някога мога да ти се скарам — въздъхна той, обви ръце около нея и я погледна в очите с обожание. — Знам, че си репортерът на нашето време, но нашето време може да е хлъзгаво. Няма повече да позволя да вървиш пеша като Сирачето Ани. Моля те, обещай ми, че отсега натам няма да ходиш никъде без колата.
	— Добре. — Копър го целуна по устните. — Съгласна.


	Оказа се, че доста жени бяха видели обявата на Диор и сега се бяха наредили на опашка на павираната улица пред къщата. Копър се мушна между тях и влезе вътре да намери Диор. Настаниха я на най-широкия стол и й дадоха бележник и молив да си води записки и да вписва наблюденията си. Разчистиха една ивица, за да могат кандидатките да минават, когато си чуят имената.
	— _Numéro un! Entrez, s’il vous plaît._
	Жената влезе в салона. Въртеше чадъра си безгрижно, беше тежко гримирана, прекалено тежко за дневен грим. Когато направи обиколката си, тя погледна смело в публиката. За един модел това беше истинска анатема. Моделите никога не биваше да гледат в публиката. Една жена от антуража на Диор цъкна неодобрително с език. Моделите трябваше да изглеждат безразлични, неангажирани.
	Копър написа една-единствена дума — неподходяща.
	— Това е достатъчно, мадмоазел — викна Диор. — Следващата?
	Следващата беше прекалено пълна. Само това беше достатъчно да я дисквалифицират, да не говорим за намазаните с прекалено много руж бузи и косата й със същия цвят, но освен това вървеше провокативно, въртеше бедрата си по онзи познат от улиците на Париж начин, който можеше да се види из късните часове по тротоарите на определени квартали.
	Третата беше от същия контингент: хубава, уверена жена, не в първа младост, но мяташе косата си и слагаше ръка на таза си по същия начин като предишната.
	— Мили боже! — каза някой, когато жената излезе. — Те са проститутки. Какво за бога правят тук?
	— Не може всички да са проститутки — обади се Диор. — Нека видим следващата.
	Беше същата. Диор вдигна безпомощно ръце във въздуха.
	— Трябва да им се обясни. Ние също имаме нужда от обяснение какво става тук.
	Една от асистентките излезе да разбере какво става навън и се върна отвратена.
	— Полицията е затворила всички публични домове. Дамите нямат работа, видели обявата на мосю Диор и…
	Една от кандидатките беше повикана да обясни. Тя каза гордо, че е от Ле Щабане, най-известния и луксозен публичен дом в Париж, който преди бил под патронажа на Едуард VII и Анри Тулуз Лотрек.
	— Онези лицемерни копелета ни затвориха, защото сме чукали немците. Като че не бяха наредени на същата опашка.
	— Трябва да прекратим с този цирк веднага — обади се някой.
	— Не можем — отговори Диор. — Тези жени са без работа. И всяка една е дошла да отговори на обявата ми. Трябва поне да проявим уважение. Ще ги видим.
	— Всичките?
	— Да, всичките.
	— Но, мосю Диор…
	— Продължете, моля.
	Конкурсът продължи. Диор беше безкрайно любезен с всяка една от тях, макар че лицата на хората от антуража му бяха сковани и агресивни. Диор намери мила дума за всяка една от тях, но задачата се оказа безнадеждна.
	Всяка проститутка в Париж бе прочела обявата, публикувана в най-неподходящото време. Идваха все повече и повече, трупаха се пред портала на улица „Монтание“ №30. Копър направи няколко снимки, опитвайки се да улови контраста между пищно обзаведения салон и суровата жизненост на момичетата от улицата. Някои от тях бяха много красиви, наистина, но нито една не беше поне мъничко подходяща за целите на Диор. С изключение на една-единствена кандидатка, която не беше проститутка, а секретарка — Мария Тереза. Записаха името й и й казаха да дойде в малко по-спокоен ден.
	— Никога повече няма да пускам обяви за модели — каза уморено Диор, след като прекараха цялата сутрин с момичетата от улицата. — Каква катастрофа.
	Но Копър бе очарована от този абсурден допир на двете лица на Париж: едното за фасада, за пред хората, а другото — скрито и отритнато. Ръцете я сърбяха за нов материал. Статия. Може би бе дръзко смела, може би щеше да предизвика дебати и конфронтации, но щеше да е интересна статия. Побърза да вземе интервюта от някои от разочарованите, отчаяни, изхвърлени на улицата проститутки, преди пак да се стопят из улиците на Париж.


	В очакване на дълъг престой в болницата и у дома, Копър реши да събере малко материал за четене. Последните дни беше работила много и идеята да прегледа някоя забавна книга, облегната на повдигнатите пухени възглавници, й се струваше много привлекателна. И точно когато избираше книга в „Шекспир и Компания“, водите й изтекоха. Топлата течност се стече неочаквано и силно, намокри чорапите и напълни обувките й, докато държеше „Любовникът на лейди Чатърли“, която беше забранена навсякъде в света, освен във Франция.
	— Мога ли да ви помогна, мадам? — попита дискретно един от асистентите в книжарницата.
	— О, боже. Ужасно съжалявам. Изглежда съм…
	— Няма нищо, спокойно, нека се погрижа.
	Чаровният млад мъж я измъкна иззад дървените рафтове и изми пода, обади се на съпруга й и я качи в колата й. Но смущението й скоро се превърна в паника. Раждането започваше, а родилните болки по нищо не приличаха на малките леки подбутвания и свивания, които бе усещала по време на бременността. Това бяха кошмарни разкъсващи болки.
	Копър стискаше корема си и усещаше как мускулите се свиват агонизиращо, сякаш просто си вършеха работата, без да ги интересува какво й причиняват. Шофьорът караше с възможно най-високата скорост, която сутрешният трафик позволяваше. Надяваше се да не роди на лъскавата кожена седалка. Контракциите идваха на редовни интервали, но ставаха значително по-силни.
	Хенри я чакаше в болницата. Копър вече се потеше обилно и беше ужасно изплашена.
	— Чудесно! Чудесно! — каза той, докато я прекарваха по коридора, седнала в количката. — Големият ден дойде.
	— Никой не ми каза, че ще е така.
	— Не се тревожи. В ръцете на най-добрите лекари си.
	Копър се покатери на леглото, както я инструктираха. Тялото й беше станало тромаво и неподвижно през последните няколко седмици, гърдите и коремът й пречеха постоянно, независимо какво се опитваше да прави.
	— Къде е акушерката?
	— Идва — увери я Хенри и тръгна към вратата. — Обадих й се веднага щом ми звъннаха от книжарницата. О, и казаха, че им дължиш трийсет франка за книгата.
	Тя все още стискаше „Любовникът на лейди Чатърли“.
	Сестрите я подготвиха. Контракциите идваха на по-малко от пет минути и продължаваха поне минута. Една агонизираща минута, според часовника, закачен на униформата на главната сестра. Всеки път, когато контракцията започнеше, Копър се свиваше, искаше да се обхване с ръце. И всеки път сестрите я бутаха назад към възглавницата.
	Замъгленото й съзнание регистрира, че Хенри се връща в стаята, придружен от гинеколога, който бе сложил хирургическата си престилка и чифт гумени ръкавици. Анжелик, акушерката й, също беше тук. Всички бяха забележително спокойни и като че никой не се интересуваше, че с всяка секунда ставаше все по-зле.
	Гинекологът я прегледа.
	— Разкритието е добро — заключи той.
	— Хенри, страх ме е — простена тя и стисна ръката му.
	— Няма от какво да се притесняваш — каза кротко той. Хенри, който през цялата й бременност се тревожеше за най-обикновени неща, сега беше непоклатимо спокоен. — Просто се концентрирай върху това, което Анжелик ти казва, и го прави, любима моя.
	Копър запищя при следващата конвулсия.
	— Искам газ и въздух!
	— Казват, че още не ти е нужен.
	— А те откъде знаят? Нали аз раждам проклетото бебе!
	Нищо не беше така, както бе очаквала. Никой не й беше казал, че ще е така — ад, ужас и страх. Не искаше да пищи пред всички, но постепенно изгубваше контрол над ситуацията. Срамът и смущението изчезнаха. Просто трябваше да мине през това. Както бяха минали преди нея всички майки на тази планета.
	Дишаше тежко, напъваше, когато Анжелик й казваше, стискаше металните решетки на леглото, надигаше цялото си тяло, когато малкото същество в нея се опитваше да излезе. Не й се струваше възможно да роди, без да увреди органите си непоправимо. А около нея всички бяха заети, говореха си, влизаха, излизаха, като публика на конно състезание, и чакаха да видят голямата награда.
	Нещата се успокоиха за малко, когато бебето реши да си направи кратка почивка, но когато се разбуди, всичко стана в пъти по-зле. Най-сетне, след като изпищя най-противните думи, които някога бе казвала на глас и то на съпруга си, Копър успя да си издейства успокоителен газ.
	Докараха бутилката с количка и я настаниха до нея. Тя грабна маската с две ръце. Замайващото чувство сякаш я издигна в полет и я заля. Контракциите продължаваха, но вече не бяха толкова болезнени. Но после й взеха маската и ужасната реалност я помете.
	Копър стенеше, крещеше, но никой не искаше да я разбере.
	Изгуби представа за времето. Колко време беше минало, откакто беше в това агонизиращо състояние? Един час? Шест? По някое време видя, че в стаята беше и Пърл.
	— Пърл — умоляваше Копър, — кажи им да ми върнат маската.
	— Казаха, че ще ти я дадат след минутка, Копър Пот.
	— Не мога да издържа една минута, искам я сега.
	— Почти в края си. Казват, че виждат главичката на бебето.
	Това беше мигът на истината. Цялото й страдание я бе довело дотук. С последни сили успя да се събере за един последен напън и изтласка бебето навън, към живот. И после чу един вик, плач, който не можеше да се обърка с нищо.
	След секунда очите й бяха широко отворени и вече се надигаше на лакти да види бебето. Хенри държеше едно малко същество, увито в пелени. Лицето му беше тревожно и напрегнато, сякаш и за него последните часове бяха така уморителни и тежки, както за нея. Но сега тези страдания вече не струваха нищо. Помете я мощна вълна радост. Бремето на агонията се изтърколи от тялото й като тежък камък и изчезна. Тя протегна ръце напред към бебето. По лицето й се стичаха сълзи.
	— Момче е — каза Хенри, седна до нея и я погали по челото. — Преброих всички пръсти. Съвършен е във всяко отношение.
	Копър се загледа в малкото намусено личице. Мътните очи премигнаха към нея. Малката уста се отвори сякаш да заплаче отново, но вместо това последва широка прозявка и им показа розовите си венци.
	— Хенри, толкова е красив — прошепна тя. Не можеше да откъсне очи от бебето.
	— Да, красив е. Страхотна работа, любима моя. — Хенри тайно бършеше сълзите си.
	Пърл седна от другата страна на леглото и огледа бебето.
	— Браво, момичето ми, добра работа си свършила. Край на мъките. Казват, че първият път е най-трудно.
	В стаята беше пълно с хора в бели престилки, изкарваха машини, чистеха. Една сестра започна да сменя мокрите чаршафи под нея.
	Нямаше никакво значение. Нищо от случващото се край нея нямаше значение. Единствено тя, бебето и съпругът й.


	Копър бавно излезе от дълбокия сън и отвори очи за един щастлив, спокоен свят. Кристиан Диор бе седнал до леглото й.
	— Тиан! Видя ли бебето?
	Той се приведе да целуне челото й.
	— Да, _ma petite_. Изумителен е.
	Тя му подаде бебето да го гушне. Диор го целуна нежно.
	— Истински шедьовър. Казаха ми, че било трудно раждане.
	— Не помня много. Благодаря ти, че дойде, Тиан. Знам колко си зает.
	— Донесъл съм ти нещо. — Той й подаде пакет, увит в златиста хартия с панделка от сатен. В него имаше шал от деликатна дантела. — Бил съм кръстен в това. Сега е за малкото ти момченце.
	— О, Тиан, толкова е красив. — Тя го вдигна към светлината. Във фината дантела Шантили бяха извезани пъпки от роза. — Не мога да го приема. Това е семейно наследство.
	— Никога няма да имам дете, на което да го предам, и съм безкрайно щастлив, че сега е твой.
	— Това е толкова трогателно!
	— Мила моя, сестрите не могат да минават по коридора, задръстен е от цветя — каза той и я погали по косата. — Ще позволиш ли да раздадем малко и на другите майки?


	Следващия път, когато се събуди, беше късно през нощта. Стаята беше тъмна, ако не броим петното светлина, в което бе седнала Пърл и четеше книга.
	— Пърл?
	— Събуди се най-сетне — Пърл дойде до леглото й. — Как се чувстваш?
	— Изморена и щастлива.
	Пърл извади от чантата си сребърна джобна бутилка.
	— Пийни малко коняк.
	— Не, благодаря. Толкова съм щастлива, че си тук. Къде е бебето?
	Пърл отпи една глътка.
	— Ще го доведат след малко. Беше заспал. И е прекрасен. Като теб. Как ще го кръстите?
	— Мислехме Пиер Енри.
	— Не може да има по-красиво име.
	Вратата се отвори и една млада сестра в колосана снежнобяла униформа се появи в рамката на вратата. Буташе легло на колела, в което лежеше едно напълно разбудено бебе с далеч по-спокойно личице от мига, в който се роди.
	Нищо не можеше да се сравни с това топло давещо щастие, което заля цялото тяло на Копър. Това беше най-чистата емоция, която някога бе изпитвала. Сестрата сложи бебето в ръцете й.
	— Мисля, че е гладен.
	Копър разтвори нощницата си и извади натежалата си гръд, която при вида на бебето започваше да реагира по свой си странен начин. После сложи голямото кафяво зърно в устата му и той започна да суче. Копър сбърчи лице от болката, а Пърл я наблюдаваше с любопитство.
	— Какво е усещането?
	— Неземно. Не зная дори как да го обясня.
	— Е, аз никога няма да разбера. — Гласът й беше сух и горчив. — Ще те оставя да го нахраниш.
	— Не си отивай — помоли Копър.
	— Не ми е тук мястото — отвърна тя и оправи роклята си. Пръстите й грееха с накичените по тях диаманти.
	— Напротив — възрази Копър.
	— Не съм точно човекът, който има право да се върти около бебета — поклати глава Пърл. — Та аз прекарвам повечето си време да се отървавам от тях — усмихна се горчиво-сладко. — И като стана дума за това, трябва да отида да се погрижа за момичетата си.
	Хенри пристигна няколко минути по-късно и седна на леглото. Тъмните му очи грееха.
	— Целият коридор е препълнен с цветя. Прилича на джунгла от Русо. Всеки дизайнер в Париж е изпратил кошници.


	Дните след раждането на Пиер Енри минаха бързо, като във водовъртеж. Мечтите на Копър да си лежи облегната на мека възглавница и да чете забавна книга бяха разбити, защото никога досега не бе имала толкова много работа. Освен Диор, минаха да я видят Баленсиага, Пиер Балмен и още много други. За няколко дни всички дизайнери в Париж дойдоха да я посетят или изпращаха цветя и подаръци. Беше трогната и развълнувана от милия жест. Досега не бе осъзнала колко дълбоки са връзките й с този свят, от който бе част вече няколко години.
	А най-приятното посещение беше от семейството й, или поне на част от него. Брат й Майк и сестра й Роузи пристигнаха със самолет за кръщенето. Те бяха любимците й сред всички братя и сестри. Не ги беше виждала повече от три години, когато се бяха събрали за Коледа и Нова година в Ню Йорк.
	Копър се върна пред печатната машина в начало на 1947-ма за ужас на всички, които я предупреждаваха, че сега трябва да гледа себе си и детето.
	— Не мисля, че бебето ми ще пострада, ако продължа да пиша статии — отговаряше тя. — И със сигурност няма да навреди и на мен.
	Това, което се оказа много трудно, бе да излиза и да оставя друг да се грижи за бебето. Първия път, когато опита да излезе, след двайсет минути вече бягаше обратно към къщата, обзета от паника. Но както преди време беше уверена, че иска _и_ брак, _и_ професия, така и сега вярваше със същата тази категоричност, че майчинството няма да сложи край на кариерата й. Не виждаше защо да не подреди живота си така, че да бъде и майка, и съпруга, и професионалист. В крайна сметка нямаше определено работно място, не ходеше в офис или във фабрика.
	Наложи си да започне да излиза от къщата и полека-лека възобнови работата си, доколкото беше възможно. Първото място, където отиде, бе на улица „Монтание“.


>	18.

	Посрещна я портиер на входа, а после попадна в един свят на организиран хаос. Работниците бяха все още навсякъде, чукаха, ковяха, боядисваха. Не беше трудно да намери Диор. Беше седнал в средата на стълбището, а край него реки от коприна като многоцветен водопад. Седеше и псуваше на воля.
	— Тиан, какво, по дяволите, правиш?
	— Това място е прекалено малко — извика той. — Трябва да построя още едно крило. Имам нужда поне от още три етажа.
	Копър се качи при него, като внимаваше да не стъпи върху спускащата се на вълни материя.
	— Дали шестте милиона на Бусак ще стигнат за такова нещо?
	— Шестте милиона? — попита изумено той и я погледна с празни очи. — Шестте милиона бяха похарчени преди много време. Към края на вторите шест милиона сме.
	Копър беше шокирана. Парите бяха изтекли през пръстите му като вода. Това беше много голям риск дори за най-богатия мъж във Франция.
	Тя се качи на първия етаж, където щеше да бъде салонът, и видя, че не е довършен. Дузина работници в груби сини работнически униформи слагаха светлосив паркет.
	Тя продължи нагоре. Третият етаж беше като военна зона — шивачните машини тракаха оглушително. Жегата тук беше непоносима, въздухът — натежал от миризмата на телата на двайсетте жени, които работеха по осемнайсет часа на ден и нямаха време дори да спят.
	Това беше нещо, което малко почитатели на модата виждаха — дългите часове тежка професионална работа за производството на всяка една дреха, изложена в модните салони. Красотата отиваше при жените на цената на изморени очи, болки в раменете и почти парализирани пръсти.
	— Шефката на шивашкия ни отдел направи сериозна нервна криза — каза едно от момичета. — Напрежението я побърка.
	И тогава всички се развикаха една през друга и започнаха да се оплакват.
	— Мосю Диор беше толкова мил…
	— Вече не.
	— Никой не може да насмогне на непосилните му изисквания. Започва да крещи и беснее от най-малкото нещо.
	Всички бяха съгласни, че това не може да продължава. Кристиан Диор се бе превърнал от един тих и срамежлив човек в истински тиранин, Наполеон Бонапарт, който раздава команди, които почти никой не разбира. Диор възкресяваше методи на шиене от осемнайсети век, отдавна забравени, и изискваше такова съвършенство до последния детайл, каквото никой не беше виждал в съвременната ера.
	Копър тръгна обратно. Срещаше работници, шивачки, модели. В началото офисът на Диор бе замислен като едно спокойно място, където да може да работи върху императорското си бюро. Е, това място отдавна бе окупирано от кроячките, които бяха избутали бюрото в единия ъгъл, за да отворят място за огромна маса, на която режеха с наточени като за битка ножици.
	Самият Диор се бе преместил в един малък килер без прозорци, известен като „дупката“. Нямаше място дори за огромните купища скици, които правеше, рисуваше, коригираше по десетки пъти. И понякога само за да захвърли накрая целия проект.
	Намери го тук в тъмното. Опитваше се да смени крушката на малката лампа, която очевидно бе изгоряла.
	— _Merde_. Тая лампа не е наред.
	— Нека аз да опитам. — Копър се захвана с крушката, а той падна в стола, задъхан и изтощен.
	— Прекалено много очаквания са закачени с карфица върху мен, _ma petite_. Как изобщо е възможно да оправдая тези очаквания?
	— Ще ги надминеш — увери го тя. — Вярвай в себе си.
	Той се плесна по челото.
	— Ако само знаех в какво ще се превърне това, никога нямаше да се захвана.
	— Момичетата казват, че си станал истински тиранин — каза тя и крушката светна. Светлината се разля по бюрото му. — Казват, че си ги довел до пълно отчаяние.
	Без дори да й отговори, той започна да се рови из рисунките си като обезумял.
	— Къде е „Бурбон“? Някой ми е пипал дизайните и ми ги е разбъркал!
	Тя му помогна да намери рисунките, които търсеше, и тръгна след него в другата стая. Тук бяха наредени търпелива и безропотна група манекени — дървени фигури без ръце, на които дрехите се пробваха, преди да бъдат окончателно ушити. Диор разкара набързо една от работничките и разгледа роклята с критично око. Дрехата беше на етап изпробване на шарките и моделът беше скроен от бял памук.
	— Това е „Бурбон“ — каза той. — Но всичко е грешно! Трябва да е много по-пълно на таза. Вие сте го провалили!
	— Отрязано е точно по дизайна ви, мосю Диор.
	— Не ми противоречи! Това е противно! Искам обем!
	— Но мосю Диор — започна плахо жената, — пропорциите на манекена няма да го позволят.
	— Да позволят? Да позволят? — Обичайно розовите бузи на Диор станаха опасно червени. — Кой ми казва какво ми е позволено и какво не ми е?
	— Никой, мосю Диор — прошепна момичето.
	— Махни го! — заповяда той с ужасяващ глас.
	— Д-д-да, мосю.
	С треперещи пръсти тя свали карфиците на кройката и дървеният манекен остана гол. Диор го огледа.
	— Ето, тук е грешката. Пропорциите на манекена са напълно грешни.
	Пропорциите на манекените можеха да се променят и нагласят. Диор се захвана за работа, но точно този манекен се оказа доста стар и системата от болтове и винтове не се поддаваше лесно на усилията и напъните му. Лицето му стана тъмночервено. Бръкна в чантата с инструментите и извади голям дървен чук. Всички спряха да работят, увисна тишина, въздухът натежа, когато Диор замахна бясно и започна да удря тук, после там и да събаря пластините от манекена. Незабелязана от никого, Копър направи снимки на това крайно необичайно представление.
	Най-накрая Диор се изправи запъхтян, метна чука настрани, огледа манекена критично и каза триумфално:
	— Ето, това е перфектната жена. — Обърна се към жената, която все още стискаше кройката към гърдите си и гледаше с разширени очи. — Сега може да продължите.
	И тръгна забързано, като остави всички загледани с ужас в манекена с невъзможно тънка талия, голям ханш и едри гърди.
	— _Mon Dieu_ — прошепна някой. — Той напълно полудя.
	— Никоя жена не изглежда така.
	— Трябва да сложим момичетата в корсети.
	— Няма да е достатъчно — обади се друга.
	— Трябва да се слагат подплънки и горе, и долу.
	Копър гледаше как най-добрите експерти в Париж се опитваха да разрешат непосилната задача, която им бе поставил Диор. Той просто беше взел един чук и буквално бе нокаутирал манекена до женственост с форма на пясъчен часовник — формата, която го удовлетворяваше.
	Копър го последва в „дупката“.
	— Колко тоалета ще представиш? — попита го тя.
	— Сто.
	Тя беше шокирана и ужасена. Нищо чудно, че в модна къща „Диор“ беше истински ад.
	— Това е огромна цифра за първа колекция — посмя да каже тя. Жак Фат бе представил последната си колекция тази години с двайсет и пет тоалета.
	— Сто — повтори категорично той. — Не мога да постигна визията си с по-малко. Трябва да направи впечатление, колекцията трябва да повлияе на хората. — Диор наистина изглеждаше леко полудял, което започваше да притеснява Копър. — С една или две дузини рокли никой няма да разбере идеята. Ще си кажат, че това е само Кристиан Диор и неговите мании. Но със сто тоалета очите на хората ще се отворят широко. Никой не може да пренебрегне колекция от сто рокли.
	— Но разходите…
	— Бусак трябва да ми даде още пари — прекъсна я той с равен глас. — И ще ми трябват не само платове, но и аксесоари, и обувки.
	Сърцето й потъна.
	— Но как ще намериш купувачи за всички тези модели?
	Той я изгледа сякаш бе полудяла.
	— Ще се редят на опашка до края на улицата. Ще падат на колене за моите тоалети, ще ме молят. — Той разпери широко ръце. — Това ще бъде ерата на Диор, _ma petite_.
	Преди десет минути се бе питал как може да оправдае очакванията на всички, съжаляваше, че се е заловил с това, а сега обявяваше началото на ерата Диор. Очевидно се люшкаше между двете състояния — на парализираща неувереност в способностите си и мегаломания. И после обратното.


	Копър трябваше да се подготви за пристигането на Кармел Сноу, главния редактор на „Харпър Базар“, жената, която бе публикувала много от историите й през последните две години. Идваше във Франция за първи път след началото на войната в 1939 година.
	По отношение на модата, тази визита беше изключително важна. Нейният репортаж за колекцията за 1947-ма щеше да се чете от целия свят. Нейното одобрение или неодобрение можеше да съсипе един дизайнер или да издигне името му до небесата. Беше дала ясно да се разбере, че възнамерява да види колкото е възможно повече по време на десетдневния си престой — толкова можеше да си позволи далеч от офиса си.
	Вечерта, когато госпожа Сноу трябваше да пристигне, Копър получи обаждане от санаториума „Мария Тереза“.
	— Реших, че може би ще искате да знаете, че господин Хийткоут се възстановява доста бързо и успешно. Според нас, вашето посещение беше от изключително важно значение, беше повратната точка.
	— Радвам се да го чуя. Все още ли е в Париж?
	— Не, отплава за Ню Йорк с военния кораб. След пристигането си ще започне работа в семейния бизнес в банката.
	— Това е разумно решение.
	— Каза, че съветът е дошъл от вас.
	— Да, мисля, че точно това го посъветвах.
	— Има нещо, което бих желала да обсъдя с вас. За раната на главата му. Хирурзите поставиха метална клапа на мястото на дупката, но естествено, там вече не расте коса. Винаги ще има видим белег. И въпреки съвета ви — продължи сухо сестра Гибсън, — няма да може да носи шапка в закрито помещение.
	Е, значи й беше споделил и този малък коментар.
	— Какво се опитвате да ми кажете?
	— Всички сме на мнение, че ще е най-разумно господин Хийткоут да замаскира леко причината за раната.
	— Да замаскира?
	— Толкова много млади мъже се завръщат от Европа с рани, нанесени им по време на войната. Във връзка с бъдещата кариера, свързана с работа с клиентите в банката, считаме, че е в най-добър интерес за всички господин Хийткоут да каже, че раната е нанесена по време на военни действия и е резултат от изстрел от вражески шрапнел, а не от негово лично решение.
	— Ранен във войната?
	— Именно. Като негова бивша съпруга, искахме да се уверим, че…
	— Ще потвърдя една лъжа? — попита Копър. Сестра Гибсън се поколеба.
	— Ще го подкрепите в бъдещата му кариера.
	— Можеше сам да ме помоли за това.
	— Той мислеше, че е по-добре молбата да дойде от неутрална страна. Не е нужно да носи бремето на временната си слабост до края на дните си.
	— Не се притеснявайте — отвърна сухо Копър. — Няма да кажа на никого. Ако иска да се прави на герой от войната, няма да тръгна да руша илюзиите.
	— Благодаря. Ще пиша на семейството да потвърдя това, което ми казахте. Вярвам, ще бъдат щастливи от жеста ви. Пожелавам ви хубав ден, госпожо Великовска.
	— За какво беше всичко това? — попита Хенри, докато Копър затваряше телефона и се смееше тихичко.
	— За суета и лъжи, любов моя. Еймъри иска хората да знаят, че е бил ранен в битка.
	— Предполагам, това е по-широкият смисъл на нещата, картината на живота, погледната отгоре — каза Хенри и залюля сина си в ръцете си. — Повечето от нас носим рани от някаква битка.
	— Надявам се това да не се случи с него — отвърна тя, обви двамата в ръцете си и се загледа в лицето на сънливия Пиер Енри. — Надявам се да има моя късмет. Около мен имаше и все още има толкова много разрушения и нещастия, а моят живот беше и е приказка.


	Кармел Сноу не отговаряше на очакванията на Копър. Оказа се дребна шейсетгодишна енергична жена със синя коса и перли около врата. Имаше тясно лице с ирландски черти, чип нос, с ясна следа от ирландски акцент, макар че бе напуснала Ирландия преди много години, още като дете. Но скоро Копър разбра, че това не е една мила, сладка възрастна дама.
	Кармел беше решила да не губи и секунда през краткия си престой в Париж. Сякаш на тази жена не й беше нужен сън — и в четири сутринта беше така енергична, както и по обяд. И явно не страдаше от потребност да се храни или да си почива. Беше ужасно трудно, ако не невъзможно, да се отговори на темпото й. Единственото хранене, което не пропускаше, беше обядът.
	И както Копър разбра по трудния начин, за госпожа Сноу обяд означаваше няколко големи мартинита.
	— Нали знаеш как съм с алкохола — каза Копър на Хенри и разтърка слепоочията си. — Едно мартини и вече искам да легна да спя. На третото съм в безсъзнание. Трябваше да ме предупредиш.
	— Изливай ги в някоя саксия, когато не гледа — посъветва я Хенри. — Аз така бих направил. Познавам я от двайсет години и никога не съм успявал да насмогна на трите й мартинита на обяд.
	Кармел имаше енергията на жена, която бе превърнала списание „Харпър Базар“ от едно семпло издание за жени на средна възраст в най-известното и стимулиращо женско списание за период от десет години. И беше категорично решена да назначи Копър за свой кореспондент.
	— Историята ти за проститутките беше страхотна — каза тя.
	— Чела си я?
	— Забавна е и в същото време удря точно в целта. Поставяш интересни въпроси. Дали професията, свързана с предлагането на сексуални услуги, е чак толкова различна от желанието на една жена да е модерна, от професията да си жена в свят, който не ти дава никакъв справедлив шанс. Това е нов, основополагащ журнализъм, събаря всичко старо.
	— Радвам се, че ти е харесала.
	— Има един много забележим дефект. Ярък недостатък.
	— И какъв е той?
	— Беше написана за „Вог“. Не искам да пишеш повече за „Вог“ — заяви отривисто. Самата тя бе започнала работа за „Вог“ в начало на кариерата си, но бе напуснала доста бързо, като естествено, това бе довело до кървави саморазправи и вражди, които не затихваха и не се забравяха с годините нито от едната, нито от другата страна. — Имам нужда от човек в Париж, стабилен журналист тук. И ще платя добре.
	— Поласкана съм, че искаш именно мен — каза Копър крайно предпазливо. Обядваха в „Бара на Хари“. „Крок Мосю“ и запотена кана с мартини. После щяха да посетят Баленсиага, един от любимите дизайнери на госпожа Сноу. — Но аз ценя свободата си.
	— О, знам всичко за свободата, но в този живот има и друго, освен нея. И това е да си част от едно голямо движение. „Харпър“ не застава само зад идеята за облеклото на жената, а зад самата жена, зад „добре облеченото“ й съзнание. И това си ти, мила моя. Имаш какво да кажеш на всички тези жени и аз искам да го кажеш чрез „Харпър“, а не чрез конкуренцията.
	— Нека си помисля.
	— Можеш да постигнеш много повече, когато си част от един екип. И това е най-добрият екип в бизнеса. Много повече, отколкото ще постигнеш като отделен самостоятелно летящ индивид. — Тя наля по още едно мартини. Главата на Копър вече се въртеше, а наоколо нямаше саксия, в която да го излее. — Искам читателите ми да се научат как да живеят, не само как да се обличат по последна мода. Искам да поемат рискове. Да правят неща, които не са правили досега. Да разширят хоризонтите си. Ти принадлежиш към нас. — Тя млъкна и кимна. Светлите й очи грееха, но някак хладно, като леден коктейл. — Сега, кажи ми за Кристиан Диор. Нямаше да съм тук, ако не вдигаше такава патърдия около него. Видях един негов костюм през 1937-а, когато още работеше за Пиге. Но не мисля, че е в състояние да направи дизайн на цяла колекция.
	— Мисля, че той е най-гениалният дизайнер в Париж в момента.
	— По-добър от Баленсиага? — намуси се тя.
	— По-различен. По-спонтанен, уникална комбинация от жизненост и красота. — Точно това определение, което бе използвала самата Сноу в едно от предишните издания на списанието, накара издателката да се усмихне.
	— И какво ще видя в сряда?
	Диор пазеше в пълна тайна всичко, което се случваше на улица „Монтание“ №30, и много малко външни хора имаха представа за дизайните, които трескаво се подготвяха зад стените на къщата.
	— Не мога да издавам никакви тайни. Тиан ще ме убие.
	— Каква е тази голяма тайна? — Дребното телце на Кармел беше облечено в прекрасно изработен костюм на „Баленсиага“. И когато кръстоса кльощавите си крака, найлонът на чорапите й изсъска деликатно. — Повярвай ми, виждала съм всичко. Подгъв до бедрото? Деколтета до пъпа?
	— Не, не става дума за подгъви и деколтета — поколеба се Копър. — Това е нещо напълно ново. Нещо, което не изглежда като нищо досега. Една съвсем различна визия.
	Кармел носеше своята „папка с изрезки“ навсякъде: събираше изрязани статии от списания, мостри от платове, водеше си бележки. Махна капачето на писалката си и записа: „Една съвсем различна визия“.
	— Това е голямо обещание. Надявам се да не бъда разочарована.


>	19.

	И най-сетне денят дойде. Сряда, дванайсети февруари, 1947 година.
	Копър пристигна на улица „Монтание“ още с пукването на зората и мястото вече изглеждаше оживено. На улицата се беше събрала любопитна тълпа. Хората бяха чули, че днес там ще се случва нещо интересно, и се надяваха да могат да надникнат през прозореца и да видят какво става.
	Фактът, че цял Париж знаеше за ревюто на Диор, се дължеше на това, че клюката се бе разпространила от уста на уста, понеже парижките вестници стачкуваха вече повече от месец. Някои от хората се опитваха да си купят билети от портиерите, но всички места бяха продадени и никой нямаше да бъде допуснат без билет.
	Копър се мушна вътре. Ароматът на цветя от новия парфюм, който Диор бе изработил — „Мис Диор“, и бе посветил на сестра си Катрин, се носеше из въздуха. Едно момиче бягаше нагоре-надолу по стълбите и пръскаше обилно.
	Диор се бе доверил на цветарница „Лашом“ от улица „Роял“ за украсата с цветя. Техните хора точно внасяха големите букети и ги нареждаха където намереха свободно място.
	А празно място почти нямаше. Малки, твърди бели столове бяха наредени един до друг без разстояние между тях и всички имаха номера. До тях бяха сложени високи пепелници — нещо изключително важно, понеже сега всеки в модния бизнес пушеше цигара от цигара.
	Всяко едно свободно местенце беше използвано. Пътеката, по която щяха да вървят манекените, бе сведена до едно тясно пространство с малък кръг с диаметър не повече от два метра, където да се завъртят и да се обърнат към изхода. Дрехите щяха „да удрят“ лицата на гостите.
	В сравнение с кроткото достойнство, с което се провеждаха всички останали парижки ревюта, това вече се превръщаше в цирк.
	Както Диор беше предвидил, из сградата все още се мотаеха работници и оправяха едно — друго. Слагаха корнизи, ковяха первази. Цялото място излъчваше усещане за вълнение, много пари, великолепие и въпреки предвиждането на Диор, че ще бъде нещо ексклузивно, навяваше някакво внушение за вулгарност.
	Самият Диор, облечен в строг костюм и с момина сълза на ревера, беше с побеляло от притеснение лице. Копър го намери в пробната, където оправяше за последно разни малки дреболии по деветдесет и четирите тоалета: вечерни рокли, рокли за всеки ден и по-неофициални случаи, костюми, всички разделени на групи.
	— Умирам от ужас — каза вместо поздрав. Звучеше отчаяно.
	— Няма защо. Ще бъде страхотен успех, Тиан. Вече се събират на улицата и се опитват да надникнат през прозорците.
	Той сложи ръце на ушите си.
	— Не ми казвай, не искам да чувам.
	Личеше, че не е мигнал и нервите му бяха разбити. Копър отиде при моделите, които се бяха събрали в ъгъла пред тоалетките и оправяха грима си. Бяха само шест. Прекалено малко за такъв огромен брой тоалети. Щеше да се наложи да работят бързо. Но Диор не бе успял да намери повече момичета с качествата, грацията и жизнеността, която търсеше.
	Копър ги наблюдаваше как извиват нагоре дългите си шии, докато поставят спиралата за очи, очертават нацупените си плътни устни с червило и нанасят руж върху скулите си. Фризьорите се въртяха край тях и оправяха прическите им за последно.
	Всички бяха с накъдрени коси, събрани нагоре. Тези момичета, които през изминалите седмици бяха стояли с часове за проби и последни детайли, сега бяха и най-важната част от шоуто. Как щяха да бъдат преценени и оценени дрехите, които носеха, зависеше от чара, увереността и харизмата им. Трябваше да покажат, но не да превъзхождат качеството на всеки един тоалет. Да очароват зрителите, но да останат неутрални и да не отвличат вниманието им от дрехата, която показваха.
	Стрелките на часовника се въртяха все по-бързо и безпощадно. На вратата се беше образувала огромна опашка от хора, които стискаха билетите си и чакаха нетърпеливо. Беше почти девет и половина и началният час не можеше да бъде отлаган повече.
	И последният работник беше освободен, жена с метла се появи отнякъде и бързо събра последните стърготини. Вратите на улица „Монтание“ №30 се отвориха и гостите изпълниха къщата.
	Атмосферата моментално се нажежи още повече. Чуваха се шумни разговори и развълнувани смехове. След като посрещна първите гости, Диор избяга на горния етаж и отказа да се появи повече.
	Разправиите за номерата на местата започнаха почти незабавно. Беше изумително да гледаш как цивилизовани жени се опитваха нагло да се набутат напред и да седнат на места, които не бяха техни, и отказваха да се върнат на местата, които отговаряха на номерата на билетите им.
	Кармел Сноу пристигна рано. Копър я посрещна във фоайето.
	— Дойде денят на Великия съд — каза госпожа Сноу. После повдигна чипия си ирландски нос и подуши въздуха. — Хм, надушвам паника. Къде е твоят мосю Диор?
	— Ще дойде след минутка — излъга Копър. Знаеше много добре, че се е скрил в малкото си кубче и се опитваше да се съвземе от нервното напрежение от последните няколко дни. — Нека ти покажа къде е мястото ти.
	Потокът от хора нарастваше. Към десет и половина салоните бяха претъпкани, стените щяха да рухнат. Хора имаше дори по стълбите, по трима на стъпало. Асистентите и другите членове на екипа се бяха надвесили през парапетите и гледаха тълпата долу. Дим от цигари изпълваше въздуха и не можеше да се диша.
	Предните редици бяха заети от важните гости: Кармел Сноу бе седнала до Бетна Балар от „Вог“, която преди много време предвиди, че модата е мъртва, и сега гледаше наоколо със саркастично презрение. Марлене Дитрих седеше до Кокто. Кристиан Берар се бе разположил свободно на един стол, брадата му беше, както винаги, рошава и заплетена, а зениците му — свити като върхове на карфица, което показваше, че си е взел сутрешната доза опиум. Жасант както винаги бе в ръцете му. Близо до него седеше контеса Ларошфуко, считана за най-умната жена в Париж. Тук беше и лейди Даяна Даф Купър, съпруга на британския посланик. Копър беше приятно изненадана да види и госпожа Кафъри — съпругата на американския посланик.
	Актриси, влиятелни личности, познати на всички от вестниците, бяха наблъскани в това малко пространство и изглеждаха щастливи, че са тук.
	Копър имаше място до вратата — тук можеше да снима моделите, докато влизат и излизат, а и имаше прекрасна гледка към публиката. Диор беше обсебен от налудничавата идея, че някой може да иска да краде дизайните му и бе забранил всякакви други фотоапарати.
	Копър бе облякла първата рокля, която Диор направи за нея, с надеждата да му донесе добър късмет.
	И шоуто започна.


	Първият модел, за лош късмет, беше неопитната млада секретарка Мари-Терез. Беше облечена и готова да излезе пред публиката, но цялата трепереше от нерви.
	— Не мога да го направя, не мога да го направя — шепнеше на директора на ревюто, а вече обявяваха.
	— _Numéro un!_ Номер едно.
	— Можеш да го направиш! — побутна я той така, както сержантът бута новака през вратата на самолета да скочи с парашут.
	Мари-Терез се отправи към залата с бяло лице. Копър я проследи с апарата. Тя стигна някак до края на подиума и тогава на завъртането се препъна и падна директно върху публиката с главата напред.
	Сърцето на Копър потъна. Слава богу, че Тиан не видя това! Чуха се възклицания и смях, докато момичето се изправяше и после хукна обратно, разплакана и трепереща. Никой дори не забеляза тоалета, който вече беше изгорен с цигара. Очевидно момичето нямаше да може да покаже друга рокля тази сутрин.
	Нейното място бе заето от Таня, момиче със сладко отворено лице и натрупан опит по подиумите. С изумителна увереност тя тръгна покрай публиката, стъпваше елегантно като сърна.
	Някой извика гневно, чуваха се възклицания. Тъмночервената рокля, която представяше, с двойно преметната пола, не приличаше на нищо познато в модата до този момент. Със сигурност никой не бе виждал нещо подобно след времето на купоните, военните униформи и грубите дрехи в каки, превзели гардеробите на жените. Това беше живо ходещо екзотично цвете, нежно и толкова необикновено. Силно прибрана в талията и с пълни гърди. Двата пласта на долната част на роклята придаваха изумителен ефект — талията изглеждаше по-мъничка. Таня спря, огледа салона. Всички очи бяха върху нея. После се усмихна и направи лек пирует. И когато се завъртя, роклята започна да се повдига нагоре. Многобройните плисета, пресовани с изумителна прецизност, прикриваха факта, че роклята е направена с цели двайсет и пет метра пурпурночервен плат. Пред невярващите очи на публиката роклята започна да се разтваря като цъфтящо цвете, изпълваше залата с цвят и живот, разширяваше се, повдигаше се, издуваше се в цялата си пищност и заличаваше, стопяваше пред очите на всички годините на лишения и тъга.
	Чуха се изненадани, сподавени викове. И тогава публиката спонтанно избухна развълнувана и всички започнаха да ръкопляскат. Копър забеляза как бързо се вадеха бележници, как се водеха записки. Разменяха се многозначителни шепоти. Предстоеше да се случи нещо забележително.
	Атмосферата вече бе друга, нажежена от очакване, наелектризирана. Въздухът бе започнал да пука.


	Следващият модел вече излизаше. Лъскава като котка, във вечерна рокля, наречен „Джунгла“ — смела леопардова шарка, стегната в широк кожен колан талия, с шапка с широка периферия. Предизвикателството и еротиката в тоалета изтръгнаха още възклицания от публиката. Какво беше това? Шамар срещу ограниченията на икономиката?
	Четвъртият тоалет беше една от звездите в ревюто „Костюм за бар“ — един от класическите модели на Диор, който Кармел Сноу бе видяла през 1937 година. Строгото сако от кремав шантунг беше изваяно по гърдите и таза и навяваше усещане за ориенталски сексапил. Тежката черна пола се полюшваше смело с дръзката походка на модела.
	Дали по нареждане на Диор, или по взаимно съгласие, всички се движеха енергично, с пируети, нещо, което беше напълно различно от обичайния скован и бавен начин, по който досега се движеха моделите. Момичетата вървяха бързо, танцуваха, изглеждаха енергични, одухотворени. Модерни. Изглеждаха като жени, които знаят какво правят, какво искат и са тръгнали след мечтите си. Вървяха толкова бързо, че почти нямаше време да се огледа самият дизайн. Човек трябваше да гледа бързо и да си отваря очите на четири.
	И обувките им! Най-леките обувки, които някой бе виждал от години. С изострени върхове и тънки токчета и още по-тънки каишки.
	Копър с усмивка наблюдаваше жените на предната редица, които веднага започнаха да оглеждат тежките си груби обувки и се опитваха да ги скрият назад под столовете.
	Последваха три вечерни рокли в различни блестящи нюанси на синьото. Моделите извършваха чудеса при преобличането. А сега бяха останали само пет, които трябваше да изнесат цялото шоу. Горката Мари-Терез бе паднала в битката. Нейните тоалети бяха разпределени измежду оцелелите.
	Всеки един модел беше посрещан с нечувани аплодисменти. Моливите буквално летяха по листовете. Лицата на купувачите бяха напрегнати. Хората водеха оживени дискусии. Копър забеляза, че асистентите започват да напускат местата си и да бързат към съблекалнята. Това можеше да означава само едно — че вече имаше залагания и някои бяха избързали да резервират тоалети и да отрежат конкуренцията.
	Зад сцената продавачите щяха да бъдат много заети. От време навреме се чуваха високи гласове, което означаваше, че купувачите се караха за тоалетите.
	Моделите минаваха толкова бързо край тях, че понякога момичетата събаряха някой пепелник или удряха зрител от първия ред по бузата. Конферансието натъртваше на провокативните имена на тоалетите — Соаре, Амороз, Помпон, Каприс, Амур. Тонът му ставаше все по-развълнуван.
	Копър чу една от жените от Блумингдейл да казва:
	— Бог да е на помощ на тези, които купиха преди да видят това!
	А един французин допълни:
	— Диор спаси сезона.
	Когато погледна към Кармел, тя кимна и каза само с устни:
	— Права беше.


	До единайсет и половина дефилираха първите четири дузини рокли и всяка бе посрещана с все по-голям ентусиазъм от предишната. Визията на Диор бе изумила всеки един в залата. Не бяха пожалени материал, средства, усилия. След години бедност и лишения и купонна система, първокачествените материи бяха непостижими, никой не можеше да се сдобие и с метър. Но той някак бе успял. Той бе боядисал коприната с природни багрила — труден и бавен процес, нещо, с което никой вече не искаше да се занимава. Сега платовете се оцветяваха в момента, в който се тъчаха. Но това означаваше загуба от наситеността на цвета, а Диор никога не би се примирил с такова нещо. Той бе изискал истинска тафта, сатен. Тези изключително скъпи материали отдавна не се произвеждаха и бяха заменени с по-евтини и груби материи. Бяха пребродили Франция надлъж и нашир, за да намерят истинския продукт.
	Беше настоял за двайсет и четири каратово злато за аксесоарите. Златното покритие не му вършеше работа, беше недопустимо. В тези времена златото беше нещо, което не можеше да се намери по никакъв начин, и това само по себе си означаваше огромен разход.
	Най-меката кожа, най-фината дантела, всичко необходимо бе осигурено, за да няма нито една грешка и в най-малкия детайл. И сега това се отплащаше със зашеметяваща скорост и триумф. Окото почти не беше способно да се справи и да поеме тази дъга от цветове — от дълбоко, тежко съблазняващо жълто, до най-тъмното пурпурночервено. От блещукащ ултрамарин до най-бледата перла. Цветове, които никой не беше виждал откакто бе изстрелян първият куршум във войната през 1939 година.
	И количеството на материалите — самото величие, разточителство, екстравагантност на това изобилие беше напълно достатъчно да накара жените да припаднат. С малките си кръшни талии, с полите под тях като камбанки, с извезаните по тях цветенца, дрехите подчертаваха всичко присъщо на женствеността.
	След почти десет години стегнати, прави, безвкусни дрехи, направени с малко плат, разкриващи почти всичко по тялото на жената, това беше истинска наслада за окото, нещо, което едва ли някой бе очаквал. За жените, които обичаха модата, Диор предлагаше пиршество след дълго гладуване.
	И Копър знаеше, че Диор бе планирал точно този ефект. Геният му беше неоспорим. Той бе посмял да заяви открито пред всички, че войната свърши. Купоните бяха все още факт, но за магическото кралство на Кристиан Диор това нямаше никакво значение. В същото време в залата имаше хора, които не бяха особено щастливи от появата на тази конкуренция. Може би дори щяха да започнат дело срещу него, защото бе нарушил всички правилници за използване на комуналните услуги — вода, ток, електричество, чиито ограничения все още бяха в сила.
	Копър за миг си представи как полицията отвежда Тиан в някой затвор и го оставят да гние там за престъпления, свързани с разточителство.
	Но това нямаше значение. Нищо нямаше значение, освен изливащият се водопад от цветове, форми, новаторство, които той бе пуснал свободно над света.
	Но Тиан изпускаше триумфа си. Копър се изниза и тръгна към съблекалнята, където беше претъпкано от купувачи. Искаха, молеха се, караха се, заповядваха. Гневни викове, ожесточени сблъсъци.
	— Къде е „Соаре“? Беше в ръцете ми преди минутка и сега някой я открадна!
	— Искам „Карол“! Трябва да имам „Карол“!
	— Какво искате да кажете? Как така доставка след три месеца? Аз искам четири дузини и то веднага!
	Копър видя две жени, които истински се биеха за една рокля, имаше реална опасност плисираната коприна да бъде разкъсана.
	— Не може да насмогнем — каза задъхано една от асистентките. — Полудяха.
	Копър се отдалечи и се качи на горния етаж до кубчето на Диор. Почука на вратата, но никой не отговори. Тя отвори и надникна.
	Диор се беше свил в стола си със стиснати очи и с ръце на ушите, като изплашено дете. Тя постави нежно ръка на рамото му, а той я погледна изплашено.
	— Слушай, Тиан! — каза тя и го подкани да махне ръцете от ушите си.
	Той извади разтрепераните си пръсти и се ослуша.
	— Освиркват ме — каза с разтреперан, отчаян глас и очи, пълни със сълзи.
	— Не, Тиан, слушай.
	От салона долу се чу оглушително ръкопляскане, последвано от възторжени викове. После настъпи тишина и когато следващият модел влезе, истеричната вълна се надигна отново.
	— Те те боготворят. Казват, че това е най-важната колекция отпреди войната. Може би най-важната колекция на всички времена. Казват, че си променил всичко. Че си създал нова визия. Че нищо вече няма да бъде същото. Няма нужда да си запушваш повече ушите. Ти успя! Постигна го!
	— За какво говориш? — започна да заеква той все още зашеметен.
	— Можеш да излезеш вече от килера. — Тя го поведе към парапета. Погледнаха надолу към аплодиращата възторжена публика. Той стисна ръката й. Бузите му бяха мокри.
	— Това истина ли е? — прошепна.
	— Това е триумф, Тиан.
	Някой в залата погледна нагоре и извика:
	— Ето го Диор!
	Море от лица се извърна нагоре да го види. Той се опита да се скрие, но Копър го избута напред под светлината. Кристиан погледна надолу, объркан, зашеметен. Публиката ръкопляскаше и викаше възторжено, пращаше му въздушни целувки. Гореща вълна от радост и любов се понесе по стълбите, натежала от цигарен дим, напоена с аромата на „Мис Диор“ и на коприна.
	— Господи! Какво направих? — попита той.
	— Не виждаш ли? — отвърна Копър. — Ти завладя света.


>	От автора

	Един свят може да бъде завладян, но някой ден световете стигат до края си. И един свят, този на Кристиан Диор, вече избледняваше.
	Няколко дни след грандиозното, паднало като цветна бомба първо ревю на Диор, беше уредена фотосесия за вестника на Марсел Бусак „Зора“, за да покаже и да се похвали на света с Новата визия, която всички се избиваха да видят. Ироничното в случая беше, че напълно новата визия към модата, в комбинация с ограниченото количество на материалите, означаваше, че тези тоалети бяха единствените съществуващи в момента.
	И те вече живееха един доста странен нов живот — пътуваха инкогнито през нощта, за да бъдат фотографирани от издатели на модни списания или да бъдат разгледани от американските купувачи, и после рано сутринта бяха превозвани обратно към салона, където им беше мястото. Това беше първият случай, когато тоалетите напускаха модна къща „Кристиан Диор“.
	За фотосесията дрехите щяха да бъдат показани на фона на пазара на улица „Лепик“ в Монмартр. Цветният, дори мръсен пазар, трябваше да покаже контраста между бедния живот и красивите (и много скъпи) произведения на изкуството.
	Дрехите пристигаха в големи дървени сандъци, качени на една камионетка. Роклите, както и моделите, бяха изпратени към една задна улица в един бар. Донесоха се кани с евтино, доставено от Божоле вино, което се оказа много популярно сред хората на пазара, и там вече пращеше от народ.
	След лишенията на войната храна все още се намираше много трудно и това беше предмет на широко обсъждане. В Монмартр четири години хората бяха събирали всякакви остатъци, за да се хранят, докато нацистите вземаха всичко друго.
	Първият модел се появи и тръгна между сергиите, за да могат фотографите на „Зора“ да направят снимките. Хората млъкнаха и гледаха. Падна ужасна тишина. И после една жена, застанала на входа на касапницата, започна да крещи обиди. Размахваше юмруци, лицето й беше зачервено от бяс. Друга жена хукна по улицата с леген с мръсна вода и я метна върху модела. Горкото момиче беше шокирано, побягна да се скрие до вратата на един магазин и се опитваше да изчисти роклята. Но там я чакаха още жени. И те започнаха да крещят обиди, да я скубят за косата и да се опитват да разкъсат дрехите от гърба й.
	Включиха се и други жени, предимно на средна възраст, мръсни и опърпани. Настана истински линч. Една пълна, висока жена с прическа зазу, извисяваща се като кула над главата й, разпра горната част на жълтата рокля и остави момичето по голи гърди. Тя се опитваше да се прикрие, свита и изплашена, и после побягна. Бомбардираха я с канонада от отвратителни думи.
	Вторият модел, която най-неразумно се бе притекла на помощ на колежката си, беше сполетяна от същата съдба. Жените на пазара имаха силни юмруци и ги използваха, за да съсипят скъпите дрехи, а с тях и момичета, които ги носеха.
	— _Salaude! Putain!_
	— Махайте се, курви!
	— Погледни я тая кучка. Плаща четири хиляди за една рокля, а моите деца нямат мляко.
	Мъжете се смееха, но жените никак не се шегуваха и се бяха запретнали за работа.
	Гонеха момичетата, късаха дрехите им, скубеха косите им, мятаха домати по тях чак до вратата на бара, където едър сервитьор с бяла престилка ги посрещна и набута вътре. Момичетата трепереха, целите в мръсотия. И после вратите на бара се затвориха в лицата на обезумялата тълпа.
	— И да не сте се върнали! — изпищя една жена и метна развален домат по вратата. — Следващия път ще е коктейл Молотов.


	Битката между леви и десни щеше да разкъсва Франция още няколко десетилетия. Имена като това на Диор, макар и синоними на френската култура, бяха и символ на богатство, на лукс и станаха прицел за политически атаки, бяха обект на класова омраза.
	Един такъв бърз, зашеметяващ успех като този на Диор едва ли щеше да мине без обсъждане, без противоречиви мнения и омраза. Враждебност и ненавист идваха не само от Монмартр. Провинции, дори държави, много далеч от Париж, които се бяха опитвали (и се бяха провалили) да спечелят местенце на американския пазар, бяха крайно озлобени и насъскани срещу Диор, който за една нощ завладя сърцата на американците. Тяхната враждебност се изразяваше предимно в обвинения за неговата разточителност, недостижима за обикновената жена. Смятаха Диор за измамник, който успява да привлече и омае всички, нечестно възползвал се от парите на Бусак, в нарушение на всички правила, и сега щедро възнаграден за престъпленията си.
	От другата страна на Атлантическия океан също имаше непримирими опоненти, които искаха на всяка цена да докажат, че френската мода е мъртва, а тя въпреки всички предвиждания, се оказа напълно жива.
	За разочарование на американските дизайнери, които бяха повярвали, че центърът на модата се е преместил в Ню Йорк, беше повече от очевидно, че американските жени копнееха за парижкия стил. Така американската валута се изливаше в джоба на мъж, който перфектно влизаше в закостенялото стереотипно виждане на някои от американците: Диор е типичен французин — подсмихващ се, дяволит и пресметлив, лишен от мъжественост. И въпреки всичко това, копия на Новата визия красяха витрините на всеки един магазин по красивите богати улици, струваха много по-малко от оригиналния „Диор“, бяха направени с хубави материали, използвани щедро, но им липсваше екстравагантността на улица „Монтание“, и именно тези копия разпространяваха новината за завръщането към луксозната женственост.
	Тази ревност и злоба обаче почти не се отразиха на силата на колосалната машина „Диор“, която продължаваше да работи, независимо от всичко. Участието на модата във възстановяването на икономиката на Франция беше повече от видно. Едно шише парфюм носеше повече пари, отколкото барел петрол. Една изработена в Париж рокля — повече от десет тона въглища. Самият Диор допринесе за три четвърти от целия моден експорт на страната през 1947-а.
	Той беше феномен. Може да не бе печелил орден за военни заслуги, нито пък Ордена на Легиона, но въпреки това той беше спасителят на Франция. И не само. Той беше спасителят на самата мода, защото съвсем сам бе успял да направи модерна самата мода.
	Диор вече беше спрял да се занимава с екстравагантните рокли, които му бяха донесли слава за една нощ, и се фокусираше върху по-опростени и изискващи по-малко материали модерни линии.
	На пръв поглед изглеждаше лесно обяснимо защо и как Диор бе постигнал своя успех, и въпреки това реалните причини не бяха съвсем ясни. Винаги оставаше елемент на мистериозност.
	В един живот, изпълнен с толкова много тъга и пропадания, облаците се бяха разкъсали за малко. И един златен бог им се бе усмихнал между тях. Неговата щастлива звезда наистина бе изгряла.
	Онзи мъж, който винаги бягаше и се криеше в задните стаички, вече го нямаше. На негово място се бе появил дизайнерът Кристиан Диор, мъж, чието лице не слизаше от вестниците, чието име се произнасяше с боготворение, чиито думи звучаха като закон и чийто гений беше признат не само от приятели, но и от врагове.


	Както при повечето ми романи, и в този има персонажи, които са били истински исторически фигури. След внимателно проучване се опитах да изградя тези образи. Но това е роман, а не биография, и дори истинските хора в него са до голяма степен продукт на въображението. Мислите, думите и действията на героите са измислени от автора.
	Предполагам, наблюдателният читател ще забележи, че съм си позволил някои отклонения в историческата последователност на събитията, някои от събитията в периода 1944–1947 година са представени така, че да влязат във времевата рамка на романа и да могат да се проследят по-лесно. Умолявам за снизхождение историците и повтарям, че това не е история, а роман за развлечение.
	Отварянето на Театъра на модата се състоя на 28 март 1945 година. Изложението после гостува на други държави и в крайна сметка стигна до Сан Франциско, където куклите, вече в доста окаяно състояние, бяха захвърлени. Впоследствие куклите, както и тоалетите им бяха реставрирани и изложени в Музея на изкуствата „Мерихил“ във Вашингтон.
	Кристиан Берар почина през 1949 година на четиридесет и седем годишна възраст от алкохол, наркотици, прекалено натоварване с работа и затлъстяване.
	След петте години на забрана да пее в страната, Сюзи Солидор отвори нов клуб, далеч от Париж на Лазурния бряг в Кан сюр Мер, където продължи да пее много години след това. Впоследствие клеймото от войната бе позабравено и беше поканена в телевизията. За младото поколение тя бе иконата на гей движението. Почина през 1983 година на осемдесет и две годишна възраст.
	Катрин Диор получи много награди за смелостта си, включително Ордена на Легиона. Ерве Шарбониер също. Той не се разведе, но живя и работи с Катрин до смъртта си през 1989 година на осемдесет и четири годишна възраст. Катрин почина през 2008-а на деветдесет и една годишна възраст. Погребани са заедно в Калиан.
	Марсел Бусак направи огромно състояние от модна къща „Диор“. Но впоследствие бизнесът му започна да запада и изгуби много пари. Обяви фалит малко преди смъртта си през 1980 година. Модна къща „Диор“ премина в други ръце.
	Кармел Сноу беше освободена от „Харпър Базар“ през 1958-а и излезе в пенсия. Нейното място зае протежето й Диана Врийланд.
	Кристиан Диор се радва на феноменалния си успех само десет години. Получи първия сърдечен удар няколко седмици след дебюта си. Продължи да се консултира с мадам Делей и досега неговите талисманчета са част от мистерията Диор. Срамежливият мъж, който копнееше за тихо магазинче на тиха уличка, се превърна в един от гигантите в модната индустрия.
	Той се наслаждаваше на богатството си. Купи си мелница и замък до Фонтенбло, реставрира ги до неузнаваем вид, щедро пръскайки пари.
	Но пътуванията, работата, стресът и преяждането накрая си взеха своето и влошиха състоянието му. Той получи втори удар след няколко години, и после трети, който го уби през 1957 година. Беше на петдесет и две. Почина на масата, на която играеше карти в прелестния спа курорт Монтекатини Терме в Тоскана в компанията на красив млад мъж, за когото бе споделил с приятели, че е любовта на живота му.
	Вероятно Кристиан Диор бе проектирал дори дизайна на собствената си смърт. На погребението му в Париж се стекоха хиляди и ковчегът му беше покрит с трийсет хиляди букета с лилии, любимото му цвете. Работата му беше поета от младия Ив Сен Лоран.
	Редом с Шанел и Фат, Диор се счита за едно от най-важните и влиятелни явления в съвременната мода. Читателите, които искат да надникнат по-дълбоко в душевността на Кристиан Диор, могат да потърсят неговите книги: „Малък речник на модата“ (1954), „Да говорим за мода“ (1954), „Кристиан Диор и аз“ (1957).


	Сърдечни благодарности на всички, без които този роман нямаше да бъде възможен, и най-вече на Самия Хамър, Емили Марно, Сана Чебаро, които бяха истинско вдъхновение за мен от самото начало. Също на Майк Джоунс, Джилиан Холмс, Гема Вейн, които положиха толкова много труд върху ръкописа на романа.
