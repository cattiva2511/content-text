D>
	С обич, на леля Джийн и братовчедката Ди.
	С благодарност, на всичките ми читатели, които проследиха приключенията на сестрите Чанс и ми писаха с молба да разкажа историята на Дейзи.
	И както винаги — с благодарност на моите приятели писатели, които винаги са готови да ме изслушат, да ме подкрепят и да обсъждат черновите ми до безкрай, с надеждата да им хрумнат нови идеи.
D$


E>
	За същността ни говори не това, което казваме или мислим, а това, което правим.
@	„Разум и чувства“ (филм по едноименния роман на Джейн Остин)
E$


>	1.

	_Лондон, март 1817 г._
	— Мога да направя всичко от нищо, но дори аз не мога да изпреда коприна от слама! — отсече Дейзи Чанс. — Родена съм на улицата, израснах в бордей и имам куц крак. Ни приличам на дама, ни говоря кат’ дама и никога няма да _стана_ дама, тъй че що да…
	— Глупости! — прекъсна я лейди Биатрис. — Можеш да направиш всичко, което решиш!
	Дейзи завъртя очи.
	— Може и тъй да е, но не искам да _ставам_ дама! Искам да съм шивачка, при туй не каква да е. Искам да стана най-търсената модистка в Лондон — да правя мода за всички важни клечки.
	Възрастната дама сви рамене.
	— Не виждам защо да не можеш да бъдеш _и_ модистка, _и_ дама.
	Дейзи я погледна невярващо.
	— Хич не разбирате, нали? К’во ще трябва да…
	— „Изобщо“ не разбирате. Казва се „изобщо не разбирате“.
	Дейзи завъртя очи.
	— _Работа_, това трябва — тежка работа, работа без край. Аз и тъй работя по цял ден, но пак едва смогвам. Нямам време да крача важно-важно и да се правя на дама!
	— Ти _си_ дама!
	Дейзи изсумтя, но лейди Биатрис продължи:
	— Цялата ти природа го показва. Вътрешно ти _наистина_ си дама, Дейзи — предана, любяща, честна, чувствителна към нуждите на другите. Трябва само да те научим да бъдеш дама и външно!
	— Много ме е грижа! — отвърна многообещаващата дама. — Освен че нямам _време_ за всичко туй, аз и не _искам_. И няма смисъл! И да се скъсам от уроци, пак няма да стана дама като Аби, Джейн или Дамарис. Те са родени с фини маниери и мил говор. Аз обаче бях родена на улицата и растях сред грубияни.
	— „Израснах“, не „растях“, и „съм родена“, а не „бях“. Но това няма значение…
	— Има. Сега имам възможност — благодарение на вас, Аби и момичетата — да достиг… да постигна нещо.
	— Да, да станеш дама.
	— Не, модистка, с мой си магазин. Искам да обличам изисканите дами, не да се правя на тях кат’ маймуна.
	Лейди Биатрис изпъна сковано гръб.
	— След като аз ще отговарям за уроците ти, и дума не може да става да _се правиш на някого кат’ маймуна_. И моля те, недей да използваш такива вулгарни изрази!
	— Е, ами аз съм си от вулгарните класи и говоря право куме в очи, но щом това ви се струва прекалено грубо, ще го кажа иначе: аз не съм дама и не обичам да се преструвам.
	— И това го казва момиче, което живее в моята къща под фалшиво име — отвърна старата дама с мило и престорено праведно изражение. — И което, предполагам, възнамерява да започне бизнеса си под същото това фалшиво име.
	Дейзи зяпна.
	— _Вие_ ли го казвате? Вие, която изговорихте повече лъжи за нас от всеки друг? _Кой_ измисли, че има полусестра, и при това копеле, а? _Кой_ заяви, че сме негови племенници, когато изобщо не сме? _Кой_ измисли всички ония глупости за Венеция? _Кой…_
	Тя млъкна. Възрастната дама се подсмихваше. Тя просто се гордееше с лъжите си.
	Дейзи продължи с достойнство:
	— Дяволски добре… отлично знаете, че се съгласих да взема името Чанс само заради Аби и Джейн — защото бяха в опасност!
	Лейди Биатрис сви рамене.
	— Така е. И все пак ти продължаваш да се представяш като Дейзи Чанс, вместо като… Как ти е фамилията всъщност?
	— Смит. Но това е име, което някой ми е избрал ей тъй, наслуки. Аз съм намерено дете, не познавам ни майка си, ни баща си, тъй че никой не ми знае истинското име.
	— Отклоняваш се от темата — отсече лейди Биатрис. — Всички момичета ще се съберат горе утре следобед. Искам и ти да дойдеш.
	— Мислех, че бя… са спрели с всичко това, сега, когато сезонът започна.
	Възрастната дама махна пренебрежително с ръка.
	— Трябва още да ги ошлайфаме. Финото изкуство на общуването с хората — разговори, танци и поведение — не е вродено у всички дами, а Джейн има склонност да подскача като конче, вместо да танцува. Така че ще дойдеш.
	Това беше заповед и все пак в гласа на лейди Биатрис прозвуча едва доловима нотка на несигурност.
	Дейзи мигновено се възползва от нея.
	— Не, имам много работа и нямам време за глупости като държане в обществото.
	Уроците за водене на разговор и поведение й се бяха сторили интересни, а и предполагаше, че реверансите може да се отразят добре на бизнеса й, но това й беше достатъчно. Пък и лейди Биа не спираше да настоява, че трябвало да се научи да танцува — нещо, което Дейзи категорично отказваше.
	— Един-два часа не са кой знае какво.
	— За един час мога да пришия ръкав или да довърша подгъв.
	— Пфф! — махна с ръка старата дама, за да покаже, че нито ръкавът, нито подгъвът имат значение. — Искам да дойдеш и ти _ще_ дойдеш.
	— Жалко, защото няма.
	— Няма да споря с теб, Дейзи. Ти _ще_ научиш това, което аз казвам, че трябва да научиш! Моята племенница няма да напусне тази къща, без да знае всичко необходимо.
	Дейзи я изгледа сърдито.
	— Аз обаче не съм ви племенница. И двете го знаем.
	Възрастната дама съзнаваше, че иска от нея невъзможното. Тогава защо…
	Лейди Биатрис отвърна на гневния й поглед и тропна с бастуна си по пода.
	— Момичетата, които живеят под моя покрив, ще правят това, което аз им кажа!
	— Иначе какво? — попита Дейзи предизвикателно.
	Настъпи кратко, напрегнато мълчание. Дейзи попита почти невярващо:
	— _Заплашвате_ ли ме? Какво ми казвате — че трябва или да слушам, или да се махам от къщата?
	Тишината се проточи. Дейзи усети как стомахът й се свива. О, проклятие! Тази нейна избухливост… Възрастната дама имаше пълното право да я изгони пак на улицата…
	Лейди Биатрис се отпусна в креслото си с въздишка.
	— О, не ставай смешна, дете! Разбира се, че не казвам нищо подобно. Може и да искам да те удуша — и ще имам всички основания, упорито момиче такова! — но трябва да знаеш, че те обичам като дъщеря. Упорита, вбесяваща дъщеря, която не знае кое е добро за нея, имай го предвид. Но пък това е типично за дъщерите — така поне ми казват _жените_, които имат дъщери. Очевидно и племенниците създават също толкова проблеми. Някои от тях — уточни тя и стрелна Дейзи с пронизващ поглед.
	Дейзи най-накрая можа да си поеме дъх. В очите й запариха сълзи. Тя примигна и ги прогони. Никога не плачеше, но думите на възрастната дама я стъписаха. Знаеше, че старото момиче е привързано към нея — и Дейзи изпитваше същото, — но да чуе от устата й, че я _обича…_ „Като дъщеря…“
	Лейди Биатрис продължи:
	— Но това не означава, че няма да те заплашвам, тормозя, придумвам, изнудвам и изобщо да настоявам по всякакъв начин да правиш някои неща, които не искаш. — Тя изгледа строго Дейзи. — Защото това е работата на майките и лелите — _ако_ имат капка здрав разум.
	Вдигна лорнета си и прикова върху Дейзи ужасяващо уголеменото си око.
	— И така, госпожичке, ти _ще_ присъстваш на този урок, дори да трябва да накарам Уилям и Федърби да те занесат там ритаща и пищяща.
	Дейзи реши, че няма смисъл да продължава този спор. Двете просто щяха да повтарят едно и също, като двама стари боксьори на ринга, без да постигнат нищо друго, освен да се уморят. И да се огорчат.
	— Добре, ще си помисля — отговори тя, както се надяваше, убедително.
	Когато дойдеше време за урока, щеше да се заключи в стаята си. Все пак Уилям и Федърби нямаше да разбият вратата.
	Възрастната дама великодушно наклони глава.
	— Радвам се най-накрая да чуя нещо разумно. Тези уроци са безценни, ще видиш.
	— Още мисля, че човек не може да изпреде коприна от…
	— Престани да го повтаряш, Дейзи! Ако ти си слама, тогава _аз_ каква съм? Нали съм ти леля!
	Устните на Дейзи потрепнаха, докато се бореше с усмивката си.
	— Не _смей_ да го казваш, безобразно момиче такова! — предупреди я лейди Биатрис, замери я с ветрилото си и не улучи. А после започна да се смее и в същия миг и Дейзи се разсмя неудържимо.
	След няколко минути лейди Биатрис се облегна назад в креслото си и избърса очи с дантелена кърпичка.
	— Ти, ужасно, ужасно момиче такова! _Отказвам_ да бъда леля на купчина слама!
	— Никой не си избира роднините — подсмихна се Дейзи, вдигна ветрилото, остави го на една странична масичка, обърна се и тръгна към вратата.
	— Глупости! Аз постоянно си ги избирам! Съвсем просто е, а и е много по-удовлетворяващо, дори когато се държат невъзможно. — Лейди Биатрис я изгледа замислено. — И така, утре следобед в четири часа, горе.
	— Ше видя как върви шиенето.
	Може би щеше да успее да свърши малко работа по време на урока.
	— „Ще“ видя как върви шиенето — поправи я лейди Биатрис. — Не превръщай Щ-то в Ш.
	Дейзи й хвърли отровен поглед.
	— Онзи ваш приятел, сър Осуалд Меридю, постоянно прави Щ-тата на Ш.
	— Да, но аристократично и със стил.
	— Тогава и аз ще правя моите така — ухили се Дейзи.
	Лейди Биатрис я замери с кърпичката си.
	— Невъзможно момиче! — измърмори тя, но на устните й напираше усмивка.
	Дейзи вдигна кърпичката, върна я на собственичката й и си тръгна. Докато затваряше вратата, зад гърба й долетя думата „твърдоглавка“.


	Дейзи затрополи нагоре по стълбището, разтърсена до дън душа. Този неин проклет нрав — та тя на практика предизвика лейди Биа да я изхвърли на улицата и тогава какво щеше да стане с нея? Щеше да се върне пак там, откъдето започна, ето какво. Пак да бъде бездомна, без приятели и без пукната пара.
	О, Аби или Дамарис щяха да я приберат — знаеше го. Но никога не беше зависила от нечие милосърдие и не смяташе да започва сега.
	Освен това обичаше лейди Биа и не искаше да я разстройва. Дори и възрастната дама да не се откажеше от безумната идея да я превърне в истинска дама.
	Проблемът беше, че е ужасно уморена. Всяка сутрин се събуждаше преди зазоряване и прехвърляше в главата си все същите проблеми, сякаш разбиваше масло: работата, която трябваше да свърши, обещанията, които беше дала, парите, с които не разполагаше…
	Отдавна се бе отказала от всякакви опити да заспи отново. Вместо това започна да става по тъмно, като бе благодарна, че къщата на лейди Биа е снабдена с тези вълшебни газени лампи.
	По-добре да работи, отколкото да се тревожи.
	Но ето я сега — избухваше и при най-малката провокация, изпускаше си нервите пред хората, които обичаше най-много.
	„Трябва да знаеш, че те обичам като дъщеря…“
	В гърлото й заседна буца. Никой никога не я беше обичал като дъщеря.
	Никой изобщо не я беше обичал — не и преди да се запознае с Аби, Дамарис и Джейн. Не и истински. О, в миналото беше чувала уверения в любов, но се оказаха фалшиви. Мъжете бяха лъжци и измамници, поне по отношение на момиче, което няма нищо и не може да предложи друго, освен себе си.
	Някога си мислеше, че госпожа Би я обича като дъщеря, но когато настъпи мигът… Не, Дейзи си беше научила урока още съвсем млада: в живота разчиташ само на себе си.
	Но дори когато положението им стана толкова отчайващо, Аби и Джейн не се разделиха с нея и Дамарис, както би било практично, защото те изобщо не им бяха роднини. Вместо това се зарекоха да се държат една за друга и да бъдат като истински сестри. Дейзи все още не можеше да повярва, че й се е случило такова чудо.
	А после се преместиха да живеят у лейди Биатрис — дъщеря на граф, истинска дама със синя кръв, независимо от жалкото й състояние по онова време — и тя ги обяви за свои племенници.
	Лейди Биатрис беше най-прекрасното нещо, което им се бе случвало.
	И все пак възрастната дама не искаше да се откаже от тази своя приумица. И слепец би видял, че от Дейзи никога няма да излезе изтънчена дама, дори да искаше — а, по дяволите, тя не искаше! Но старото момиче щеше ли да я чуе?
	Дейзи не хранеше никакви илюзии по отношение на себе си. Беше улично дете от Източен Лондон, с куц крак и вулгарен език, макар че се опитваше да спре с ругатните и да говори правилно. Но обичаше красивите дрехи и — слава богу! — беше изкусна в ушиването им.
	_Щеше_ да се издигне, при това съвсем сама. Щеше да се превърне в Дейзи Чанс, шивачка на важните клечки, със собствено ателие. Това беше нейната мечта и тя жадуваше за нея с такава сила, че почти можеше да усети вкуса й.
	Стигна до работната си стая. Когато дойдоха при лейди Биа, това беше спалнята й — за пръв път си имаше собствена стая, — но постепенно дрехите, които шиеше, превзеха цялото пространство. Така се наложи да преместят леглото й в стаята на Джейн и да го заменят с голяма стара маса.
	Помещението беше голямо, просторно и в ясен ден бе обляно с естествена светлина — нещо много важно за шивачките. Сега навсякъде бяха закачени дрехи, платове, парчета ширит и дантела.
	Дейзи обичаше да влиза в тази стая — нейната разкошна пещера.
	Видимото доказателство, че мечтата й се сбъдва. _Това_ имаше значение. _Това_ беше бъдещето й, а не някаква безумна идея да я превърнат в лошо подобие на дама.
	Тя вдяна иглата си и взе роклята, по която работеше. Имаше да свърши безброй неща. Сезонът вече бе започнал, но нейната работа само се увеличаваше. Трябваше да довърши още две рокли. За щастие те не бяха такава играчка като роклята, която уши за първия бал на Джейн. А после трябваше да скрои още три утринни рокли — божке, аристократите много обичаха да си ходят на гости! — и едно палто.
	Костюмът на пастирка, който Джейн щеше да носи на маскарада следващата седмица, висеше до вратата. Дейзи бе преправила една от старите рокли на лейди Биа и резултатът беше възхитителен. Идеален за костюм, който ще бъде облечен само веднъж. Спести й доста време.
	Но… имаше толкова много поръчки, беше обещала на толкова хора.
	О, лейди Биа й позволяваше да се възползва от помощта на прислужничките Поли и Джини всеки следобед. А Джейн, Аби и Дамарис правеха всичко по силите си, за да й помогнат да осъществи мечтата си.
	Но Аби и Дамарис вече бяха омъжени, а Джейн бе направила дебюта си и бе сгодена, макар и неофициално. Сега трябваше да посещава колкото се може повече светски събития и да утвърди мястото си като член на висшето общество. Всички момичета имаха други отговорности. И точно фактът, че носеха ушитите от нея дрехи на изискани светски събирания, беше причината сега да има толкова много поръчки, затова не се оплакваше.
	Шиеше по цял ден… и дори повече. Но пак не стигаше.
	Опита се да надуе цените, направи ги абсурдно високи, само и само да поспре хората и да позабави нещата, но това направи някои от дамите още по-твърдо решени да се сдобият с едно от творенията й.
	Богаташите бяха луди. Но тази лудост щеше да направи Дейзи богата и известна.
	В крайна сметка.
	Само да можеше да шие дрехите по-бързо! Но как? И сега едва успяваше — когато можеше, плащаше на Поли и Джини по нещичко в добавка към заплатата, която получаваха от лейди Биа, — но не разполагаше с толкова пари, че да наеме още някого.
	Снабдяването с плат не беше проблем — Макс и Фреди, нейните зетьове, притежаваха компания за внос на коприна, — но неща като дантели, модните добавки и фльонгите струваха пари, а търговците не се разделяха със стоките си, ако не им платеше.
	А важните клечки може и да бяха богати, но бавеха плащанията си цяла вечност.
	Мислите й се въртяха в кръг, прехвърляха едни и същи проблеми в ума й отново и отново и както винаги единственото решение, което й хрумна, беше да работи по-усърдно. И по-дълго. И по-бързо.
	Иглата й полетя по плата.
	След известно време някой почука на вратата. Дейзи вдигна глава и видя на прага иконома на лейди Биатрис, Федърби.
	— Какво? — попита тя и го погледна подозрително. — Ако сте дошли да ме замъкнете някъде…
	Той изглеждаше леко скандализиран.
	— Нямам намерение да ви влача никъде, госпожице Дейзи. Просто исках да си поговорим. Може ли да вляза?
	Тя въздъхна.
	— Влезте тогава. И не ме наричайте „госпожице Дейзи“. Не и когато сме сами. За разлика от всички други в тая пуста къща, не съм забравила как се запознахме.
	— Не съм забравил — отговори Федърби, без да се смути, и затвори вратата. — Мислех си, че може вие да сте забравили.
	Тя се втренчи в него.
	— Какви ги приказвате? Разбира се, че помня. — Тя потупа мястото до себе си в знак на покана. — Тогаз живеехме на тавана на оная полусрутена къща, която щеше да бъде съборена, а вие с Уилям живеехте на долния етаж.
	Федърби седна и въздъхна при спомена.
	— Всички ние вървяхме към гибел.
	— Да, но…
	— Уилям беше застаряващ боксьор с изтощено здраве, когото смазваха с юмруци срещу няколко шилинга, а аз бях опозорен бивш иконом, изгонен за пиянство без препоръка.
	— За пиянство ли? — погледна го Дейзи с изненада. — Но аз не съм ви виждала да близвате и капка.
	— Сега не близвам. Но си беше чист късмет… — усмихна се той, — … _шанс_, ако мога така да се изразя, — че в онзи ден вие и останалите момичета имахте нужда от нашата помощ. И че лейди Биатрис прибра в дома си и нас с Уилям. — Той впери в нея продължителен, нетрепващ поглед. — Сега разполагаме със сигурност — доколкото е възможно за един прислужник с възрастен работодател — и не смятаме да рискуваме мястото си.
	Дейзи присви очи.
	— Какво се опитвате да ми кажете? Че аз съм заплаха за мястото ви, така ли?
	— В никакъв случай — отвърна Федърби, без да се стресне. — Но — и го казвам като ваш стар познат, а не като иконом, или не само като иконом — трябва да направите това, което иска възрастната дама, Дейзи.
	— Но това е глупаво…
	— Нищо, направете го. За нея е много важно да ви научи на всички неща, които трябва да знае една дама.
	Дейзи завъртя очи. Колко пъти още трябваше да го каже?
	— Но аз никога няма да…
	— Нищо, направете го — повтори Федърби. — Защото я обичате. И защото тя ви обича.
	За миг Дейзи не каза нищо. Тази сутрин беше чула доста приказки за обич. Не беше свикнала с такива неща. Не знаеше как да реагира.
	Замисли се за думите на Федърби и се намръщи. Наистина обичаше възрастната дама. Но… Тя посочи към купищата дрехи в различни етапи на завършеност.
	— Погледнете всичко това, Федърби! Нямам време за губене, нямам кога да се правя на дама без причина.
	— Отделете време.
	— И кой ще ми свърши работата, а?
	Федърби сви рамене.
	— Намерете друг начин. Вие сте талантлива, умна и находчива. И сте млада. Бъдещето е ваше, Дейзи. — Той понижи глас, за по-силен ефект. — За разлика от лейди Биатрис. Тя е стара. И каквито и да са причините й, тя иска да постъпите точно така.
	— Тя ли ви изпрати? За да ме убедите да…
	Федърби изглеждаше леко обиден.
	— Не, тя изобщо не знае. Потърсих ви като приятел, не като иконом.
	Дейзи му повярва и кимна, умилостивена.
	Федърби изчака малко и продължи:
	— Лейди Биатрис е причината, поради която никой от нас вече не живее в порутена барака, без да знае дали утре ще има какво да яде. Тя е причината да имате това розово бъдеще, за което работите така усърдно.
	Настъпи продължителна пауза.
	— Значи казвате, че съм й задължена.
	Федърби направи уклончив жест.
	— Вие си решавате.
	Дейзи въздъхна.
	— Знам — каза тя и се поколеба. Пръстът й започна да се плъзга напред-назад по подгъва на полата. — Но се чувствам като глупачка, Федърби, да се уча на реверанси с тоя куц крак, камо ли да се опитвам да танцувам.
	— Знам — отговори той внимателно и по обикновено безстрастното му лице премина лека усмивка. — Трябваше да чуете Уилям, когато за пръв път облече ливрея на лакей.
	Дейзи вдигна глава.
	— Не я ли хареса?
	Усмивката на Федърби стана по-широка.
	— Мразеше я. Закле се, че няма да обикаля насам-натам, издокаран като коледна гъска.
	Дейзи се засмя. Едрият грубоват Уилям не беше от най-изящните лакеи.
	— Но после свикна с нея и намери начин да се вживее в ролята си на лакей — завърши Федърби. — Вие също ще намерите начин, Дейзи. Можете да постигнете всичко, стига да решите.
	И това доказваше, помисли си Дейзи, че икономът е чул целия й разговор с лейди Биа. Но така или иначе Федърби нямаше навика да говори празни приказки.
	— Така ли мислите?
	— Знам го със сигурност. Е, утре ще отидете ли на урока?
	Дейзи въздъхна.
	— Знаете, че ще отида. Накарахте ме да се чувствам ей толкова голяма. — И тя направи жест с палеца и показалеца си.
	Федърби й се усмихна одобрително.
	— Скъпа моя, никога не си мислете, че съм възнамерявал да ви принизя по някакъв начин. Вие — всички вие, момичетата — имате огромни сърца. — Той се поколеба и добави с леко дрезгав глас: — Лейди Биатрис и сестрите ви не са единствените, които ви обичат, нали знаете. Аз нямам деца…
	Дейзи примигна и в гърлото й заседна буца. Федърби беше толкова съвършен иконом, че беше лесно да забрави, че и той е човек с мисли и чувства. Тя отвори уста, за да каже нещо, но той прочисти гърлото си, изправи се и ненадейно се преобрази от добродушния приятел, който й бе отнел дар слово, в изпълнен с достойнство иконом, чието лице не изразяваше никакви чувства.
	Той тръгна към вратата.
	— Господин Федърби.
	Той се спря, погледна към нея и вдигна вежда.
	— Харесва ли ви да сте иконом?
	Никога не си беше задавала този въпрос — просто бе приемала отговора за даденост. Сега обаче беше любопитна.
	За секунда й се стори, че Федърби няма да отговори, но после той попита:
	— Помните ли какво заварихме, когато дойдохме при лейди Биатрис?
	Ужасната ситуация, в която беше изпаднала, безпорядъкът, мръсотията, хаосът и неудобството?
	Дейзи кимна. Помнеше, и още как. Къщата представляваше истинска кочина, а лейди Биатрис бе прикована на легло и безпомощна.
	— Сега благодарение на мен това домакинство работи като безупречен часовник — гладко и невидимо. — И Федърби се ухили, наистина се ухили.
	— Питате ме дали ми _харесва_ да съм иконом, Дейзи? — Той й направи поклон, който съчетаваше изящество, достойнство и голяма доза триумф.
	— Обожавам го! Аз съм за икономската професия това, което сте вие за шивашката — просто най-добрият. Всъщност — макар че не искам да се хваля — редовно ми предлагат големи… да кажем _стимули_, защото не искам да ги нарека „подкупи“, за да постъпя на работа в домакинството на други дами и господа. — И той сбърчи претенциозно нос.
	Очите на Дейзи се разшириха.
	— Какво? Искате да кажете, че има хора, които се опитват да ви откраднат от лейди Биа? Нали не се изкушавате?
	Федърби се изпъна гордо.
	— Нито за секунда. С Уилям никога няма да напуснем лейди Биатрис. Никога! Не и докато дишам.
	Дейзи кимна. И тя изпитваше същото към възрастната дама.
	— Радвам се, че се разбрахме, госпожице.
	Дейзи сви рамене. Щеше да си взима работа на уроците; спокойно можеше да шие, докато слуша.
	— Но няма да танцувам! — провикна се тя след него, докато вратата се затваряше. — За нищо на света няма да ме закарате на никаква прокле… ъъъ, пуста танцова площадка!


>	2

E>
	Общоизвестна истина е, че всеки богат млад мъж трябва да си вземе съпруга.
@	Джейн Остин, „Гордост и предразсъдъци“*
	[* Всички цитати от „Гордост и предразсъдъци“ са в превод на Жени Божилова. — Б.пр.]
E$

	Патрик Флин скочи леко от файтона под наем, нареди на кочияша да изчака и позвъни на вратата на лейди Биатрис на площад „Бъркли“.
	— Добро утро, Федърби! — обърна се той към иконома с фамилиарността на стар познат. След пристигането _му_ в Лондон, когато познаваше само Макс, който беше както негов делови партньор, така и племенник на лейди Биатрис, възрастната дама го покани да отседне при тях.
	Той прекара първите си няколко седмици в Лондон в тази къща и това му помогна да разбере по каква точно пътека иска да поеме.
	— Госпожица Дейзи готова ли е? — попита Флин.
	Още беше рано, но предишната вечер й изпрати бележка. Бяха получили вест, че един от корабите му, със специален товар коприни, ще влезе на док тази сутрин. Тъй като Дейзи шиеше рокли за Аби, съпругата на Макс, както и за другите си две сестри, Макс искаше тя да си избере платове, преди да започнат да ги продават.
	— Не съвсем, сър, но съм сигурен, че няма да се бави. А дотогава нека взема палтото и шапката ви. Ако желаете да изчакате…
	Флин не желаеше да чака, но нямаше избор. Жените винаги закъсняваха.
	Икономът взе палтото му и лицето му стана още по-безизразно от обикновено. Тази очевидна демонстрация на потрес накара Флин да се усмихне и да погали жилетката си.
	Федърби не одобряваше крещящите му жилетки. И не беше единственият. Когато се нанесе в ергенския апартамент на Фреди, Флин наследи и личния му прислужник, Тибинс. Тибинс откровено и неприкрито презираше тези ярки жилетки и при всяка възможност се опитваше да убеди господаря си да се отърве от тях.
	Флин ни най-малко не се вълнуваше от мнението на прислужника си… или на когото и да било. Изобщо не му допадаше сегашната английска мода, която изискваше от мъжа да се облича безцветно като дъждовен уикенд в Уелс — Флин обичаше да има малко цвят.
	Навлезе в лондонското общество с намерение да си намери фина, прекрасна дама, за която да се ожени, и по-мъдри хора с по-голям опит в светското общество — е, Фреди, който беше елегантен младок — го бяха убедили да започне да се облича по-традиционно, поне за момента.
	Днес дори такъв арбитър в света на модата като Фреди не би могъл да открие никаква слабост в безупречните кожени панталони, в идеално лъснатите черни ботуши, фината ленена риза с висока колосана яка, елегантно завързаното шалче и съвършено скроения тъмносин костюм, ушит специално за него от много търсения Уестън, шивач на изтънчените джентълмени от висшето общество.
	Не, Флин щеше съвсем да заприлича на сянка — при това много скучна сянка, по негово мнение, — ако не беше жилетката, която не бе дело на шивач на джентълмени.
	Днешната жилетка веднага се набиваше на очи — беше избродирана с ръмжащи черни и жълти китайски тигри на фон от алена и синя коприна.
	Очите им представляваха мънички кристали, които просветваха в зелено или червено при всяко негово движение.
	Притежаваше цял куп от тези ярки цветни жилетки, ушити предимно от китайски или индийски платове и до една — дело на госпожица Дейзи Чанс. Тя му вземаше скандално висока такса за тази привилегия, и то с дръзка усмивка, която направо признаваше, че това си е пладнешки обир.
	— Бихте ли казали на момичето да се размърда, Федърби?
	Икономът царствено наклони глава.
	— Ще съобщя на младата дама, сър. Сигурен съм, че дотогава лейди Биатрис с удоволствие ще ви приеме. Тя е в предния салон. — И посочи към въпросната стая с властно махване на ръката. — Ще наредя да ви донесат чай.
	— О, нямам вре…
	Но проклетият иконом изчезна през покритата със зелено сукно врата, която водеше към стаите на прислугата.
	Флин въздъхна и се запъти към салона. Вече почти съжаляваше, че се съгласи да вземе Дейзи.
	Не че компанията й му беше неприятна — момичето наистина му беше симпатично. Просто… предпочиташе да бъде сам, когато оглежда товара си. Това бе малък интимен ритуал, който изпълняваше всеки път щом някой от корабите му влезеше на док — срещаше се с капитана, преглеждаше митническата декларация, а после спокойно започваше да оглежда различните отделения и вързопи, сандъците, екзотично опакованите предмети и да решава какво ще прави с тях.
	Това му напомняше колко далеч е стигнал. Това беше неговото малко, лично… е, добре, неговото малко лично ликуване.
	Флин се ухили сам на себе си. И може би невинаги толкова малко.
	Търговията му беше в кръвта. Никога не знаеше предварително какво може да донесат капитаните му. О, корабите бяха натоварени с храни, коприни, чай, подправки и какво ли още не, в зависимост от това по кои земи бе търгувал корабът. Флин обаче насърчаваше всичките си капитани да се оглеждат за нещо специално и необичайно.
	Богаташите бяха готови да платят щедро за всичко рядко и изключително.
	А този кораб беше „Момичето от Дери“, чийто капитан, Макензи, пътуваше заедно със съпругата си Мей Лин. Търговията й беше в кръвта и по двете линии — и по шотландската, и по китайската. Никога не пропускаше да го изненада с някой рядък и красив предмет. Освен за коприните, имаше нюх и за добрия нефрит. Флин колекционираше нефрит.
	Все пак, ако трябваше да вземе външен човек със себе си — още повече жена, — Дейзи беше добър избор. Тя имаше набито око за качеството, както и усет към това какво ще грабнат веднага дамите, а съответно и търговците.
	Той почука на вратата на салона и влезе.
	Вдовстващата лейди Девънам, която предпочиташе да я наричат „лейди Биатрис“, седеше в удобно меко кресло. Полите й бяха подредени около нея като кралска роба. Тя отегчено прелистваше някакъв илюстрован журнал, но когато вдигна глава, лицето й грейна.
	— Господин Флин, мое мило момче, влизайте, влизайте! Точно вас исках да видя. Отегчих се до смърт да бъда само сред жени! О, не моите мили момичета — нали ме познавате и знаете, че те никога няма да ми омръзнат, — а гостенките сутрин. И когато преди малко чух звънеца, си помислих, че е някоя от тях, макар че е абсурдно рано за сутрешни посещения и никой, който претендира, че поне малко разбира от обноски, не би направил сутрешно посещение преди пладне. Но, разбира се, когато гостът не е дама, а джентълмен, особено красив като вас, е съвсем различно. Вие винаги сте добре дошъл.
	Тя вдигна лорнета си и погледът й се плъзна по Флин, като се задържа върху прилепналите кожени панталони.
	— Изглеждате в добра форма, мило момче. Харесват ми тези панталони. Толкова много мъже просто не разполагат с необходимите дадености, за да изпълнят както трябва чифт панталони.
	Флин сдържа усмивката си. Чудесно разбираше какво има предвид домакинята му под „необходимите дадености“. Каква възмутително дръзка старица!
	Най-накрая тя вдигна поглед към лицето му и се усмихна.
	— И така, какво ви води тук? Искате ли чай? Искате, разбира се — просто дръпнете онзи шнур, става ли, и… а, ето ги Уилям и Федърби с чая. Както винаги идвате в най-подходящия момент, Федърби. Седнете, мило мое момче, ето там, за да ви виждам. — И тя любезно му посочи мястото.
	Флин седна.
	Лакеят, Уилям, остави подноса с чая. Федърби наля, а Уилям нареди на масата фини тортички и бисквити. Федърби подаде чашата на Флин и каза:
	— Госпожица Дейзи ви поздравява, сър. В момента се облича и ей сега ще слезе.
	Лейди Биатрис вдигна вежди.
	— Така ли? Каква промяна! Оказват ви голяма чест, господин Флин. В последно време това невъзможно момиче почти не ни удостоява с компанията си. Не и за обикновени _светски_ събития — изсумтя тя.
	— Така ли? И защо?
	Лейди Биатрис махна пренебрежително с ръка.
	— От чист инат.
	Лакеят и икономът се оттеглиха. Лейди Биатрис отпи от чая си, взе си парче бадемова торта с розова глазура и попита:
	— А сега, мило мое момче, кажете ми как върви търсенето на съпруга?
	— Задоволително, благодаря, милейди.
	Той си взе бисквита с джинджифил, помисли си да я натопи в чая, сети се, че в изисканото общество не одобряват тази практика, и я разчупи на две парчета, които прокара с чай. Джинджифилът беше хубав и силен, а чаят — слаб. Той предпочиташе индийски чай, при това колкото се може по-силен. Лейди Биатрис неизменно пиеше китайски.
	Тя вдигна лорнета си и попита остро:
	— _Задоволително_ ли? Какво означава „задоволително“? Намерихте ли подходяща млада дама, или не? С кого се запознахте? Как _върви_?
	Флин си взе втора бисквита.
	— Джинджифиловите бисквити са чудесни, милейди. Поздравления за готвача ви.
	Още от самото начало лейди Биатрис се мъчеше да измъкне от него информация за плановете му, както и за всяка млада дама, която би помислил да ухажва. Възрастната дама си умираше да го сватоса — и Флин й беше благодарен, че го запозна с толкова много хора. Но той открай време сам определяше пътя си и предпочиташе да не издава намеренията си, преди да е взел окончателно решение.
	Нежеланието му да обсъжда подробно въпроса подлудяваше лейди Биатрис. В интерес на истината на Флин му беше приятно да я измъчва.
	Тя го изгледа с присвити очи.
	— Да не би да осъзнахте, че сте се прицелили прекалено високо? Нали ви предупредих! Необразован морски капитан, ирландец, с ниско потекло, при това католик! — Тя поклати глава.
	— Това е точно така, милейди, но все пак не смятам, че съм се прицелил прекалено високо — отговори благо Флин. Чувстваше се добре в кожата си и беше наясно колко струва. — А съм и богат — мъж, който сам е натрупал състоянието си, с цяла флотилия и търговска империя, която се простира до четирите краища на света.
	Лейди Биатрис се подсмихна пренебрежително.
	— Пари, които сте спечелили с _търговия_.
	Флин се ухили, без да се трогва от пренебрежителния й тон.
	— Да, милейди, разполагам с купища вулгарни пари и клетата девойка, която се съгласи да се омъжи за мен, ще трябва да ми помага да ги харча. Мисля, че това ще е ужасно бреме за нея.
	Изящно начервените устни на лейди Биатрис потрепнаха.
	— Несъмнено. Скромността не е сред добродетелите ви, господин Флин.
	Флин сви рамене. Открай време не виждаше смисъл да скромничи.
	Лейди Биатрис взе един фин сладкиш, издут от сметана, и замислено отхапа от него.
	— Знам, че Макс и Фреди са ви запознали с доста възможни кандидатки, както и аз самата. Но сезонът едва започва. Не се обезкуражавайте, скъпо момче, има предостатъчно подходящи момичета…
	— О, аз съм хвърлил око на една — каза той непредпазливо.
	Всъщност почти се беше спрял на лейди Елизабет Комптън, дъщерята на граф Комптън. Струваше му се, че тя притежава всички качества, които той търсеше у бъдещата си съпруга — беше със синя кръв, хубава, млада, но не прекалено и доколкото виждаше, добра по душа. Беше единствената дъщеря на обеднял граф и баща й деликатно бе подсказал, че не би възразил да приеме за зет едно ирландско парвеню, та макар и католик, стига състоянието му да е достатъчно голямо.
	— Така ли? — Лейди Биатрис се наведе напред. Аристократичният й римски нос буквално потрепваше, като муцуна на хрътка, надушила заек.
	— Казахте ми, че искате най-прекрасната млада дама в цял Лондон.
	Предполагам, че въпросното момиче е дама?
	— До върха на пръстите си. Родословното й дърво е дълго колкото ръката ви.
	— Коя е тя в такъв случай? Познавам ли я?
	Флин поклати глава.
	— Още нищо не е решено.
	— Аз умея да си държа устата затворена, ако това ви притеснява! — каза остро тя.
	— Сигурен съм, госпожо — увери я Флин с тон, който трябваше да я успокои, защото беше настръхнала от обида. — Но съм малко суеверен и не искам да казвам нищо, преди да уредим нещата. Обещавам ви, че вие първа ще научите. Наистина съм ви много благодарен, задето ме представихте.
	— Охо! — Лейди Биатрис остави чашата си, вдигна лорнета си и се наведе напред. — Значи аз съм ви запознала с момичето, така ли? Коя е тя тогава? Не е ли…
	— Не смятам да говоря за това, милейди — прекъсна я категорично Флин. Беше благодарен на лейди Биатрис и Макс, задето го запознаха с много хора от висшето общество, но нямаше намерение да позволява на възрастната дама да ръководи ухажването му, колкото и добронамерена да беше. Или да издрънка пред някого за плановете му, преди дори да е говорил с момичето.
	Тя не му обърна внимание и започна да изрежда имена. Блесналият й поглед, който лорнетът правеше още по-напрегнат, не се откъсваше от него.
	— Госпожица Харингтън ли е? Или момичето на Грейнджър, забравих му името — онова хубавото, с ужасната коса? Не? Да не е момичето на Шери — Мариан? Малко престаряла, но още е чудесна партия. Не? Хмм, чакайте да помисля малко. На кого още ви представих?
	Флин можеше да се закълне, че не е помръднал и мускул. Тогава откъде, по дяволите, възрастната дама знаеше, че не става въпрос за нито едно от момичетата, които изброи? Фреди твърдеше, че тя била вещица и можела да чете мисли. При скоростта, с която работеше мозъкът й, Флин нямаше избор — трябваше да й отвлече вниманието.
	— Може да е дъщеря на херцог — каза той — и това е единственото, което ще кажа по въпроса. Не искам да се разчува. — Той взе трета бисквита с джинджифил и я захапа. Нека възрастната дама се помъчи с тази подвеждаща информация.
	— Дъщеря на _херцог_ ли? — сбърчи вежди лейди Биатрис. — Колко дъщери на херцози нямат изгледи да се омъжат добре? Нито една от тези, които познавам, няма да направи дебюта си този сезон. Това момиче вече е направило дебюта си, нали?
	— О, да! — увери я Флин, отпи от чая си и по лицето му не трепна нито мускул.
	— Единствената херцогска дъщеря, за която се сещам — искам да кажа, единствената неомъжена — е лейди Памела Гъртъл-Бют. Но, разбира се, не е възможно да е тя.
	Флин се наведе напред с, както се надяваше, неразгадаемо изражение.
	— Защо?
	— Пами Гъртъл-Бют? — изсумтя възрастната дама. — Ужасно момиче! Положението й е безнадеждно, и нищо чудно. На нищо не прилича — абсолютна бъчва! — и тези нейни зъби!… При това е ужасно скучна. Говори така, сякаш е единственият човек в стаята, не можеш да я накараш да млъкне — и е толкова шумна! Може да проглуши ушите и на глухите. Като добавим и това, че домашните й любимци са плъхове — знаете ли, веднъж донесе един от тях на бал! Носеше го в чантичката си, но онова ужасно създание се измъкна, разбира се… само да бяхте чули какъв шум се вдигна! Миризмата… — Лейди Биатрис размаха ръка пред носа си. — Не, един мъж трябва да е съвсем отчаян, за да избере Пами Гъртъл-Бют.
	— О! — измърмори Флин, отпи от чая си и си придаде покрусено изражение. — Съжалявам, че мислите така.
	Възрастната дама настръхна.
	— Не е възможно да говорите сериозно! Не и Пами Гъртъл-Бют!
	Той сви рамене.
	— Тя все пак _е_ дъщеря на херцог.
	— Да, но е абсолютно ужасна! Не е възможно да…
	— Не искам да го обсъждам — каза кротко Флин.
	— Но вие не можете…
	— Тези джинджифилови бисквити са възхитителни.
	— Има много момичета, чието потекло е почти толкова добро, колкото на Пами Гъртъл-Бют, но са много по-сим…
	— Както казах, милейди, сам вземам решенията си.
	С изражението на човек, който е приключил разговора, Флин огледа чинията със сладкиши, реши, че четвърта бисквита ще му дойде прекалено, и избра голям сладкиш със сметана, от който капеше сладко.
	Вдигна го достатъчно високо, за да отхапе внимателно — отчасти за да не се накапе и отчасти за да прикрие изражението си от възрастната дама.
	Операцията беше сложна, но когато свали сладкиша, установи, че лейди Биатрис го изучава през лорнета си със сурово изражение.
	— Вашите шеги са безобразни, просто безобразни, господин Флин!
	Той дояде сладкиша и избърса ръцете и устата си, изличавайки — така поне се надяваше — и всяка следа от усмивка.
	— Щом казвате, милейди.
	— Казвам! Почти повярвах на тази страховита история!
	— Не е възможно, милейди. Вие сте толкова обиграна.
	Тя го прониза с поглед.
	— Не се опитвайте да ме ласкаете, негодник такъв! От тази страховита история можеше да получа сърцебиене! _Сърцебиене!_
	Флин се усмихна.
	— Сърцебиене ли? Не думайте, ми…
	Тя удари с бастуна си по пода.
	— Аз съм една крехка старица и не бива да ме лъжат!
	— О, вие сте здрава като…
	— Ако кажете „бик“, господин Флин, аз ще… ще ви ударя! — И тя многозначително стисна бастуна.
	Той се подсмихна.
	— Няма нужда от насилие, госпожо. Щях да кажа „силна като… ъъъ… като фея“. Да, точно така, силна като фея — деликатна, елегантна, лукава, неостаряваща мъничка фея.
	Лейди Биатрис изсумтя.
	— Вие сте негодник със златен език, както и ужасен вагабонтин, господин Флин!
	— Щом казвате, милейди.
	— Казвам. Представа нямам защо изобщо си бях въобразила, че ви харесвам. — Тя му отправи продължителен, опасен поглед, който трябваше да изглежда суров.
	Флин й се ухили бавно.
	— Е, милейди, това несъмнено е било заради моя неустоим ирландски чар.
	Устните й потрепнаха, но тя безмилостно ги стисна отново в строго изражение.
	— Искате да кажете, неустоимите ви ирландски дрънканици. Нали вие, ирландците, целувате оня пуст камък.
	— Защо да се занимавам да целувам камъка от Бларни*, когато мога да целувам други, много по-привлекателни неща, милейди?
	[* Камъкът от Бларни е камък от варовик, вграден в стените на замъка Бларни, недалеч от Корк, Ирландия. Според поверието всеки, който го целуне, се сдобива с красноречие. — Б.пр.]
	От устните й изскочи неохотен смях.
	— Вие нямате и капчица срам. Нито капчица. — А после изражението й стана лукаво. Тя размаха към него костеливия си пръст. — Имате нужда от урок, господин Флин.
	Той изви вежда.
	— Така ли?
	— Да, и ще го получите утре, точно в четири часа. — Тя посочи с пръст. — На горния етаж. — И го погледна с доволно изражение.
	Не беше възможно да има предвид това, което си помисли той.
	— Какъв урок? — попита Флин предпазливо.
	— Урок по танци, господин Флин. Недейте да спорите. Ще ми се подчините. Какъв безобразен човек сте вие! Длъжник сте ми — така ужасно ме уплашихте!
	Тя се надигна от креслото си, като се подпря на бастуна. Флин скочи да й помогне, но тя нетърпеливо отплесна ръцете му.
	— Точно в четири, чухте ли?
	— Но аз знам да танцувам.
	Тя изсумтя презрително.
	— Глупости! Прекарали сте почти целия си живот в морето. Знаете ли, в „Олмак“ не танцуват моряшки танци!
	Той отвори уста, за да й съобщи, че може и да е моряк, но знае всички изискани танци. В този момент обаче влезе Дейзи, закопчавайки палтото си. Бонето висеше на ръката й.
	— Добрутро, Флин. Съжалявам, че ме чакахте.
	Лейди Биатрис насочи лорнета си към нея.
	— Облечена си за излизане?
	Дейзи кимна.
	— Тъй е. Ще ходя на едно място с господин Флин.
	— Ще ходиш някъде ли? И би ли ми казала къде?
	Дейзи просто се ухили и възрастната дама се обърна към Флин:
	— Каква чест, господин Флин! Каква чест! В последно време пустото момиче отказва да дойде с мен където и да било! Отказва да прави сутрешни посещения, вири нос и не идва и на най-прекрасните светски събития. Само от време на време благоволява да се разходи в парка с мен и момичетата.
	— Ами! Вие и без това почти не вървите. — Дейзи закопча докрай палтото, нахлузи бонето и завърза връзките. — Просто седите в каретата си и качвате хора, за да клюкарствате с тях. Нямам време за такива неща.
	Флин я наблюдаваше как завързва бонето си, уж небрежно. Шапчицата застана под ъгъл върху разрошените й кестеняви къдрици, но крайният ефект беше едновременно стилен и подходящ за бледото й, ъгловато и изразително личице. Цялото й облекло беше просто — без воланите и украсите, които харесваха другите жени, — но много спретнато и някак елегантно. Всичко у младата Дейзи излъчваше чистота и стил.
	Тя се обърна към Флин и очите й се озариха от очакване.
	— Добре, готова съм.
	— Господин Флин не си е допил чая — каза рязко лейди Биатрис, нищо че само преди миг беше на път да излезе от салона.
	Дейзи го погледна и се намръщи.
	— За какво сте дошли, да пиете чай ли? Мислех, че бързате да отидете на доковете.
	— На доковете ли? — повтори лейди Биатрис с лек ужас. — Ще ходите на _доковете_?
	— Току-що пристигна един от корабите ми, милейди…
	— И ми дава първа да си избера от плячката — оповести ликуващо Дейзи. — Хайде, Флин! Няма време за губене.


	Дейзи излезе навън, като си слагаше ръкавиците. Погледна към оловносивото небе.
	— Брррр, и туй ми било пролет? Още е ледено, пусто да остане!
	Над студената земя все още се виеха струйки мъгла, стелеше се пелена от ефирни сиви перца. Когато сутринта се събуди и погледна през прозореца, мъглата беше толкова гъста, че сиянието на газените лампи на улицата едва се виждаше.
	Флин беше наел карета, която ги чакаше. Конете мятаха глави, пръхтяха и издишаха мъгливи облачета в студения въздух. Не спираха да пристъпват от крак на крак и копитата им трополяха по калдъръма.
	Дейзи се качи в каретата, намести се в ъгъла и се ухили на Флин, а каретата се люшна и потегли.
	— Благодаря, че ме поканихте, Флин.
	Той сви рамене.
	— Няма нищо. Благодаря, че не ме накарахте да чакам много дълго.
	— Няма… — започна тя и се прозя — … нищо.
	Той се усмихна.
	— Иска ви се още да бяхте в леглото, а? Надявам се, че не съм попречил на излежаването ви.
	— Излежаване ли? — изсумтя подигравателно тя. — От четири съм будна.
	— Четири? Четири часът _сутринта_? Господи, защо?
	Тя сви рамене и излъга:
	— Най-вече по навик. Става ми скучно по цял ден да се излежавам в леглото.
	Той изви вежда по начин, който подсказваше, че не й вярва, затова тя добави:
	— Мислех, че точно вие ще разберете, Флин. Изграждам си бизнес и работя постоянно.
	— Ясно. Доколкото разбирам, търсенето е голямо.
	— Така е. — Тя се усмихна насила. — Едва успявам с поръчките.
	Всъщност изобщо не успяваше да се справя с всички тях, но за нищо на света нямаше да го признае пред никого.
	— Прекрасно. Ако сте толкова уморена, подремнете. Ще ви събудя, когато пристигнем.
	Той изпъна дългите си, обути в ботуши крака, облегна се удобно на кожените възглавнички и се загледа през прозореца на каретата.
	Дейзи нямаше никакво намерение да подремва, когато Флин е до нея.
	Престори се, че и тя гледа през прозореца, но всъщност го наблюдаваше с крайчеца на окото си. Той беше много привлекателен мъж. Прилепналите панталони му отиваха, краката му бяха дълги и мускулести, а ароматът му беше божествен — чист и мъжествен, за разлика от толкова много изискани джентълмени, които се заливаха с парфюм и миришеха като саксия.
	Не, Флин беше изключително мъжествен. Дейзи много го харесваше — още от самото начало, от първия ден, в който влезе наперено в салона на лейди Биа, дързък и самоуверен, сякаш къщата беше негова. Тези негови дръзки сини очи обходиха всички жени в стаята — чиста покана за грях.
	Още от самото начало Флин представляваше опасност, увита в оттенъци на мъжка елегантност — той идваше направо от изключително скъпия шивач на Фреди Монктън-Кумс, но не спря да се оплаква, че трябвало да се облича като паунка — не като паун, — в убити цветове. На ухото си носеше златна обеца, като пират. Тя и днес проблясваше на слабата светлина.
	Онзи ден Флин флиртува с нея, макар и малко… а тя му отвърна.
	Дейзи въздъхна. Навремето щеше да се втурне след него, без да се замисля, но сега бе станала порядъчна жена, така както и Флин беше станал порядъчен мъж.
	Той възнамеряваше да се ожени за най-прекрасната млада дама в Лондон, а Дейзи започваше свой собствен бизнес. Те вървяха по различни пътеки и лудуването между чаршафите беше изключено и за единия, и за другия. Жалко!
	Освен това Флин й беше приятел — първият мъж, с когото се сприятеляваше истински. Мъжете, които познаваше преди, бяха използвачи — сводници, хищници, крадци и измамници. По един или друг начин всички бяха мошеници.
	Флин беше различен и тя нямаше да рискува да развали приятелството им с креватни забавления, колкото и изкушаваща да й се струваше идеята.
	Тези неща не траеха дълго… а краят им беше и край на приятелството. Затова се задоволяваше да гледа, без да пипа.
	Огледа дългите му мускулести бедра и блесналите ботуши под тях и се усмихна на себе си. За щастие беше толкова приятно да го гледаш!
	Каретата се носеше по улиците. Дейзи разбра кога са пристигнали на доковете по миризмата — на влажна, вонлива, лепкава, солена речна кал.
	И потръпна.
	— Студено ли ви е? — попита Флин.
	— Не, просто… тази миризма.
	— Аха.
	Каретата спря и двамата слязоха. Докато Флин плащаше на кочияша, Дейзи се огледа. Тук мъглата още беше гъста, лежеше над Темза като мрачен мръсен покров. Под нея се долавяше плискането на вода, а над нея — крясъкът на някаква морска птица. Дейзи се уви по-плътно в палтото си.
	Край кея стояха на котва пет-шест големи лодки. Мъглата се плъзгаше по корпусите им, а мачтите им се очертаваха, остри и тъмни, на фона на сребристото небе.
	— Коя е вашата лодка?
	— Кораб — поправи я Флин. — Ето там.
	Той посочи един силует далеч пред тях — призрачен кораб, който сякаш се носеше по мъглата. Сложи два пръста до устата си и нададе продължително и сложно изсвирване. От дълбините на мъглата му отговори друго изсвирване.
	Дейзи се намръщи.
	— Какво прави там? Нали казахте, че е в пристанището.
	— Наистина е в пристанището. Аз винаги оглеждам товара, преди корабът да застане на котва.
	— Защо? Няма ли да е по-лесно да го направите на сушата?
	— Да, но на борда е по-бързо, докато уреждаме свалянето на товара и прехвърлянето му в нашите собствени складове. Предпочитам престоят ми на доковете да бъде възможно най-кратък.
	Дейзи разбираше това — самата тя ненавиждаше реката и доковете. Но Флин беше моряк. Предполагаше се, че моряците харесват вонята на морето.
	— Защо? — попита тя.
	— Крадци — отговори Флин и изсвири повторно, този път по-кратко, преди да се извърне обратно към нея. — Нощем крадците върлуват на банди — някои и денем, неприкрито и нахално. И жестоко. Затова са тези огради и ровове тук — посочи той. — Не че се вижда кой знае какво в мъглата. Има и частни стражи, които патрулират, но когато става въпрос за ценни стоки, предпочитам да използвам моите хора. Миналата седмица една от бандите подпали склад, затова няма да рискувам. Този товар няма да прекара тук и секунда повече от необходимото.
	Дейзи кимна. Навсякъде имаше крадци. От друга страна… Тя изгледа недоверчиво широката река. Под заглушаващата покривка от мъгла чуваше как водата се плиска в камъните.
	— Е, как ще се качим на борда? Как ще им покажете със свирене къде да спре лодката?
	— Кораба — лодка е нещо по-малко. Не, ние ще отидем там с… а, ето, тук е.
	Той тръгна към ръба на кея, наведе се и заговори на някого, когото Дейзи не можеше да види.
	Тя тръгна след него и погледна надолу. В мъглата се полюшваше малка лодка, в която седеше един мъж.
	— Да тръгна с туй малкото нещо? — възкликна тя. — Никога!
	— Напълно сигурно е — увери я Флин.
	— Не, по дяволите, не е! — извика Дейзи и се отдръпна. Веднъж едва не се удави. Всеки път щом усетеше тази воняща речна миризма, си спомняше паниката, как вълните се плисват над главата й, как поглъща тази отвратително мръсна вода…
	Флин се усмихна, сякаш се забавляваше.
	— Не се бойте, няма да ви оставя да паднете.
	— Няма да имате тази възможност!
	— Мислех, че искате да изберете първа от стоките. Ако не искате… — Той сви рамене.
	Дейзи си помисли за всички ослепително красиви неща, скрити в голямата лодка. Да избира първа… Преглътна с усилие.
	— Добре, но ви предупреждавам, Флин, че ако туй нещо се преобърне…
	— Няма, а дори и да се обърне, няма да ви оставя да се удавите. За разлика от повечето моряци, аз плувам като риба, така че сте в абсолютна безопасност с мен.
	Флин протегна ръка. С дълбока въздишка и надеждата, че той няма да усети треперенето й, Дейзи я пое. Стори й се топла и силна.
	За да се качат в опасната малка лодка, трябваше да слязат по дървена стълбичка, вградена в стената на кея.
	— Един джентълмен щеше да ви остави да минете първа — каза Флин.
	— Не си го и помисляйте! — отвърна Дейзи, забравяйки за всякаква скромност. — Няма и да стъпя там, ако не сте долу, за да ме хванете, ако падна!
	Флин тихо се подсмихна, изчезна зад ръба на кея и с леко тупване се приземи в лодката.
	— Ваш ред е, госпожице Дейзи.
	Малката лодка не спираше да се люлее. Флин гледаше нагоре към Дейзи така спокоен, сякаш стоеше на твърда земя.
	_Да изберете първа от стоките…_ Дейзи пое дълбоко дъх, обърна се с гръб към реката, леко повдигна полите си и заслиза по стълбичката.
	Вземаше внимателно стъпало след стъпало, вкопчена в парапета. Мъглата се виеше около нея, вълните се удряха силно в нестабилната лодка и в покритите с мъх камъни на кея. Над главата й речни птици пищяха като изгубени души. Дейзи пое дълбоко дъх, за да се успокои… и мирисът на реката я обгърна.
	Тя застина.
	— Дейзи? — обади се дълбокият глас на Флин някъде отдалеч.
	Дейзи не помръдна — не можеше.
	Две силни ръце я сграбчиха за кръста.
	— Пуснете се. Държа ви.
	Но тя не можеше да се пусне.
	Една яка ръка се обви около нея, а другата разтвори замръзналите й пръсти. _Туп!_ — и се приземиха в малката лодка, която се разтресе силно, и Дейзи се вкопчи ужасена във Флин.
	— Нищо ви няма, момиче. — Гласът му беше спокоен, дълбок и утешителен. — Просто седнете и не мърдайте. — И той я натисна да седне на една дъсчена пейка.
	После каза нещо на лодкаря, развърза някакво въже и отблъсна лодката.
	Тя се отдели от кея с плисък и лодкарят започна да гребе.
	Флин седна до Дейзи.
	— Само след минутка ще сме на кораба.
	На пейката беше малко тясно, но бе успокояващо да усеща до себе си силното му тяло. Той беше казал, че може да плува.
	Засрамена от глупавата си паника, Дейзи стоеше неподвижна, с изправен гръб и високо вдигната глава. Държеше се здраво, като се надяваше това да не се набива на очи. И трепереше като лист.
	Веслата плискаха, лодкарят загребваше в стабилен ритъм.
	След минута Флин се обади тихо:
	— Съжалявам. Не знаех, че наистина се страхувате от водата.
	Унизена от кроткото му съчувствие, Дейзи измърмори:
	— Туй не е нищо.
	Беше й ужасно неприятно, че е такава страхливка.
	А после, защото той явно чакаше и защото се чувстваше толкова глупава, и защото кисело-солената миризма на реката все още я задушаваше, за своя изненада тя измърмори:
	— Просто… веднъж едва не се удавих.
	— Какво се случи?
	— Един мъж ме бутна в реката. Мислеше, че е смешно, глупавото ко… — спомни си, че се опитва да изчисти речника си, и млъкна. — Не мога да плувам. За мой късмет един събирач на изхвърлени вещи ме видя как потъвам. Извади ме с една голяма гадна кука, дето ми скъса роклята. — Лицето й се разкриви в гримаса. — И той помисли, че е смешно — каза, че повечето от тия, дето ги изваждал, били умрели, но аз още съм мърдала. — При този спомен по тялото й премина тръпка.
	Флин обви ръка на кръста й.
	— Е, добре, с мен сте в пълна безопасност.
	Дейзи се опита да не се сгушва в него. При обикновени обстоятелства щеше да го отблъсне — не й трябваха изкушения, — но сега беше прекалено благодарна, че го усеща до себе си, сигурен и солиден. Във всеки случай изкушението бе последното, за което си мислеше — беше прекалено уплашена.
	Докато лодката плавно се носеше по реката, силуетът на големия кораб бавно изплува от мъглата. Пътуваха в мълчание. Около тях отекваха звуците на реката, мъглата и липсата на контекст ги правеха зловещи.
	Струваше й се, че това пътуване продължава цяла вечност.
	До нея Флин изсумтя тихичко, развеселен.
	Тя обърна глава и го изгледа подозрително.
	— Какво?
	— Мисля си, че дори да паднете, няма опасност да се удавите. — И добави: — Дървото не потъва.
	— Какво?
	— Скована сте като дъска. Ако паднете във водата, едва ли ще потънете.
	Тя го изгледа с присвити очи и после го сръга с лакът в ребрата. Силно.
	— Ох! — Но той се смееше. — Така е по-добре. Ето че пристигнахме.
	Малката лодка меко се удари в корпуса на кораба. Дейзи видя носа му, над който стърчеше изваяното цветно изображение на жена с голи гърди.
	С остри букви с позлатени ръбове беше изписано името „Момичето от Дери“.
	До корпуса на кораба висеше въжена стълбичка. Дейзи я изгледа подозрително и стомахът й се сви. Преди малко й беше трудно да слезе дори по здраво закрепена дървена стълба. Въжена стълбичка, която щеше да се извива и мята над реката…
	— Не мога… — започна тя.
	— Ахой, „Момиче от Дери“! — провикна се Флин. — Една дама се качва на борда.
	Над борда се появиха две глави. Спусна се въже с брезентова примка.
	— Седнете вътре — каза Флин и помогна на Дейзи да стане. — Момчетата ще ви изтеглят. Абсолютно безопасно е — като люлка на панаир. Използваме го за товарене и разтоварване на стоки… както и на дами.
	Страхът я стисна за гърлото, но тази сутрин веднъж вече се прояви като страхливка, затова преглътна възраженията си — и страха — и позволи на Флин и на моряка да й помогнат да се намести върху ивицата брезент.
	— Готова ли сте?
	Тя кимна и стисна въжетата с всички сили. Чувстваше се като абсолютна глупачка!
	— Дърпайте, момчета! — провикна се Флин.
	Въжетата се опънаха, примката се стегна около задника й и…
	— Милостиви Боже!
	Ненадейно Дейзи полетя във въздуха, люшна се над водата, краката й увиснаха и полите й се издуха.
	— Не мърдайте! — нареди Флин.
	Едната й обувка падна.
	— Хванах я! — провикна се той.
	Дейзи обаче изобщо не мислеше за обувката. Вдигнаха я високо и я преметнаха през палубата — палуба, претъпкана с мъже, които зяпаха елегантната гледка, която се разкриваше пред очите им. Приличаше досущ на пудинг, увиснал в цедка. Почувства, че не й е останала и капка достойнство.


>	3

E>
	Близостта не се определя от времето или от възможността да опознаеш някого — единствено предразположението има значение. За да се опознаят, на някои не биха им стигнали и седем години, а за други седем дни са повече от достатъчно.
@	Джейн Остин, „Разум и чувства“*
	[* Всички цитати от произведението са превод на Анна Елчинова. — Б.пр.]
E$

	Флин пъхна обувката на Дейзи в джоба на палтото си и бързо се качи по въжената стълбичка. Капитан Макензи го очакваше заедно с, както му се стори, целия екипаж, строен на палубата.
	Госпожа Макензи — Мей Лин — също беше тук и говореше с Дейзи, която изтърсваше полите си, оправяше бонето си и се опитваше да си придаде вид на човек, който постоянно пътува в товароподемна примка. Флин потисна усмивката си. Наистина беше смела.
	— Капитан Флин, добре дошли на борда — поздрави го Макензи и отдаде чест — навик от кралския флот, в който беше служил много години.
	Моряците, строени на палубата, последваха примера му. Корабът може и да беше частен търговски съд, но Макензи го управляваше с военна ефективност.
	При тази гледка Флин изпита прилив на гордост. Това беше неговият кораб — един от многото, които притежаваше. Той кимна на екипажа и Макензи освободи моряците да си гледат работата.
	— Макензи, Мей Лин. Изглеждате ослепителна както винаги, Мей Лин.
	Сега Флин се обърна към Дейзи, на пръста му висеше малка червена обувка, украсена с дръзка розичка в червено и бяло.
	— Да ви помогна ли да я обуете? — ухили се той.
	Дейзи я грабна, изчерви се и я обу, докато Флин се покланяше над облечената в ръкавица ръка на Мей Лин.
	— Това е госпожица Дейзи Чанс, балдъзата на Макс — представи я Флин, когато Дейзи се изправи.
	Любезните усмивки на Макензи и Мей Лин незабавно станаха по-сърдечни.
	— Балдъзата на Макс! — възкликна Мей Лин, видимо зарадвана. — Наистина чухме, че се е оженил.
	— Като се замисля, тя е балдъза и на нашия партньор в сянка, Еди-Кой си — добави Флин и погледна Дейзи уж извинително. — Разбира се, имам предвид почитаемия Фредерик Монктън-Кумс.
	— Добре дошла на борда на „Момичето от Дери“, госпожице Чанс — приветства я Макензи.
	— Много се радвам да се запознаем — добави сърдечно Мей Лин. — Не можете да си представите колко ми е приятно да видя друга жена след месеци в морето само сред мъже.
	— Госпожица Чанс проявява интерес към някои от стоките ни — каза Флин. — Тя е шивачка.
	— О! — възкликна Мей Лин и погледна с интерес роклята на Дейзи. — Вие ли я ушихте?
	Дейзи кимна.
	— И роклята, и палтото — потвърди тя, неспособна да прикрие гордостта в гласа си.
	— Прекрасни са. Толкова елегантни! — Мей Лин се засмя със съжаление.
	— Мен никак не ме бива с иглата, освен когато закърпвам някое срязване или рана. Но колко съм невъзпитана — елате в каютата ми, ще пием чай.
	— Не сме дошли на светска визита, Мей Лин… — започна Флин.
	— Бих пийнала чай — отсече твърдо Дейзи. — С най-голямо удоволствие, госпожо Макензи.
	Флин потисна усмивката си. Дейзи идеално имитираше лейди Биатрис, само че с кокни акцент.
	Двете дами се хванаха за ръце и се отправиха към каютата на капитана.
	Макензи погледна извинително към Флин.
	— Простете, сър, но Мей Лин жадува за женска компания. Цели шест месеца беше единствената жена на борда…
	Флин поклати глава.
	— Няма значение.
	Притесняваше се за времето на Дейзи, не за своето. Напоследък нямаше почти никакви занимания.
	Макензи попита:
	— Искате ли да направим огледа, докато дамите са заети с онова, което дамите правят над чаша чай и бисквити? Ако ми кажете от какво се интересува госпожица Чанс, ще накарам момчетата да го извадят. Несъмнено и Мей Лин ще иска да ви покаже някои неща.
	— На това разчитам — увери го Флин и слязоха в трюма.


	След час Флин беше приключил с преглеждането на сметките, както и с огледа на стоките. За пореден път резултатът беше чудесен. Приходите от товара щяха да са солидни. Нямаше как да се предскаже колко точно ще са големи, преди да продадат стоките, но Флин беше много доволен.
	— Е, дали да не отидем при дамите? — попита Макензи. — И ще кажа на момчетата какво да качат горе за госпожица Чанс. Съгласен ли сте?
	— По-добре да изчакаме и да я оставим тя сама да им каже — отговори Флин.
	Но когато се приближиха до каютата, видяха, че процесът вече е започнал. Голямата маса в средата на помещението, която можеше да побере десетина души, но обикновено беше покрита със сухопътни и морски карти, бе отрупана с купища яркоцветен платове и бродерии. Двете жени приказваха, без да си поемат дъх. Наблизо стояха няколко моряци с примирени изражения и пълни с платове ръце. Когато видяха Флин и капитана, изпънаха гръб.
	Дамите само погледнаха към мъжете, преди да се върнат към огледа на платовете. Мей Лин вдигна към Дейзи един зелен муселин, бродиран с блестяща сребърна коприна.
	Дейзи приличаше на жена, която смята, че си губи времето на този кораб, защото не вижда нищо интересно. Тя опипа финия плат, преметна го първо насам, после натам с измъчено изражение, въздъхна и махна с ръка, за да покаже, че муселинът трябва да отиде при купчината на масата.
	— Сигурно ще свърши работа. Сигурна ли сте, че нямате нищо по-хубаво, Мей Лин?
	Мей Лин се обърна и понечи да каже на един от моряците да им даде синята коприна и в този миг Флин видя как на лицето на Дейзи се изписа радост, докато пръстите й скришом галеха зеления муселин. После се извърна, готова да се отегчи от безличната синя коприна.
	Мей Лин драматично разгърна първите няколко метра блестяща коприна пред очите на Дейзи и каза:
	— Никъде няма да намерите по-прекрасна — виждате ли как от този ъгъл цветът е чисто тюркоазено, но когато го помръднете, в гънките просветва бледо злато? От това ще се получи приказна бална рокля, не сте ли съгласна?
	Очите на Дейзи просветнаха, но тя успя да въздъхне с изражение на човек, който е виждал всичко.
	— Но вие може би нямате опит с истинското ориенталско качество — нали сте англичанка — продължи Мей Лин със сладък глас.
	— Мей Лин, не бива… — започна Макензи, но Флин го докосна по ръката и поклати глава.
	— Оставете ги — измърмори той.
	— Но, Мей Лин…
	— … май току-що си намери майстора. Искате ли да излезем навън и да попушим малко?
	Докато двамата мъже излизаха от каютата, Дейзи каза:
	— Предполагам, че все пак тези неща _може_ да ми влязат в употреба.
	Флин се усмихна. Пазарлъкът беше започнал.
	Докато двамата мъже, облегнати на парапета, кротко пушеха от подбраните пури на Макензи, от каютата се носеха звуци, наподобяващи истинска битка.
	— Цяла гвинея за един метър от _това_? За глупачка ли ме смятате, Мей Лин?
	— Какво невежество! Нищо не разбирате от качествена коприна…
	Макензи изглеждаше ужасен, но Флин само се подсмихна.
	— Те са сродни души, Макензи, помнете ми думата!


	Най-накрая дойде време да си тръгват. Двама моряци взеха големия вързоп с платове и внимателно го спуснаха в малката лодка под тревожния поглед на Дейзи. Тя, изглежда, се тревожеше за платовете много повече, отколкото за себе си, и остави да я свалят с примката и да я закарат обратно на брега, без да вдига почти никакъв шум, макар че седеше скована както преди. Този път обаче стискаше не ръба на лодката, а въжето на вързопа.
	Флин се зачуди кое ли би очаквала от него да спаси най-напред, в случай че лодката се преобърне — нея или безценния й вързоп. Отвори уста да й го каже, но видя мрачното й изражение и размисли. Тя не беше в настроение за шеги.
	След като се озова на сушата обаче, Дейзи се обърна към него с блеснали от въодушевление очи.
	— Много ви благодаря, Флин! — възкликна тя най-пламенно, докато той носеше огромния вързоп към чакащата карета. — Не съм си и представяла, че може да има такива великолепни платове. Никога не съм виждала платове с два цвята в зависимост от ъгъла. А някои от тези бродерии… щяха да ми отнемат месеци… и са толкова красиви!
	— Значи сте доволна от придобивките си? — попита Флин, докато товареше безценния вързоп в каретата и протягаше ръка, за да й помогне да се качи по стъпалата.
	— И още как! — отвърна пламенно тя.
	Както обикновено се престори, че не забелязва ръката му, и се качи сама. Той не знаеше дали просто не обича да я докосват, или не иска да приеме помощта му, защото не й харесва никой да намеква, че заради куция си крак не може да се справи сама.
	— Тази Мей Лин е много мила, не мислите ли?
	— Като ви слушах как се пазарите, останах с впечатлението, че сте смъртни врагове — отговори сухо Флин.
	Дейзи се засмя.
	— Чухте ли какво ми каза? Изглеждаше съвсем отвратена. Каза, че съм невежа, неизискана и съм се държала кат’ човек, който изобщо не може да оцени коприната, която ми показва — бях вирнала нос кат’ лейди Биатрис! — О, да, Мей Лин се пазари като продавачка на риба. — Дейзи се ухили на Флин.
	— Но и аз мога!
	Той се подсмихна.
	— Казах на Макензи, че сте сродни души.
	— Да, харесах я. При следващото плаване ще ми потърси още платове. И копчета, и гарнитури. Побъбрихме си хубаво. Аз ще й ушия рокля и палто, а тя мисли, че може да ми намери специални бродерии.
	Но докато каретата трополеше по оживените лондонски улици, прекрасното настроение на Дейзи изведнъж помръкна. Тя се загледа през прозореца и замислено задъвка долната си устна. Колкото повече се приближаваха до площад „Бъркли“, толкова по-притеснено ставаше изражението й.
	— Нещо притеснява ли ви, Дейзи? — попита Флин след известно време.
	Зачуди се дали изобщо го е чула, но след няколко секунди тя го погледна виновно.
	— Май се поувлякох.
	— Какво искате да кажете?
	— Така се развълнувах, като видях всички тез прекрасни платове!
	Съвсем се забравих.
	— Не разбирам.
	— Не мога да си ги позволя, Флин. Мога да си позволя може би около четвърт от нещата, които взех, а може би дори и по-малко. — Тя кимна към вързопа на отсрещната седалка.
	— Да си ги позволите ли? — попита Флин, изненадан. — Но вие не трябва да плащате нищо. Всичко е уредено.
	Тя се скова.
	— Как тъй уредено? Не искам милостиня, тъй да знаете, аз не…
	— Успокойте се, това не е никаква милостиня. Макс не ви ли каза?
	— Какво да ми каже?
	— Че всичко е платено… не, не ми се нахвърляйте! — продължи той, когато тя отвори уста да възрази. — Просто ме оставете да довърша и ако не ви хареса това, което чуете, обърнете се към Аби и Дамарис.
	— Аби и Дамарис ли? Те какво общо имат?
	Той сви рамене.
	— Вие шиете дрехи за тях и Джейн, нали така? Предполагам, искат да се уверят, че разполагате с подходящи платове… И преди пак да ми скочите, ще ви кажа, че и на тях това няма да им струва нищо, нито пък на мен. Всичко е платено от дела на Макс и Фреди.
	Тя го гледаше гневно, все още неубедена.
	— Значи вие няма да плащате вместо мен?
	— Нито пени. Питайте ги, ако не ми вярвате. Аз нямам нищо общо — само ви заведох на кораба. Снощи с Макс уредихме всичко, когато чухме, че са видели „Момичето от Дери“. Мей Лин е прочута със способността си да намира изключителни неща.
	Дейзи не изглеждаше доволна — гордостта беше нещо странно и непредвидимо, — но Флин видя, че прехвърля идеята в главата си. И тогава тя се сети за още нещо.
	— А целия този пазарлък с Мей Лин?
	— Нали ви хареса? На нея също.
	— Но аз смъкнах цените, които ми предложи, толкова много… Божичко, тя ще си помисли, че съм абсолютна скръндза!
	Флин можа единствено да я изгледа смаяно. По дяволите, кой можеше да разбере жените? Първо тържествуваше, че е надхитрила Мей Лин в пазарлъка, а сега се чувстваше виновна заради същия този пазарлък? Той избухна в смях.
	Дейзи го изгледа намръщено.
	— Кое е толкоз смешно, пусто да остане?
	Флин обаче беше прекалено благоразумен, за да обясни. Вместо това се загледа през прозореца, проследяваше с поглед сградите, които се нижеха край тях, и смени темата.
	— Денят обещава да бъде прекрасен, след като се вдигна мъглата. Днес следобед ще ходите на разходка в парка, нали?
	— Не.
	— Дори за да видите какво носят изисканите дами?
	Тя поклати глава.
	— Нямам време за губене. Имам много работа. Пък и съм виждала всички моди, които ми трябват. Аз сама измислям стиловете си.
	Настъпи кратка тишина. Дори на слабата светлина в каретата Флин виждаше колко бледа и уморена изглежда Дейзи, след като бе преминало въодушевлението й. И преди го забеляза, но реши, че е от страха й във водата. Под очите й тъмнееха сенки.
	— Лейди Биа каза, че вече изобщо не излизате с нея и момичетата.
	— Така е. Не си търся съпруг. Не мога да губя време с такива неща.
	Той вдигна вежди.
	— Не се интересувате от брак?
	— Не.
	— Изобщо?
	— Не.
	— Защо? — Според опита му всяко момиче искаше да се омъжи.
	— Божке, Флин, недейте да започвате и вие!
	Той се намръщи.
	— Какво да не започвам?
	— Лейди Биа постоянно ме тормози. Иска да ме превърне в изискана дама. — Тя изсумтя.
	Флин не виждаше какъв е проблемът. Ако се омъжеше, Дейзи нямаше да изглежда толкова изтощена и нямаше да се съсипва от работа, за да шие тоалети на дамите от висшето общество. Нито пък да става в четири часа сутринта.
	— Не искате ли да имате деца?
	Това беше основната причина, поради която Флин беше решен да се ожени: повече от всичко искаше да има деца. Отново да има семейство.
	— Не — ухили му се дръзко тя. — Странна съм, нали?
	Флин не беше сигурен какво да отговори, но тя продължи безгрижно:
	— Никога не съм се занимавала с деца, а бебетата ме плашат до смърт.
	Все пищят, повръщат или се напикават… и дори по-лошо! Пък и са толкоз мънички, така крехки… Прекалено лесно умират. — Тя направи гримаса. — Тъй че не, не искам деца.
	Каретата продължаваше да трополи по калдъръма. Флин се замисли над думите й. Никога не беше срещал жена, която да не иска деца — или поне да не се преструва, че иска. Запита се дали това не е свързано с факта, че Дейзи е незаконородена. Тя не криеше това.
	— Но сестрите ви ще имат деца.
	— Това е друго. Тогаз ще съм просто леля. Лелите могат да идват и да си отиват. Не са отговорни за децата, не са вързани с тях до края на живота си.
	— Няма ли да се разтревожите, когато Аби или Дамарис заченат?
	— Ни най-малко — усмихна се нежно тя. — Аби е родена за майка. За нея децата ще са небесен дар. Тя ще бъде чудесна майка. Дамарис също. Както и Джейн, когато й дойде времето. Но аз не.
	Той се замисли за миг.
	— А какво е за вас небесен дар?
	— За мен ли? — Дейзи замълча и го погледна внимателно.
	— Продължавайте. — Флин изпитваше любопитство. Никога не беше срещал жена като нея.
	— Да си имам мое ателие — аз да съм му собственичка — в най-добрата част на града. — Тя отново го стрелна с поглед и насърчена от интереса му, продължи забързано: — Искам да е елегантно и модно, с голям еркерен прозорец, много светлина и кадифени завеси, и меки килими, за да не се чуват стъпки. А вътре ще имам великолепни, големи огледала с позлатени рамки, за да могат хората да се оглеждат в красивите си дрехи — моите красиви дрехи, дето аз замислям и шия. И това ще са дами, истински важни клечки, които ще купуват…
	Каретата мина през дупка, разтресе се и Дейзи се хвана за седалката, за да запази равновесие. Погледна към Флин, донякъде засрамена.
	— Сигурно си мислите, че е глупаво…
	— Не — каза тихо той. — Мисля, че тази мечта е прекрасна. Някой ден ще ви разкажа една история за момче, което стоеше босо на доковете на Дъблин, взираше се в морето и мечтаеше да има свой кораб. — Усмихна й се накриво. — Бих казал, че това е повече от глупаво, защото по онова време дори не можех да си купя храна, но… — Той погледна през прозореца, защото каретата спря. — Ето че сте у дома, така че ще оставим тази история за друг ден.
	Понечи да й помогне да слезе, но тя отново не прие помощта му. Той подаде големия вързоп на Уилям, който се появи в мига, в който каретата спря.
	Дейзи забърза по стъпалата и Флин я проследи с поглед. Знаеше, че шие дрехи за другите момичета, знаеше, че много иска да натрупа състояние, но до тази сутрин не беше осъзнавал съвсем колко голяма е амбицията й.
	Нейно собствено ателие, в най-добрата част на града.
	Сега се радваше, че я заведе на кораба, за да си избере първа от стоките.
	Никога не би казал на някого за малкия си ритуал, но ако някога решеше да го стори, му се струваше, че това момиче с нежния си глас, грубия акцент и замечтания поглед може да го разбере…
	Дейзи знаеше какво е да стоиш в канавката и да гледаш към звездите.
	Флин се качи във файтона и даде на кочияша адреса на граф Комптън.
	Беше време да направи сутрешно посещение на лейди Елизабет Комптън.
	Строго погледнато, отиваше на посещение при граф Комптън — неженените джентълмени не правеха сутрешни посещения на неомъжени дами, — но при последните две визити след няколкоминутен разговор в библиотеката на несъществени теми, лорд Комптън го водеше в салона, където дъщеря му и нейната компаньонка приемаха гости. След още няколко минути разговор лорд Комптън се извиняваше и излизаше.
	Това положение напълно устройваше Флин. Не му предоставяше никаква възможност за неформален разговор, но беше приятно, а освен това имаше възможност да види как се държи лейди Елизабет в компания.
	Днес завари там трима джентълмени — двама сравнително млади и един възрастен — и половин дузина дами — майки и техните дъщери за омъжване, досети се Флин, след като лорд Комптън ги запозна.
	Лейди Елизабет го поздрави с хладно спокойствие — съвсем приветливо, разбира се, но резервирано — и го покани да седне. Никога не показваше никакви чувства, но винаги проявяваше към него съвършена, безупречна учтивост. Тя беше съвършената дама. Днес бе облечена в бледожълто.
	Светлата й гладка коса бе прибрана в елегантен кок. Не беше красива, но когато се усмихнеше, изглеждаше доста хубава.
	Само че не се усмихваше често. Клетото момиче се намираше в трудна ситуация. Опитваше се да изглежда богато и безгрижно, когато Флин, а навярно и всички останали, знаеха, че лорд Комптън е затънал в дългове.
	Несъмнено, след като разбереше, че Флин ще уреди тези дългове, лейди Елизабет щеше да започне да се усмихва повече.
	Както се надяваше, той пристигна точно навреме за чая. Облегна се назад в стола си и със задоволство загледа как лейди Елизабет налива чай в изящни порцеланови чашки и нарежда на лакея да разнесе малки сладкиши и бисквити.
	Когато за пръв път дойде в дома й, тя сервираше чай на гостите си и докато я наблюдаваше как пълни чашките и ги раздава, остана поразен от елегантността й, от тихата компетентност, с която ръководеше масата за чай и се грижеше всеки гост да получи точно това, което иска.
	В начина, по който го правеше, имаше нещо, което му се струваше правилно. Спомни си как тогава си помисли, че това може да е поличба.
	Отпи от чая си — китайски, при това слаб като котешка пик… като вода — и задъвка една бисквита. Малко от дамите го заговориха открито, но той забеляза, че привлича предостатъчно бързи погледи — някои одобрителни, други любопитни, а трети откровено неодобрителни.
	Двамата млади джентълмени го изгледаха със зле прикрита враждебност, а възрастният — с цинично, проницателно изражение. Флин се досети, че това сигурно е някакъв чичо или братовчед. Вероятно знаеше точно какво става.
	Мнението на тези хора ни най-малко не вълнуваше Флин. Те говореха за последната опера. Той не я беше гледал. Говореха за някаква поема от някой си Байрон. Не я беше чел.
	Беше отегчен. Тези хора от висшето общество се смятаха за толкова изискани, но той не вярваше някой от тях да е напускал Англия. Това, разбира се, нямаше значение. Нямаше да се жени за тях. Допи си чая.
	След учтив интервал от време се наведе напред и покани лейди Елизабет на разходка с файтон в парка на следващия ден. Тя прие. Той стана, сбогува се и разговорът замря.
	В преддверието Флин се спря, за да поеме от един лакей шапката и палтото си, и чу оживените предположения след излизането му.
	Усмихна се. Важните клечки живееха заради клюките. Тази покана за разходка току-що бе потвърдила, че той сериозно се интересува от лейди Елизабет. Почти чуваше какво си мислят, макар да не го казваха на глас пред нея: накъде отива този свят, след като едно ирландско парвеню без потекло може открито да ухажва дъщерята на един английски граф?
	Лорд Комптън бе намекнал, че лейди Елизабет с готовност ще приеме ухажването му, и това му беше достатъчно.
	Още няколко такива сутрешни посещения, още няколко разходки в парка, още няколко бала и приема, и каквото там друго се смяташе за подходящ начин да ухажваш една дама, и щеше да й направи предложение.


	Същата вечер Флин се присъедини към Макс и Фреди за вечеря в техния клуб — „Уайтс“, на улица „Сейнт Джеймс“. Дамите — всички, освен Дейзи — бяха отишли на някаква музикална вечеринка; мъжете се бяха измъкнали от нея, като се извиниха с работа.
	Флин беше гост, а не член на клуба. И Макс, и Фреди бяха готови да го предложат за член, но той нямаше намерение да се занимава с това, поне засега. На този етап най-вероятно щяха да отхвърлят кандидатурата му.
	Една черна топка сред всички бели на тайното гласуване, и щяха да му откажат.
	Флин беше прекалено обигран, за да допусне такова нещо.
	Възнамеряваше да започне отдалеч — да идва в клуба като гост на Макс или на Фреди и да даде възможност на останалите членове постепенно да опознаят ирландския новобогаташ. А когато настъпеше моментът, щеше да помоли граф Комптън да го предложи. Дотогава вече щеше да му е станал зет, ако всичко вървеше по план.
	Един сервитьор се приближи и взе поръчката им и разговорът се насочи към последната доставка. Прехвърлянето на стоките от кораба в техния склад беше завършено и според Макс деловият им представител, Бартлет, бил възхитен от потенциалните печалби. Бартлет бе младши партньор в компанията.
	Поръчката им пристигна — печено говеждо и йоркширски пудинг за Макс, пудинг с бифтек и бъбреци за Флин и дувърски морски език и картофени кюфтета за Фреди. На разговора беше сложен край и мъжете се заеха с вечерята с цялата сериозност, която тя заслужаваше. Последва пудинг, а после им донесоха бренди.
	— И така, Флин, как върви търсенето на съпруга? — попита Макс, когато сервитьорът си тръгна. — Вече хареса ли си някоя?
	Флин се поколеба. Беше малко суеверен и не искаше да разказва за сделка, преди да е финализирана.
	— Може и да съм намерил — отговори предпазливо той. — След две седмици ще знам повече.
	— След две седмици?
	— Получих покана да посетя дома й в провинцията — отговори той нарочно неясно.
	— И къде по-конкретно е това?
	— В Кент.
	Фреди и Макс се спогледаха.
	— Ха! Лизи Комптън — нали ти казах, Макс! — възкликна триумфално Фреди. — Заложих двайсет и пет лири — обърна се той към Флин. — Сега ми се иска да бях заложил петстотин.
	— Проклятие! Вие сте се _обзаложили_?
	— Защо не? — попита Фреди и добави сериозно: — Не е обществено достояние. Не е записан в клубната книга с облози или нещо такова. Просто един малък таен облог между приятели.
	Флин поклати глава. Двайсет и пет лири не бяха малък облог, но все пак бяха по-добре от петстотин.
	— Е, в такъв случай ще съм ви благодарен, ако си мълчите. Не искам никой да научава — дори съпругите ви, — преди да се реши всичко.
	Той се обърна към Фреди:
	— Как разбра, по дяволите?
	— Не беше трудно, като ти знам изискванията. А като каза Кент, това реши въпроса.
	— Защо? В Кент има много подходящи партии.
	Фреди изсумтя.
	— Забравяш, че до неотдавна познавах всички пасти на брачния пазар. Знам кои са, откъде са и какво искат. — Забеляза изражението на Флин и припряно добави: — Не казвам, че Лизи Комптън е точно паста. Сигурен съм, че е много мило момиче. Хубава е, но е ужасно… ъъъ, _възхитително стремяща се_ към брак. Точно както искаш ти, нали Флин, скъпи приятелю, така че ето — всичко се нарежда идеално. — Той отпи голяма глътка бренди.
	Макс се наведе напред и каза тихо:
	— Сигурно знаеш, че Комптън е затънал до шия. Ще разчита на теб да го спасиш от дълговете.
	Флин кимна.
	— Не съм очаквал дъщерята на един граф да ми излезе евтино.
	Навярно знаеше за дълговете на графа повече от всеки друг — нали беше проучил цялостно положението му, преди да направи първия ход.
	Това беше още една причина, поради която не желаеше да разисква брака си, докато всичко не бъде уредено. Трябваше да уточнят финансовите подробности, преди с лорд Комптън да сключат окончателно споразумение. И да ухажва момичето, разбира се.
	Макс се понамръщи и отвори уста, сякаш искаше да каже нещо, но я затвори.
	Флин отпи от коняка си. Значи Макс не одобряваше? Нищо. За Макс нещата стояха различно: и той се занимаваше с търговия, но тъй като беше лорд, положението му в обществото беше осигурено. Макс можеше да си позволи да се ожени по любов — и го беше сторил.
	За човек като Флин бракът — особено брак с момиче от висшето общество — беше въпрос на бизнес. Съкрушителните дългове на графа бяха причината — единствената причина, — поради която щеше да го приеме за зет.
	Флин беше направил изчисленията и бе решил, че може да си позволи тези разходи — ако всичко вървеше по план. Значи трябваше само да предложи на момичето. И тя да приеме. Бащата не му бе дал никаква причина да се усъмни в това. „Лизи знае дълга си“, беше му казал той.
	Мисълта, че го смятат за дълг, не му беше приятна, но той бе практичен човек и лейди Елизабет Комптън отговаряше идеално на целите му. Не му трябваха нежни чувства.
	А и все пак това беше гледната точка на баща й. Флин още не знаеше какво смята по въпроса самата лейди Елизабет.
	Беше оптимистично настроен: никога не се бе сблъсквал с проблеми на дамския фронт.


>	4

E>
	Можеш да добиеш истинска представа за жените само когато ги видиш в дома им, в собствените им води и както си ходят всеки ден.
	Само тогава можеш да добиеш вярна представа за тях. Всичко извън това правило е догадка и късмет, при това в повечето случаи — лош късмет. Колко много мъже са се оженили след кратко познанство и после цял живот са съжалявали!
@	Джейн Остин, „Ема“*
	[* Всички цитати от произведението са в превод на Надежда Розова. — Б.пр.]
E$

	На следващата сутрин Флин получи пратка от Мей Лин — вързоп, пристегнат с въже. В бележката тя се извиняваше, че не му го е дала предишния ден, но била така приятно разсеяна от запознанството си с възхитителната госпожица Дейзи Чанс, че съвсем забравила.
	Заинтригуван, Флин взе един нож и сряза въжето. Разгъна няколко пласта дебела кафява хартия и зърна великолепен копринен атлаз, в който беше увита гравирана махагонова кутия. В подплатената с филц, специално изработена кутия лежаха две великолепно оформени вази от светлозелен нефрит, гравирани с такова съвършенство, че сякаш бяха от восък. Всяка имаше специално изработена дървена поставка. Никога не беше виждал нещо толкова прекрасно. Двете вази бяха комплект, но всяка от тях бе уникална: едната имаше простата класическа форма на ваза с капак, гравирана с цветя в привидно небрежен стил, така че върху едната й стена растяха водни перуники, а върху капака небрежно трептеше едно цветче, сякаш попаднало там съвсем случайно. По стената на другата ваза се виеше лоза, в която малка птичка пърхаше и отпиваше нектар. И все пак всяка ваза беше изваяна от един-единствен къс нефрит.
	Художественото майсторство на създателя им… Дъхът на Флин секна.
	След като огледа вазите, той ги върна внимателно в кутията и я остави настрана. Щеше да ги сложи на видно място в изискания дом, който възнамеряваше да си създаде, заедно с останалите произведения на изкуството, които бе събрал през годините. Не им беше мястото в ергенското му жилище. Запита се дали лейди Елизабет обича нефрит. Не че имаше значение.
	Написа бърза благодарствена бележка на Мей Лин — този път беше надминала себе си, — подпечата я и взе парчето коприна. Хрумна му нещо, вдигна плата към гърдите си и погледна към отражението си в огледалото.
	Два ярки пауна с пищни разперени опашки, които се перчат…
	Зад него личният му прислужник изсумтя. Флин потисна усмивката си.
	Сумтенията на Тибинс представляваха цял език сами по себе си.
	— Да разчистя ли този боклук, сър? — Тибинс вече беше изхвърлил кафявата хартия. Сега посегна към плата.
	— Мислиш ли, че ще стигне за жилетка? — попита Флин.
	— Не. Може би за кърпа за съдове — отговори жестоко Тибинс и посегна към плата. — Може ли да…
	Флин пъхна плата в джоба си.
	— Ще го занеса на госпожица Дейзи и ще видя тя какво мисли.
	— Ще развалите формата на елегантния жакет на господин Уестън, ако продължите да пъхате разни неща в джобовете, сър.
	Флин сви рамене.
	— Жакетът си е мой. А джобовете са затова — да пъхаш разни неща в тях.
	Тибинс изсумтя.


	Флин пристигна на площад „Бъркли“ някъде към единайсет часа.
	— Добро утро, Федърби. Госпожица Дейзи вкъщи ли е? — попита той, когато икономът отвори вратата.
	Федърби го погледна многозначително.
	— В последно време почти не излиза, сър.
	— Значи просто ще се отбия да я видя, става ли? Нося един плат и искам да я питам нещо.
	— Разбира се, сър.
	Всички в домакинството бяха свикнали с посещенията на Флин. Той на практика живееше неофициално в къщата още откакто пристигна в Англия.
	— Мога ли да ви помоля за една малка услуга, сър?
	Флин се спря и го погледна. Да моли когото и да било за каквото и да било не беше в стила на Федърби.
	— Какво?
	— След няколко минути ще изпратя горе каничка чай и малко сандвичи. Ще ви бъда благодарен, ако подканите госпожица Дейзи да хапне.
	Флин се намръщи.
	— Значи не се храни, така ли? Надявам се, че не е болна?
	— О, не, сър, просто в последно време работи толкова много, че често забравя да яде.
	Флин кимна.
	— Оставете на мен.
	Той се качи по стълбите, замислен. Значи Дейзи забравяше да яде? И щом ставаше в четири сутринта всеки ден, значи почти не спеше. Ако продължаваше така, щеше да се разболее.
	Той почука и влезе. Дейзи седеше с кръстосани крака на канапенцето под прозореца и се мръщеше над някакъв сложен шев.
	— Флин! — възкликна тя. — Какво ви води насам… не, един момент, скутът ми е пълен с тия малки мъниста и ако ги разпилея… — Тя внимателно изсипа потока от блестящи кристалчета в един буркан и зави капака, преди да стане.
	Протегна се.
	— Божке, този пуст гръб — от часове седя изгърбена над тая рокля. Но това е най-хубавата светлина. — Тя се изпъна и му се усмихна лъчезарно. — Е, какво искате?
	Флин извади китайската коприна.
	— Мей Лин ми я прати. Не е много голяма, но се питах дали ще стигне за жилетка.
	Дейзи взе плата, огледа го и погали фината коприна почти любовно.
	— Нали е красиво? Наистина е малко, но… — Тя провеси плата край тялото на Флин, завъртя го насам-натам, огледа го замислено.
	Той се възползва от възможността да я огледа по-отблизо, докато вниманието й беше съсредоточено върху коприната. Беше прекалено бледа и изглеждаше някак крехка. Той се намръщи. Някой трябваше да се погрижи за нея — очевидно тя самата нямаше да го стори.
	— Дааа, май ще стане. Ще трябва да го съчетая с някакъв друг плат, само за ръбовете… ето тук… — посочи тя — … и тук. — Погледна към Флин. — Нали имате време да почакате, докато измисля кройка и ви взема мерки?
	— Мислех, че вече ми имате мерките?
	Когато Дейзи го докосваше, Флин винаги се чувстваше малко неловко.
	Малко… възбуден. Разбира се, този контакт не означаваше нищо тя не правеше нищо по-различно от шивача му, — но тялото му не откликваше на шивача така, както откликваше на Дейзи.
	— Разбира се, но ще трябва да си играя доста и искам да съм сигурна, че бродерията ще се вижда. Иначе какъв е смисълът?
	Флин извади часовника си и го погледна. След час трябваше да вземе лейди Елизабет.
	— В такъв случай давайте — обърна се той към Дейзи.
	— Трябва да отидете някъде, тъй ли?
	— Ще водя една дама на разходка с файтон.
	Тя се ухили.
	— Не оная херцогска дъщеря, която държи плъхове, надявам се.
	Той се подсмихна.
	— Значи сте чули?
	— И още как! — Тя взе бележник и започна да скицира модела. — Значи сте хвърлили око на истинска дама, а?
	— Точно така. — Флин не можеше да скрие задоволството си.
	— И я ухажвате?
	— Скоро ще започна.
	— Хайде, разкажете ми за нея! Каква е тя?
	Флин се поколеба. Дейзи го изгледа изпод вежди.
	— Нали не мислите, че ще се раздрънкам пред старата дама? Аз умея да мълча. — Моливът й летеше. — Пък и не съм ви питала за име — то и бездруго няма да ми говори нищо. Просто се питах каква е тя.
	— Семейството й е много старо и благородно, сродено с половината аристокрация в кралството. От Кент е — там е основната им къща и там е израснала. Образовали са я у дома…
	— Божке! Нямах предвид нещо, което звучи като извадено от справочника на „Дебрет“, Флин! Каква е _тя самата_! Тя, а не семейството й.
	Флин беше проверил семейството на лейди Елизабет в „Дебрет“. Така беше практично да постъпи. Но жените не се интересуваха от такива неща.
	Зачуди се как да опише лейди Елизабет.
	— Ами, хубава е. Млада. Стройна. Изящна. Светлокестенява коса, която се къдри леко. — И млъкна, опитвайки се да измисли какво друго да каже.
	— Сини очи? — подсказа му Дейзи. Присмиваше му се.
	— Откъде знаете?
	Тя изсумтя.
	— Просто предположих.
	Всъщност сега, като се замисли, не беше сигурен дали очите на лейди Елизабет са сини или зелени. Или може би пъстри, като на Дейзи, и цветът им се променяше в зависимост от дрехите й. Да, навярно бяха точно такива. Пъстри.
	Дейзи поклати глава над скицата си, откъсна листа и го смачка.
	— Не ви питам как изглежда, Флин. Попитах ви _каква_ е. Какъв тип момиче е? Аз ще я харесам ли? Забавна ли е, или сериозна? Има ли братя и сестри? Избухлива ли е? Обича ли животните? Такива неща.
	Флин се замисли.
	— Няма братя и сестри. И е сериозна. Дали ще я харесате… не виждам причина да не я харесате. Тя е съвършена дама — винаги е много учтива.
	— Да, точно това търся у приятелите си — учтивост — съгласи се саркастично Дейзи и продължи да рисува, но след минутка вдигна глава. — Само толкова ли знаете?
	Флин сви рамене.
	— Не я познавам добре. Засега.
	В този момент лакеят Уилям внесе поднос с чай, две чаши, чиния със сандвичи и втора с малки сладкиши. Остави го на масата и се обърна към Дейзи:
	— Господин Федърби казва, че трябва да хапнете, в противен случай ще иска да разбере защо не ядете.
	— Божке, като квачка е! — завъртя очи Дейзи и остави скицата си настрана. — Не се тревожи, Уилям, и бездруго си умирах за чаша чай. — Тя се обърна към Флин: — Искате ли чай, Флин?
	Флин не беше нито гладен, нито жаден, но кимна.
	Дейзи сложи чашите върху покривката и наля в първата тънка струйка тъмна течност. Флин се наведе напред.
	— Това индийски чай ли е?
	Тя кимна.
	— Да, не мога да понасям тази котешка пик… този слаб китайски чай, който обича лейди Биа. Обичам чаят да е истински — хубав, силен и горещ. Имате ли нещо против?
	— Съвсем не.
	Флин проследи с поглед как Дейзи пълни чашите, преди да посегне към щипките за захар.
	— Една или две бучки?
	— Две — отговори Флин.
	Тя му подаде чашата и той разбърка захарта, а след това отпи с удоволствие от горещата силна напитка.
	Дейзи му подаде чинията със сандвичи. Изглеждаха много изискани — малки триъгълничета с отрязани корички, с пиле и яйца. Имаше и…
	— Бъркам ли, или това са медени питки?
	Тя кимна.
	— Сигурно. Вземете си.
	— Първо вие.
	Тя поклати глава.
	— Не, благодаря. Не съм гладна.
	— О!
	Той се облегна назад, без да докосне сандвичите.
	— Яжте! — подкани го тя. — Федърби ще се обиди, ако не опитаме нищо.
	Той вдигна рамене.
	— Не мога да ям, ако вие не ядете. Нали не е възпитано?
	Тя завъртя очи и взе един сандвич с пиле. Флин я изчака да отхапе, преди да си вземе и той.
	— И така — каза тя, — на практика вие не знаете нищо за това момиче, но все пак смятате да се ожените за нея.
	— Познавам я… донякъде… знам какво е семейството и, потеклото й.
	Устата на Дейзи беше пълна със сандвич, затова тя просто го погледна и скептично вдигна вежди.
	Той се чу да казва:
	— Така стават тези неща в английските висши класи. Тя е дъщеря на граф.
	Дейзи вдигна вежди още по-високо.
	— Затова ли било? — попита тя, когато довърши сандвича си. — Защото е дъщеря на граф?
	— Да, по дяволите! Затова.
	Тя не каза нищо. Само изтърси трохите от пръстите си, но липсата на каквото и да било изражение — нещо толкова нетипично за нея — го подтикна да добави:
	— Има ли някаква причина да не се оженя за дъщеря на граф?
	— Никаква. — Но тонът й изразяваше точно обратното.
	Той бутна кифличките с мед обратно към нея, прекалено раздразнен, за да каже нещо. Тя избра една, захапа я, сдъвка, преглътна и нехайно подметна:
	— Просто никога не съм ви вземала за сноб, Флин.
	— Аз не съм сноб.
	Тя изсумтя.
	— Не, разбира се.
	— Наистина.
	— Но ще се ожените… о, извинявайте, _смятате_ да се ожените за момиче, което изобщо не познавате, само защото е дъщеря на граф.
	— Не е заради това… или поне не е само заради това.
	Флин се опита да й обясни защо иска да се ожени за най-прелестната млада дама в Лондон, но обяснението му прозвуча малко… объркано.
	Не беше стигнал далеч, когато тя го прекъсна:
	— Божке! Няма защо да се оправдавате пред мен, Флин! Изобщо не ме интересува за коя ще се ожените, стига да сте щастлив с нея. Просто бях любопитна.
	Тя започна да събира чашите и продължи:
	— И изобщо не ме е грижа дали сте сноб — и аз съм снобка, когато става дума за клиентите ми. Искам важните клечки — истинските, най-важните от важните — да идват в магазина ми. Повечето от тях имат вкус и ще направят моя магазин важен, прочут. И с вас е същото. Разбирам: ще се ожените за тази графска дъщеря, за да станете някой.
	— Не е това… — започна той. Само че беше. Флин просто не бе мислил за това с такава откровеност.
	— Но при брака е различно. Ако исках да се омъжа — а аз не искам, — щях да разбера повече за човека. Ожениш ли се, оставаш свързан с този човек до края на живота си, затова ще гледам да разбера за него много повече, отколкото сте разбрали вие. — Тя го погледна косо със спокойни, ясни очи. — Маниерите, това, че е хубава и изтънчена и че е сродена с големите клечки, е важно за вас, знам, но… тя трябва да ви направи щастлив, Флин.
	Остави настрана подноса с чая, изправи се и се засмя.
	— Чуйте ме само! Каква специалистка по брака съм — аз, момичето, което никога не е било омъжено и няма да бъде. Извинявайте, Флин. Не ми влиза в работата, затова ще спра да си вра гагата. А сега да поговорим за жилетката. Какви копчета искате? Предполагам, че облечени. Съгласен ли сте?


	Докато вървеше към файтона, който беше наел за разходката с лейди Елизабет, Флин се замисли за разговора с Дейзи, за въпросите, които бе повдигнала тя.
	Какво знаеше той за самата лейди Елизабет, с изключение на публичната фасада, която му показваше тя?
	И наистина ли беше толкова повърхностен — да си търси съпруга само заради външността и потеклото й? Сигурен беше, че зад избора му има още причини, но трябваше да признае, че в обвинението на Дейзи има известна истина.
	Всъщност Флин не мислеше, че аристократите са по-добри от простолюдието. Изобщо не го вълнуваше какво мислят хората за него.
	Просто… Спомни си думите на Дейзи:
	„Ще се ожените за тази графска дъщеря, за да станете някой.“
	Защо пък да не стане някой? Не го ли е заслужил?
	Не го правеше от снобизъм. Беше натрупал състоянието си, като се стремеше към най-доброто във всяко отношение. Имаше набито око за качеството, обичаше красивите неща и не виждаше защо този подход да не сработи също толкова добре при избора на съпруга.
	Той се качи във файтона — много елегантен, с черни седалки със златиста гарнитура, теглен от двойка расови коне с лъскав косъм, — взе юздите и се вля в натовареното лондонско движение.
	Слънцето беше изгряло и той се почувства прекрасно, докато се придвижваше по улиците на Мейфеър. Да предпочиташ качеството беше едно, а да си сноб — съвсем друго. Флин си имаше план и не смяташе да се отказва от него. Открай време държеше на думата си: беше оповестил пред целия свят, че иска съпруга от благородно потекло, а когато решеше, че иска нещо, започваше да преследва целта си и я постигаше.
	Винаги.
	След няколко седмици, ако всичко вървеше по план — и защо да не върви? — той щеше да е сгоден, при това за дъщерята на един истински английски граф: лейди Елизабет Комптън, роднина на половината аристокрация във Великобритания. Оженеше ли се за нея, и той щеше да им стане роднина.
	Нелошо постижение за човек, който някога е бил босоного момче на доковете в Дъблин.
	Флин забеляза тази мисъл, спря се на нея и я изследва по-обстойно.
	Пусто да остане! Наистина беше сноб.
	Но това, че лейди Елизабет Комптън беше дама с титла и аристократично потекло, не означаваше, че не е подходяща за него. Дейзи беше права: той наистина не познаваше момичето достатъчно добре. Още не.
	Но имаше време да го опознае и щеше да положи началото с тази разходка. Сега се радваше, че не избра най-популярния час за разходки, защото беше видял как се разхождат тогава важните клечки — съвсем бавно, като постоянно спираха, за да говорят с хора в други карети, да качват приятелите си, за да ги повозят за пет минути.
	Сега нищо нямаше да отвлича вниманието на лейди Елизабет от него.
	Освен това в най-популярния час за разходка имаше уговорка за урок у лейди Биатрис. Бог да му е на помощ!


	Очакванията му, че нищо няма да отвлече вниманието на лейди Елизабет от него, бяха разбити още в самото начало. Тя водеше прислужницата си — госпожица на неопределена възраст с мрачно изражение, която го погледна с почти неприкрито презрение. Очевидно не смяташе, че е достоен за нейното безценно агънце.
	Докато помагаше на жената да се настани на малката седалка в задната част на файтона, Флин й се ухили широко. Беше му приятно да се сблъска с човек, който не го одобрява — така имаше върху какво да работи.
	Докато пътуваха към Хайд Парк, не говориха за нищо важно: Флин трябваше да се съсредоточи върху движението. За щастие конете очевидно бяха свикнали с хаотичното движение в Лондон, защото дори не трепнаха и продължиха да препускат елегантно и плавно.
	Лейди Елизабет седеше до него, изпънала гръб като малък войник, с абсолютно безизразно лице. „Срамежлива е“ — каза си Флин. За първи път оставаха насаме… или почти. А може би и пътуването я изнервяше.
	Той се зае със задачата да я накара да се отпусне.
	Поговориха за времето — лейди Елизабет отбеляза, че се затопля. Флин отговори, че след като почти десет години е живял в тропически климат, още не смята, че е топло.
	Лейди Елизабет нямаше какво да добави по темата, дори въпрос къде е бил или как се чувства човек в чужда страна.
	Разговорът се насочи към сезона.
	— Смятате ли да присъствате на маскения бал другата седмица, господин Флин?
	— Да. Нямам търпение. И ще нося истински костюм, а не само домино, за разлика от някои хора — като моя приятел лорд Девънам, — които смятат, че това е напълно достатъчно за маскен бал.
	Тя не отговори — дали от свенливост, от нерви или от липса на интерес, — затова той попита:
	— Какъв костюм смятате да носите, лейди Елизабет?
	— О, не мога да се издам така! — Но на лицето й се появи най-близкото подобие на усмивка, което Флин беше видял до този момент, затова той продължи темата.
	Все още говореха за костюмите, които тя бе видяла — или носила, Флин не беше сигурен — на други маскени балове, когато минаха през портите от ковано желязо и се озоваха в парка.
	— Пролетните цветя започват да цъфтят — отбеляза лейди Елизабет. — Пролетта е толкова щастлив сезон, не мислите ли? След студа от миналата година…
	Поне се стараеше. Флин се опита да измисли какво да каже, затова я помоли да му казва имената на всички цветя, които видят — защото познавал само цветята от тропиците, което беше лъжа.
	Не знаеше абсолютно нищо за цветята. Можеше да познае розите. И маргаритките. И жълтите нарциси. Видя един на път да цъфне и двамата прекараха няколко минути, като му се възхищаваха. Очевидно нарцисите бяха щастливи цветя.
	Продължиха да вървят. С такъв разговор нямаше да постигне нищо.
	Какво щеше да каже на Дейзи — или на другиго, ако тя — или някой друг — го попита каква е лейди Елизабет? Че според нея цветята и сезоните са щастливи? И че обича да се издокарва?
	Беше дошъл мигът да прояви откровеност.
	— Баща ви говорил ли ви е за мен, лейди Елизабет?
	На малката седалка отзад прислужницата изсумтя.
	Флин не толкова видя, колкото почувства предпазливия, прикрит поглед, който му отправи лейди Елизабет.
	— Да.
	— Значи сте наясно с намеренията ми?
	От гърлото й се чу някакъв тих звук и тя кимна.
	— И ви е приятно да ви ухажвам — имайте предвид, че не ви задавам по-важния въпрос, — просто искам да знам дали желаете да ме опознаете малко по-добре. С оглед на… — Той млъкна и се замисли за възможността графът да повдигне срещу него обвинение в нарушаване на обещание за брак, и се поколеба. — С оглед на това, което може да се случи после.
	Настъпи кратка тишина. Нарушена от изсумтяване от седалката отзад.
	— Лейди Елизабет? — настоя той. — Ако не желаете да продължите, сега е моментът да го кажете — преди да отидем по-далеч. Сега, докато тук няма кой да ни чуе.
	Зад гърба им долетя още едно многозначително изсумтяване. Флин разпозна езика на сумтенето, любим на прислужника му. Добави:
	— Тоест, ако прислужницата ви не шпионира за баща ви.
	От седалката отзад долетя възмутено ахване.
	— Мюър служи само на мен — обади се припряно лейди Елизабет. — Навремето ми беше дойка.
	— И освен това не разнася слухове за господарката си — чу се мрачен глас отзад.
	И изсумтяване.
	Флин се усмихна.
	— Чудесно. И така, какъв е вашият отговор, лейди Елизабет? Желаете ли да продължа да ви ухажвам — да ви идвам на гости, да излизаме на разходка с файтон и тъй нататък, докато вземем решение? Защото ако не желаете, кажете го сега. Няма да ви се обидя и няма да кажа на никого.
	Предпочитам ясните условия.
	Тя не отговори веднага. Несъмнено обмисляше как да го каже.
	— Татко ми показа какъв е дългът ми и аз съм готова да… да продължа познанството ни — рече накрая.
	Това му показа какво е положението. Тя беше _готова_. За нея Флин беше само дълг. Само парите, които щяха да измъкнат баща й от тресавището от дългове, в което беше потопил семейството си.
	Комар, пари и жени — според проучванията на Флин заради това лорд Комптън беше пропилял цяло състояние. Този човек изобщо не му допадаше.
	Един мъж трябваше да предпази семейството си от дългове, а не да пропилява парите си — и сигурността на близките си — заради собствените си удоволствия.
	Комптън беше решил хладнокръвно да пожертва дъщеря си в замяна на състоянието на Флин. А тя щеше _да_ _изпълни дълга си_.
	Въпреки всичко Флин не можеше да обвинява момичето, задето не откликва на вниманието му с по-голям ентусиазъм. Всъщност, предвид факта, че почти не се познаваха — засега, — честността на лейди Елизабет му се стори доста привлекателна. Тя беше изключително студена за момиче, което току-що се е съгласило да приеме нечие ухажване, но той не се съмняваше, че ще успее да разтопи този лед.
	Все още дори не я беше целунал.
	Боже, тези англичани наистина бяха обърнали нормалния ред на нещата с главата надолу — искаха от един мъж _първо_ да се ожени за момичето и _после_ да го целуне. И, разбира се, чак след това да преспи с невестата си.
	Флин се замисли за тази перспектива. Лейди Елизабет и тогава ли щеше _да изпълни дълга си_?
	Милостиви Боже! Това щеше да убие всяко удоволствие.
	Двамата приключиха с обиколката на парка, като сочеха нарцисите, кокичетата и други прелестни — и навярно щастливи — цветя, преди Флин да обърне конете към къщи.
	Не беше постигнал кой знае какво, но поне си изясниха нещата и на него му беше приятно да си мисли, че сега тя изглежда по-непринудена.
	Поне прислужницата със сигурност не го гледаше толкова строго, докато й помагаше да слезе. И това беше някакъв напредък.
	— Питах се, госпожице Мюър, дали случайно не познавате моя прислужник, Тибинс? Ърнест Тибинс? — попита той.
	Тя го погледна така, сякаш виждаше пред себе си луд човек.
	— Не. Откъде да го познавам?
	— Просто ми се струва, че двамата говорите на един и същ език — отговори Флин. — Приятен следобед, дами!
	Той подкара конете и се отдалечи с лека усмивка, оставяйки двете жени да гледат подире му.
	Разходката не беше минала съвсем според очакванията, но Флин не беше недоволен от резултата.
	Не беше и съвсем доволен.
	Момичето може и да бе готово, но в никакъв случай не беше въодушевено.
	Въпросите на Дейзи не спираха да го глождят. Преди да ги запрати в лицето му, той не се беше замислял дали наистина иска да се ожени за аристократка с титла. Доскоро тази идея му се струваше съвсем разумна.
	Но сега, когато съпостави въпросите на Дейзи с отговора на лейди Елизабет… ами, не можеше да не се замисли.
	От една страна, открай време се гордееше, че изобщо не го интересува кой какво мисли за него. От друга, класовата принадлежност беше нещо важно. Във всички страни, които беше посещавал, обществото бе организирано в прослойки и винаги бе хубаво да си от най-горната, отколкото от най-долната.
	Ако се оженеше за лейди Елизабет, щеше да се сдобие със съпруга, сродена с цял куп аристократи… както и с деца, надяваше се Флин. Повече от всичко на света искаше деца.
	Знаеше какво ще донесе този брак на самия него и на лорд Комптън. Но лейди Елизабет? На нея какво щеше да й донесе?
	Съпруг, разбира се, при това богат. Но тя не го познаваше достатъчно добре, за да прецени дали ще й бъде добър съпруг. Не знаеше дали няма да се окаже, че обича да бие жени, че е комарджия и почитател на блудниците, също като баща й.
	Не, за нея този брак беше _дълг_. Но каква друга възможност имаше?
	Домът й се предаваше по мъжка линия. След смъртта на баща си тя щеше да остане на улицата, изцяло зависима от милосърдието на братовчед си. Освен това беше на брачния пазар вече от няколко години, така че бе ясно, че никой от останалите големци не иска момиче без зестра, колкото и да е възпитано и с безупречно потекло.
	Флин не се съмняваше, че когато й направи предложение, тя ще приеме.
	Този брак беше всичко, което самият той твърдеше, че иска. Защо тогава разходката остави у него неприятно чувство?
	С мисли, насочени към далечното бъдеще, той направляваше файтона по тесните улички, които водеха към конюшните. Бракът се сключваше с цел създаване на деца и той искаше неговите деца да разполагат с всички предимства. Не искаше да страдат като него.
	От друга страна, не искаше да отглежда куп малки сноби, които си въобразяват, че целият свят им е задължен — и се смятат за по-добри от обикновените хора просто заради произхода си.
	Ръцете му стиснаха силно юздите. Неговата дъщеря никога — за нищо на света! — нямаше да бъде принудена да се омъжи за непознат само за да изплати дълговете на баща си.
	Той с усилие отпусна пръстите си. И въпрос не можеше да става лейди Елизабет да бъде _принудена_. Той щеше да се погрижи за това. Тя може и да не разполагаше с много възможности за избор, но все пак _имаше_ възможности.
	Тя се държеше сковано и неловко, но все още не го познаваше добре.
	Опознаеше ли го, несъмнено щеше да омекне. Дори и да мислеше за дълга си, Флин щеше да й покаже, че дългът може да бъде и удоволствие.
	Ако тя му дадеше възможност.
	Той повери файтона и конете на грижите на конярите и забърза към площад „Бъркли“. Четири часът без петнайсет минути. Почти беше време за неговия така наречен урок.


>	5

E>
	Който е готов да танцува, той е узрял и да се влюби.
@	Джейн Остин, „Гордост и предразсъдъци“
E$

	В четири часа без пет минута Федърби почука на вратата на работната стая на Дейзи.
	— Госпожице Дейзи, вече е почти време за урока на лейди Биатрис.
	Дейзи се намръщи, но остави настрана ръкава, който шиеше.
	— Ще отида, но няма да танцувам, пусто да остане!
	Федърби не каза нищо. Просто й задържа вратата с безизразно лице.
	Дейзи взе една рокля, чийто подгъв беше забоден с карфици, но още не беше зашит. Федърби огледа дрехата, но не каза нищо. Умееше да кара нещата да се случват само като… имаше очаквания.
	— Мразя танците! — заяви Дейзи, сякаш й беше възразил. — Не умея да танцувам.
	Тя затрополи нагоре към стаята, разчистена за уроците им, влезе и закова на място. Килимът беше навит, всички излишни мебели — изнесени. Бяха останали само пианото и няколко стола, наредени покрай едната стена, но не това я накара да се сепне.
	Освен лейди Биатрис, Джейн, Аби и Дамарис, възрастния французин мосю Лефарж, който им преподаваше различните танцови стъпки, и братовчедка му мадам Бертран, която свиреше на пианото, в стаята имаше четирима господа един непознат, Макс, Фреди и господин Флин.
	Четирима.
	— Какво, по…
	— На момичетата им трябва още практика с истински партньори — заяви лейди Биатрис. — Затова мосю Лефарж доведе един свой братовчед, за да танцува с Джейн, а аз поканих Макс и Фреди. И, разбира се, господин Флин също се нуждае от уроци, след като е прекарал целия си живот в морето.
	— Не е точно така — започна Флин. — И всъщност ви казах, че мога…
	Но възрастната дама не му обърна внимание.
	— Аби и Дамарис ще танцуват със съпрузите си, колкото и да е старомодно, а Джейн ще танцува с…
	— Флин — прекъсна я Дейзи и седна с шева си край прозореца.
	— Глупости! Джейн ходи по балове и целият свят я гледа. Трябва й допълнителна практика с партньор, който знае какво прави. Братовчедът на мосю Лефарж е специалист, а господин Флин — начинаещ.
	— Всъщност не съм… — започна Флин.
	Лейди Биатрис вдигна лорнета си и го изгледа с блеснали очи.
	— Сигурна съм, че танцувате чудесно моряшките танци, господин Флин, и някой ден трябва да ни покажете — но не днес.
	Макс и Фреди се помъчиха не особено успешно да потиснат смеха си.
	Лейди Биатрис ги измери с онзи смразяващ поглед, който превръщаше големи мъже отново в ученици, и продължи:
	— Джейн има нужда от специалист, който да й помогне да усъвършенства стъпките си, затова ще танцува с братовчеда на мосю Лефарж. А ти, Дейзи, ще танцуваш с господин Флин.
	Дейзи вдигна глава.
	— Кой, аз ли? Но…
	— Но какво? — попита кротко лейди Биатрис. — Това не е ли урок по танци? Ти не дойде ли по свое желание? — И възрастната дама насочи лорнета си към нея.
	Федърби, който още не се беше оттеглил, изгледа Дейзи.
	Многозначително.
	Тя го изгледа ядосано. Всички се бяха съюзили срещу нея. Погледна към Флин, който се бе посветил на задачата да изтърси от ръкава на жакета си едно пухче. Невидимо пухче. Какъв страхливец и предател!
	— Ще бъде забавно, Дейзи — започна да я придумва Джейн.
	— Може да установиш, че ти харесва — добави Дамарис съчувствено.
	Предадена от всички, Дейзи погледна към Аби, но тя не каза нищо.
	Знаеше какво мисли Дейзи за танцуването, знаеше какво мисли и за глупавия си крак. Дейзи преглътна с усилие.
	Флин прекоси с широка крачка стаята към нея и вдигна ръка.
	— Хайде, момиче, няма какво друго да направите, освен да отстъпите елегантно.
	Елегантно ли? Колко смешно! Когато излезеше на танцовата площадка, у нея нямаше да има нищо елегантно. И да танцува точно с Флин! Да се изложи точно с него! Тя не помръдна.
	— Ако ми откажете, възрастната дама ще ме накара да танцувам с дребния стар французин. Той носи _руж_! — добави Флин с комично изражение. — Няма да ми го причините, нали, Дейзи? Не и след като положих толкова усилия, за да можете да избирате първа от онези прекрасни платове.
	В бездънно сините му очи проблесна смях. Дейзи виждаше, че няма да се откаже. Той дори не подозираше какво я мъчи.
	— О, добре, но това е изнудване!
	Не беше. Той просто бе ужасно неустоим, да го вземат дяволите!
	Намръщена, тя запрати роклята, която шиеше, на пода зад гърба си и навъсено изтрополи на танцовата площадка.
	— Много съм поласкан, госпожице Чанс, че приемате поканата ми така благосклонно — измърмори Флин. В сините му очи танцуваше смях. Този предател се забавляваше.
	— Престанете, Флин! Не съм молила за това.
	— И аз не съм — каза той. — Мислех, че са принудили само мен.
	— Принудили ли?
	Той сви рамене.
	— В английския флот има два вида моряци — доброволци и принудени насила. Един принуден човек може да се съпротивлява до безкрай и да бъде нещастен, а може и да се опита да извлече най-доброто от ситуацията. Сигурно виждате какво съм избрал аз. — Той протегна ръка.
	Дейзи въздъхна. Проклет да е! Той имаше право. Вдигането на шум не помагаше на никого. Поне на нея — със сигурност. Най-добре да започва с ужасния танц и да свърши възможно най-бързо. И да се надява, че Флин ще внимава за собствените си стъпки и няма да забележи как тя обърква всичко.
	— Ще започнем с валса — обяви мосю Лефарж. Сбръчканият възрастен французин се обличаше по начин, напомнящ за миналия век, чак до пудрата и ружа. — Първо господата се покланят, ето така — и той демонстрира, — а дамите правят реверанс, ето така. — Отново демонстрира и въпреки тесните панталони от атлаз, реверансът му беше безупречен. — Господата слагат ръцете си ето така и ето така. — Показа и провери дали всички са заели правилната поза. — Сега си ти, Клотилд, но бавно, _s’il vous plait*_.
	[* Моля (фр.) — Б.пр.]
	Мадам Бертран изсвири един акорд. Дейзи си пое дълбоко дъх и се приготви да се изложи. Танцът започна.
	— Едно-две-три, едно-две-три — заповтаря французинът.
	Дейзи чуваше звука на неравните си стъпки, непоносимо висок върху дървения под. Троп-троп-троп, троп-троп-троп. Навярно го чуваха и всички останали. Беше унизително.
	Едрата топла ръка на Флин обгръщаше кръста й и това я разсейваше ужасно много. Той се опита да я завърти.
	— Ох! Не ме дърпайте!
	— Не ви дърпам. Водя. Мъжете трябва да водят.
	Дейзи изсумтя. Усещаше аромата на сапуна му за бръснене, както и свежия мирис на добре изпрана риза.
	И на самия Флин. Той винаги ухаеше приятно. Дланите й се потяха.
	Искаше да издърпа ръката си от неговата и да я избърше, но нямаше начин.
	Той пристъпи напред и тя залитна назад.
	— Сега ме бутате — каза тя.
	— Не, вие се съпротивлявате.
	Всичко това сякаш му се струваше безкрайно смешно. Нейното раздразнение обаче нарастваше.
	— Мадмоазел, трябва да оставите господина да води.
	Дейзи се намръщи.
	— Стига толкова! Не мога да танцувам, пусто да остане, и ми се иска да…
	— Престанете да се съпротивлявате, момиче — обърна се Флин към нея. — Просто си затворете устата и ме оставете да водя.
	Дейзи искаше да го изрита, но лейди Биатрис ги наблюдаваше зорко като ястреб.
	Опита се да си припомни стъпките. Загледа се в жилетката му — алени, зелени и златни китайски дракони на черен фон. Тя беше ушила тази жилетка. Спомняше си всеки бод.
	— Едно-две-три, едно-две-три… — продължаваше напевно французинът.
	Братовчед му елегантно въртеше Джейн из стаята и тя се носеше като изящна фея. Фина, прелестна изящна фея.
	Дейзи приличаше по-скоро на сърдит трол.
	— Мразя това! — измърмори тя. Троп-троп-троп, троп-троп-троп.
	— Така ли? А на мен ми е толкова приятно — измърмори Флин, пребори съпротивата й и я завъртя. — Разбира се, имам най-чаровната и сговорчива партньорка на света…
	Тя го погледна подозрително.
	Той я погледна засмяно.
	— Не знаех, че валсът и борбата толкова много си приличали.
	Тя се опита да го изгледа ядосано, но не можа да сдържи смеха си.
	— Боже! — възкликна удивен Флин. — Това смях ли беше?
	— Ако не внимавате, ще ви изритам! — Но устните й продължаваха да се усмихват.
	Той се подсмихна.
	— Ако се отпуснете и ме оставите да водя, може дори да ви хареса.
	Тя изсумтя.
	— Никакъв шанс.
	— Шанс ли? Да, вие сте Чанс и ако само ме оставите да водя…
	След още няколко боричкания, завършили с победоносни завъртания, той спря. Танцът ли беше свършил? Слава богу.
	Дейзи се опита да издърпа ръката си, но Флин не я пусна.
	— Мадам Бертран! — провикна се той. — _Encore une fois, mais plus vite, s’il vous plait._
	— Какво казахте? — попита Дейзи, но музиката започна пак.
	— Елате — подкани я Флин и я стисна много по-здраво, отколкото им беше показал мосю Лефарж. После започна бързо да я върти из стаята.
	Сега музиката беше два пъти по-бърза от преди.
	— Какво, по дяволите… — започна Дейзи и млъкна, погълната от усилието да не загуби ритъма. Спъна се и едва не падна. Вкопчи се силно в него. Той дори не забеляза — просто продължи да я върти в кръг. Тя забрави за стъпките. Можеше единствено да се опитва да се задържи на краката си. Ако той я пуснеше, щеше да падне право по очи, сигурна беше.
	Или по задник.
	— Копеле такова! Пус… о, проклятие! — измърмори тя, когато пак се спъна.
	Той се ухили, без да спира да танцува.
	В мига, в който този проклет танц свършеше, Дейзи щеше да го убие. Тя се вкопчи в него с всички сили, сигурна, че всеки момент ще се спъне, ще се просне на пода и ще се изложи пред всички.
	Но по някаква причина това не се случи.
	Обвил здраво едрата си топла ръка около кръста й и поел в другата си ръка нейната, Флин я задържа здраво въпреки неравномерните й стъпки.
	Беше силен. Едрото му тяло беше котвата, около която се въртеше Дейзи.
	Постепенно осъзна, че в никакъв случай няма да падне. Можеше да залитне, можеше да се спъне, но Флин нямаше да я остави да падне.
	Тази мисъл я накара да се поотпусне. Ненадейно започна да разбира ритъма на музиката. Забрави за куция си крак, за неравните си стъпки и за троп-троп-троп, и за всичко друго, което трябваше да прави — просто го остави да я върти в кръг пак и пак. И пак.
	Господи! Това значи било да танцуваш! Тя на практика летеше.
	— Така е по-добре — прошепна той. — Виждате ли? Когато спрете да се съпротивлявате, когато забравите, че куцате…
	Тя се спъна.
	— Съжалявам, не биваше да…
	— Млъкнете! Просто млъкнете! — изсъска Дейзи яростно. Но стъпките й пак се превърнаха в троп-троп-троп.
	Завършиха танца, без да казват нищо. Мадам Бертран изсвири последния акорд и Флин най-накрая пусна Дейзи. Тя отстъпи назад, задъхана, и направи нещо, което не й се беше случвало от дете: избърса лепкавите си длани в полата си.
	Флин погледна към нея, смаян.
	— Дейзи…
	Тя отказа да го погледне в очите.
	— Поклонете се на партньорите си — нареди мосю Лефарж.
	Флин се поклони и каза с тих глас, който само тя можеше да чуе:
	— Не исках да… Просто… когато спряхте да мислите за себе си и да се притеснявате, започнахте да танцувате леко като фея…
	Но Дейзи не искаше да слуша такива глупости. Знаеше, че не е вярно.
	Направи му реверанс, измърмори, че му благодари, и се отправи обратно към мястото си. Цялата стая можеше да чуе неравното й трополене по дървения под.
	Тя хвърли бърз поглед към останалите. Джейн каза нещо на лейди Биатрис и излезе забързано — несъмнено за да се погрижи за онова пусто куче, което беше прибрала. Дамарис и Фреди се смееха за нещо. Макс и Аби все още стояха прегърнати и си говореха тихо.
	Единствено Флин гледаше към нея с леко сбърчено чело.
	Дейзи знаеше, че лицето й пламти. Но това не я интересуваше. Беше се изложила абсолютно и непоправимо. Искаше й се да избухне в плач, но тя никога не плачеше. Никога.
	Взе сгънатата рокля, която шиеше, погледна към лейди Биатрис и повиши глас:
	— Свърших с пустия урок. Надявам се, че сте доволна. Сега имам работа.
	Излезе, без дори да затръшне вратата, и забърза по стълбите към работната си стая, където отново можеше да бъде самата себе си: Дейзи, която знае в какво я бива и къде й е мястото — в нейната собствена малка империя.
	Не на някоя проклета танцова площадка.


	След урока по танци Макс покани Флин да се присъедини към него и Фреди за едно питие — момичетата смятаха да пият следобеден чай с лейди Биатрис и бяха споменали нещо за рокли. Или костюми. Флин с удоволствие прие.
	Излезе преди тях и тъкмо слизаше по стълбите, когато видя Джейн да бърза нагоре, без да спира да се оглежда неспокойно.
	— Госпожице Джейн — каза той възпитано и понечи да й отстъпи път.
	Тя припряно скри нещо зад гърба си, но Флин все пак успя да зърне малка обувка от червена кожа с розичка в червено и бяло на носа.
	— Носите на госпожица Дейзи пантофките й, така ли?
	— По-тихо! — възкликна тя и се огледа виновно, за да види дали някой ги е чул. — Тя нали не идва след вас?
	— Не, изфуча по стълбите преди мен — увери я той. — Сигурно вече е в работната си стая. Защо, какъв е проблемът?
	Джейн му показа обувките и промълви с трагичен глас:
	— Кучето ми.
	Само на едната обувка все още имаше розичка… на косъм. Висеше буквално на една нишка. Другата беше сдъвкана, раздърпана и абсолютно съсипана.
	— Дейзи ще ме убие. Или още по-лошо, ще убие кучето ми. Но тя сама си е виновна! Не е трябвало да ги оставя на открито и да го изкушава с кожени пантофки! Още не е свикнало да живее с хора.
	От коридора над главите им се разнесоха гласове и Джейн се огледа трескаво, сякаш търсеше къде да скрие съсипаните пантофки.
	— Хайде, дайте ми ги — каза Флин.
	Джейн му ги тикна в ръцете, а той пъхна по една пантофка в двата джоба на жакета си точно когато Макс и Фреди се появиха на площадката.
	Джейн измърмори благодарност и забърза нагоре. Флин сдържа усмивката си. Очевидно от него се очакваше да се отърве от веществените доказателства.


	Денят беше ясен и хладен и тримата мъже отидоха пеша до дома на Макс, който се намираше зад ъгъла. Макс ги заведе в библиотеката и те се настаниха в удобни меки кресла.
	Домакинът им наля по едно питие.
	— Не очаквах да те видя на уроци по танци, Флин.
	— Е, очевидно имам нужда — всички знаят, че моряците умеят да танцуват само моряшки танци. — Той се наведе напред и добави с поверителен тон: — И знаете ли, че в „Олмак“ изобщо не свирят такива танци? Никога не съм бил толкова стъписан.
	Другите двама се разсмяха.
	— И така, значи не си й казал за всички балове, приеми и увеселения, на които си танцувал в разните посолства и големи къщи в най-далечните краища на империята?
	— Тя не ми даде възможност.
	— Е, как ти изви ръцете? — полюбопитства Фреди.
	Флин се ухили.
	— Да оставим моряшките танци настрана. Това си беше чисто наказание.
	— И той им разказа историята.
	— Пами Гъртъл-Бют! — потръпна Фреди. — Ужасна жена! Тя дори не е паста, тя е… застоял комат от Бат. Който само говори. И говори. И не млъква… само глупости, при това с цяло гърло. Веднъж прекарах цели две седмици в нейната компания на едно увеселение в провинцията. Заваля сняг… не можех да избягам. Освен това гледа плъхове и ги оставя да пълзят по тялото й. — Той отново потръпна и пресуши чашата си. — Никога няма да го забравя.
	Макс се подсмихна.
	— И леля Биа повярва на тази история?
	— За цели пет минути — потвърди Флин. — Беше абсолютно ужасена. Каза, че едва не получила сърцебиене.
	— Така ти се пада — отсъди Фреди. — Пами Гъртъл-Бют! Всеки би получил сърцебиене!
	Макс каза:
	— Предполагам, че леля Биа е искала да намери партньор за Дейзи. Аби казва, че е твърдо решена да накара Дейзи да посещава уроците заедно с всички останали, колкото и да протестира.
	Флин си помисли за протестите на Дейзи. Стори му се, че разбира на какво се дължи поне част от неохотата й.
	— Някой от вас знае ли какво й е на стъпалото?
	Фреди поклати глава.
	— Нямам представа.
	— Проблемът е с крака, а не със стъпалото — каза Макс. — Не съм сигурен какво се е случило — може би някаква злополука като дете, — но мисля, че единият й крак е по-къс от другия.
	Флин си помисли за начина, по който се движеше Дейзи, и кимна. Звучеше логично.


	Няколко часа по-късно Флин напусна дома на Макс. Облече си палтото и напипа обувките в двата джоба. Трябваше да ги изхвърли — никой не можеше да ги използва. Огледа ги и забеляза колко са надъвкани. Е, може би някое животно би могло.
	Забеляза, че са били хубави. Хрумна му една идея. Поколеба се.
	Защо не, по дяволите?
	И така, на път към къщи той се отби в малка обущарница на една задна уличка, за която беше чувал. Даде на обущаря съсипаните обувки на Дейзи и обясни какво иска.
	— Ще се справите ли?
	Човекът го увери, че ще успее, и Флин си продължи по пътя.


	— Сигурна ли си, че не искаш да дойдеш на маскения бал, Дейзи? — попита Джейн. — Лейди Биатрис ти осигури покана. Ще бъде толкова забавно ще има толкова прекрасни костюми!
	— Не, миличка, благодаря ти. Тези неща не са в моя стил.
	Дейзи имаше прекалено много работа, за да хукне по балове. Тя оправи синята атлазена панделка на костюма на Джейн — на пастирка. „Оказа се чудесен“ — помисли си тя. Джейн по нищо не приличаше на пастирките, които беше виждала Дейзи — не че в Лондон беше виждала кой знае колко, — но изглеждаше хубава като картинка, което бе най-важното.
	— Упорито момиче такова! Ще ти се отрази добре да излезеш от онази тясна стаичка и да започнеш да се срещаш с хора! — отсече лейди Биатрис.
	— Не мога — възрази Дейзи. — Нямам костюм.
	— Сложи си домино — предложи лейди Биатрис, великолепна в ролята на Добрата кралица Бес, с брокатена рокля в пурпурно и златно и златна яка.
	— Няма нужда да оставаш дълго — продължи Джейн с убедителен тон. — Балът ще се състои съвсем наблизо. Можеш да дойдеш за малко, а после да се прибереш.
	— Вижте, спрете да се притеснявате за мен, тръгвайте и се забавлявайте — подкани ги Дейзи. Беше се уморила да спори. — Не съм в настроение за увеселения. Имам малко работа, а после ще си легна рано.
	Звънецът на входната врата иззвъня.
	— Сигурно са Аби и Макс — каза тя. — Не бива да ги карате да чакат.
	— Упорито момиче такова! — измърмори лейди Биатрис и я целуна по бузата. — Гледай да се наспиш добре — започваш да изглеждаш ужасяващо бледа и изпита!
	— Ще се наспя — излъга Дейзи, прегърна Джейн, слезе след тях по стълбите и им помаха, когато се качиха в каретата.
	— Това не е ли лудост, Федърби? — попита тя, докато той затваряше вратата след тях. — Да ходят с карета, когато трябва да отидат само зад ъгъла?
	Той я погледна и се престори на стъписан.
	— Добрата кралица Бес? Да върви пеш? Немислимо!
	Дейзи се засмя.
	— Искате да кажете, лейди Биа? Да върви пеш? Немислимо! Не и когато има карета на разположение.
	Тя забърза нагоре по стълбите и се върна в работната си стая.
	Беше почти готова с роклите на Джейн — до момента, — а лейди Гелбърт и възрастната госпожа Хартли-Пийкок от известно време нервничеха, че си искат нощниците и пеньоарите. Двете възрастни дами така отчаяно копнееха за тях, че дори бяха предложили на Дейзи да й платят двойно — в брой! — след като тя вече им беше назовала безумна цена.
	В брой. Тази вечер щеше да работи по тези поръчки.
	Колкото и да беше уморена, Дейзи се ухили, докато вземаше първото от полуготовите творения от коприна и дантели — розова коприна и кремави дантели. Вдяна иглата и се зае за работа.
	Кой би помислил, че нощницата и пеньоарът, които беше ушила за лейди Биа преди време, ще й донесат цял куп поръчки от богати възрастни дами от цялото висше общество?
	И кой би повярвал, че такива дрехи, каквито Дейзи шиеше за момичетата от бордея, ще станат толкова търсени от уважавани възрастни дами? Но колкото по-неприлични бяха, толкова повече ги харесваха старите момичета. Напоследък Дейзи шиеше тези рокли от истинска френска дантела и истинска коприна — при това нови, а не парчета, отрязани от стари рокли. Трябваше да признае, че усещането на коприната върху кожата й е прекрасно.
	Но всички тези години, през които режеше стари рокли на парчета, за да вземе плата, я бяха научили как се правят дрехи — как се режат и оформят. Отначало използваше парчетата като кройки, но скоро се научи да ги намества и приспособява.
	В главата й открай време се въртяха безброй идеи за дрехи.
	И сега знаеше как да направи така, че да изглеждат точно както си представяше. Беше й приятно, че може да накара едно пухкаво момиче да изглежда стройно или да придаде на мършаво момиче известна закръгленост. Имаше и усет за цветовете — цветът можеше да накара една жена да изглежда болнава или преливаща от жизненост, да направи очите й безжизнени или искрящи. Дрехите не спираха да я запленяват.
	Пристигаха все повече и повече поръчки. Дейзи си беше мечтала точно за това. Защо да си губи времето с балове, вместо да довърши нещо — нещо, за което щеше да получи пари?
	Освен това защо да ходи на бал и да гледа как Флин се върти из залата с _изящната_ лейди Елизабет?


	Балната зала беше препълнена, както обикновено при най-успешните светски събития. Флин разбута с рамене пъстроцветната тълпа и се пъхна между една русалка и някакъв крилат мъж, загърнат в чаршаф, с венец от листа и нищо друго. Предположи, че е гръцки или римски бог.
	Зърна Дамарис и Фреди, и двамата облечени с китайски одежди. Фреди имаше дълги мустаци като на мандарин, които висяха от брадичката му.
	— На лицето ти се е закачило някакво водорасло — отбеляза Флин и посегна към него.
	— Не ме докосвай, дивак такъв!
	Фреди отстъпи назад и го огледа от глава до пети.
	— Пусто да остане, Флин, забравил си да си облечеш костюм. — Обърна се към Дамарис: — Носи абсолютно същите дрехи, както когато се запознахме.
	Флин се ухили. Фреди чудесно знаеше, че е поръчал това одеяние специално за бала.
	— По-добре, отколкото да навлека пеньоара на жена си.
	— Престанете и двамата! — засмя се Дамарис. — Господин Флин, изглеждате прекрасно — ослепителен, страховит пират!
	Флин се опита да си придаде скромен вид, но трябваше да признае, че е много доволен от костюма си. Носеше тесни червени панталони, блестящи черни ботуши до бедрото, жилетката си с дракони, бяла риза с пенеста дантела и жакет от пурпурен и златен брокат. На главата си беше увил черен шал с бял череп и кръстосани кости, а маската му беше назъбена ивица от черно кадифе с две зловещи дупки за очите. На ухото му блестеше най-огромната и най-лъскавата от всичките му златни обеци.
	Като последен акцент бе затъкнал в черния си кожен колан къса закривена сабя.
	— А вие изглеждате прекрасно, Дамарис. Прекалено сте хубава, за да сте омъжена за този неугледен тип.
	Бродираният китайски костюм на Дамарис придаваше съвършенство на стройната й и елегантна фигура.
	— Малко уважение, пирате — аз съм мандарин и съм страшно важен.
	Мога да заповядам да ти отсекат главата — щракна с пръсти Фреди — ей така! Сигурен съм, че тогава ще изглеждаш по-добре.
	В този момент към тях се присъединиха Аби и Макс, Джейн и лейди Биатрис. Всички си размениха поздрави и лейди Биатрис огледа Флин с неприкрито одобрение.
	— Точно _такъв_ мъж очаквах да видя, когато Макс за първи път ми спомена за своя приятел капитан Флин — наперен, с пъстро облекло и излъчване на пират. Изглеждате прекрасно. Много мъжествен. — Тя погледна към сабята му — или поне Флин се надяваше да е към сабята му. — Надявам се, че не е истинска. Нали не искате да нарежете роклите на дамите на парцали?
	— Тя е от картон, боядисан в сребристо, милейди — увери я Флин. — Взех я от една театрална трупа.
	— Хубаво. — Тя отново го огледа от глава до пети. — Тази жилетка я е ушила Дейзи, нали? — Смушка го в гърдите с дръжката на лорнета си.
	Флин кимна.
	— Момичето трябваше да е тук и да я види в целия й блясък.
	— Не е ли тук? — попита Дамарис и се огледа. — Мислех, че сте й уредили покана.
	— Казва, че щяла да си легне рано, но _аз_ знам, че няма. — Възрастната дама изсумтя. — Това упорито създанийце си остана вкъщи, за да работи. Наистина е започнала да се превръща в отшелник. Е, добре, деца, тръгвайте, танците ще започнат всеки момент. Тръгвайте и си намерете партньори.


>	6

E>
	Без да идеализира особено и мъжете, и семейния живот, тя открай време искаше да се омъжи; бракът беше единственото благоприлично положение за една образована млада дама с малка зестра и макар да не обещаваше щастие, поне предпазваше от немотия.
@	Джейн Остин, „Гордост и предразсъдъци“
E$

	Флин си беше запазил два танца с лейди Елизабет — първия и последния валс за вечерта. Закъсня и не успя да запази танца преди вечеря, който щеше да му осигури възможността да я заведе на масата и да я опознае по-добре. Все пак нямаше нищо против.
	Изобщо нямаше намерение да танцува с нея последния валс. Вместо това щеше да я заведе в градината и да я целуне. Планираше го още от разходката им в парка. Щеше да я поразмекне. Да й покаже, че не е задължително бракът им да е само дълг, че в него може да има и удоволствие.
	Флин определено се надяваше да има удоволствие. Не искаше брак по задължение — искаше нещо по-сърдечно, по-задушевно. Не очакваше да се влюби в нея или тя в него, но се надяваше помежду им да се зароди поне привързаност.
	Не че важните клечки се държаха задушевно — през половината време женените двойки сякаш водеха съвсем отделен живот, — но несъмнено това, което се случваше в спалнята, бе нещо съвсем друго.
	Той огледа помещението. Маски, музика и малко загадъчност — вечер, създадена за романтика. Една-две целувки на лунна светлина или в сенките, създавани от разноцветните фенери, закачени из цялата градина — това трябваше да ги вкара в правилния път.
	А междувременно дами, желаещи да танцуват с него, не липсваха. Той изтанцува котильона, „Сър Роджър дьо Ковърли“ и още няколко народни танца, докато чакаше първия валс.
	Видя, че лейди Биатрис наблюдава танцьорите от стола си. Тя го забеляза и му махна да се приближи.
	— Гледах ви, господин Флин.
	— Така ли, милейди? И това, което видяхте, ви хареса, нали?
	Очите й проблеснаха одобрително — добрата стара душичка наистина обичаше флиртовете, — но тя каза само:
	— Представянето ви на танцовата площадка е задоволително.
	— Благодаря, милейди. Май урокът, който ми уредихте, направи чудо.
	Тя изсумтя развеселено.
	— Защо не ми казахте, че знаете да танцувате?
	Флин се усмихна.
	— Никога не казвам на една дама нещо, което не желае да чуе.
	Тя отново изсумтя.
	— В такъв случай този ваш навик — ако е истина — ще ви вкара в беля. — В старите й очи проблеснаха дяволити пламъчета. — Нямам търпение да го видя.
	— И аз, госпожо, и аз.
	Тя се засмя.
	— Тръгвайте тогава, негодник такъв! Идва валсът. Нали не искате да карате лейди Елизабет да ви чака? — Тя въздъхна и добави: — Ако бях двайсет години по-млада, щях да я засенча.
	— Ако аз бях двайсет години по-стар, госпожо, щях да… — започна той галантно и примигна. — Откъде разбрахте?
	— За лейди Елизабет? — погледна го иронично тя. — Мило момче, кога ще разберете, че аз _винаги_ знам всичко? — Тя го побутна леко. — А сега тичайте! Вървете да танцувате с момичето.
	Докато прекосяваше балната зала и се отправяше към чакащата лейди Елизабет, Флин се подсмихна на себе си. Фреди беше прав — възрастната дама наистина беше вещица.
	— Нашият валс, лейди Елизабет — поклони се той и протегна ръка.
	Тя не понечи да поеме ръката му. Просто погледна към нея, сякаш нещо не беше наред.
	— Какво има? — попита Флин и погледна ръката си.
	Знаеше, че лейди Елизабет не харесва вида на ръцете му — човек не може да се занимава с физически труд от ранно детство и да има гладки бели ръце на джентълмен. Ръцете на Флин бяха силни и способни. Може и да бяха покрити с белези от рани и резки от цял живот, прекаран в тежък физически труд, но бяха чисти. Ноктите му също бяха чисти, изрязани и леко излъскани.
	Не се срамуваше от ръцете си. Те показваха какъв е. И колко много е постигнал.
	— Ръкавиците ви, господин Флин — напомни му тя и леко се изчерви.
	— А, да. — Той ги извади от джоба си, сложи ги и я поведе към танцовата площадка.
	Прозвучаха началните акорди и той я взе в прегръдките си. Тя беше хладна, грациозна и много спокойна. Той се усмихна на себе си, когато си спомни скования, сърдит, бодлив таралеж, с когото беше танцувал у лейди Биа.
	Лейди Елизабет беше идеална партньорка за танц, но по някаква причина с таралежа му беше по-приятно. Все пак бе дошъл, за да ухажва дамата.
	— Тази вечер сте очарователна, лейди Елизабет.
	— Благодаря, господин Флин.
	Двамата се завъртяха.
	Той направи нов опит.
	— Прекрасна доячка сте.
	— Благодаря. Забелязах, че тук имаме още няколко такива.
	— Да, но вие сте най-хубавата.
	Настъпи кратка тишина. Лейди Елизабет се изчерви леко зад маската си.
	— Харесва ли ви балът?
	— Много — отговори тя и добави: — Особено ми харесват всички тези костюми, както и маските. Придават на вечерта полъх на интрига.
	— Предполагам, че познавате добре повечето от присъстващите.
	— О, да. Почти всички. — Тя отново се изчерви и Флин си спомни, че това е третият й сезон — и несъмнено последният, освен ако не си намери съпруг. При сегашното положение на нещата баща й навярно се бе обърнал към всеки, който му дължеше услуга, за да го финансира… и беше затънал в още повече дългове, докато се опитваше да продаде изгодно последното, което му бе останало — дъщеря си.
	— А какво мислите за моя костюм? — попита Флин непринудено.
	По лицето й премина изражение, което той не успя да разбере докрай.
	— Много е… ярък.
	— Не ви ли харесва? — попита той. — Няма да се обидя, ако е така. Предпочитам да знам какво мислите.
	Тя се поколеба.
	— Просто не е много… мъдро от ваша страна.
	— Мъдро ли?
	— Да напомняте на хората.
	— За какво?
	— За миналото си.
	За миг той впери поглед в нея. После се засмя.
	— Мили боже, момиче, никога не съм бил пират! Аз съм търговец.
	Тя стисна устни и се огледа, за да види дали някой не ги е чул.
	Флин изобщо не се вълнуваше кой може да подслушва.
	— Аз бях — все още съм — партньор в търговска компания, която търгува с целия свят. Другите партньори са лорд Девънам, Фреди Монктън-Кумс и още един, когото не познавате.
	— Да, но… — започна тя и млъкна.
	— „Да, но“ какво?
	Тя го погледна през отворите на маската си.
	— Лорд Девънам и Фреди Монктън-Кумс са _джентълмени_.
	Настъпи продължителна тишина. Двамата продължиха да танцуват.
	След миг лейди Елизабет се обади с ведър тон:
	— Каква интересна жилетка! Това морски чудовища ли са, или дракони?
	— Дракони — отговори кратко Флин. Сега момичето се опитваше да го предразположи.
	До края на танца не размениха нито дума повече. Докато я връщаше на мястото й, където я очакваше компаньонката й, тя го погледна притеснено.
	— Надявам се, че не съм ви обидила, господин Флин. Вие ме помолихте да ви кажа истината.
	— Знам — съгласи се той и се усмихна принудено. — Това може да ме научи да внимавам с желанията си, не сте ли съгласна?
	Тя наистина изглеждаше разтревожена, затова той добави:
	— Не се тревожете, момиче, аз съм дебелокож.
	Погледът й незабавно се спусна към ръцете му.
	Гласът му изстърга съвсем леко, когато каза:
	— Ще се видим след вечеря.
	Тя му се усмихна с облекчение.
	— Да, за последния валс. Нямам търпение.
	След тази случка Флин нямаше настроение нито за танци, нито за разговори. Момичето не беше виновно — той _наистина_ я бе помолил да прояви откровеност. И наистина не беше джентълмен — изобщо не се преструваше, че е. Защо тогава тези думи го подразниха толкова много?
	Той се облегна на една от колоните, заобикалящи танцовата площадка, и впери ироничен поглед в пъстроцветната тълпа. Недалеч от него една ниска, тантуреста мъхеста пчела с пухкави крила и криви жълти крака танцуваше с висок възрастен елф със свободно падащи дрехи. Зад тях възрастен мъж с тога танцуваше с жена, облечена като Клеопатра.
	Проклятие, Дейзи трябваше да е тук. Някои от тези костюми бяха фантастични и ушити с голямо въображение, а други бяха просто смешни. Във всеки случай на нея много щеше да й хареса.


	Дейзи чу, че звънецът на входната врата иззвъня, но не му обърна внимание. Беше късно — почти единайсет. Който и да беше посетителят, Федърби щеше да го отпрати. Всички знаеха, че лейди Биа и племенниците й са на маскения бал.
	След минута Федърби почука на вратата й.
	— Господин Флин чака долу, госпожице.
	Дейзи се намръщи. Мислеше, че и Флин ще ходи на бала.
	— Не му ли казахте, че всички са излезли?
	— Помоли да говори с вас, госпожице.
	— С мен ли? За какво?
	Озадачена, тя остави работата си, стана и се протегна. И бездруго беше време да свършва. Шиеше още отпреди зазоряване. Боляха я и гърбът, и очите.
	Един бърз поглед към огледалото й каза, че изглежда точно толкова изтощена, колкото се чувстваше. Флин нямаше да забележи как изглежда. Тя и не искаше да забелязва, но едно момиче трябва да има гордост. Оправи си косата, ощипа бузите си, за да поруменеят малко, и слезе на долния етаж.
	Флин, облечен е колоритен пиратски костюм, се беше настанил в салона и стана при влизането й.
	— Божке, май при мен е дошла истинска дъга! — възкликна Дейзи от прага.
	Вдигна ръка и заслони очите си, но под прикритието на пръстите си го огледа до насита. Всички тези цветове трябваше да се бият помежду си, но той някак си успяваше да го избегне. Беше много красив и дръзката самоувереност в цялото му поведение бе направо неустоима.
	— Много смешно — измърмори Флин и приглади жакета си с доволно изражение. — Добър вечер, Дейзи.
	Тя се ухили.
	— Трябвало е да се родите по времето на лейди Биа. По нейно време джентълмените са били истински пауни — облечени в коприна, атлаз и брокат във всички цветове. Не като днес, когато вечерното облекло за мъже е като… сврака — цялото в черно и бяло.
	Той се засмя.
	— Ако се бях родил по времето на лейди Биа, тя щеше жив да ме разкъса.
	— Глупости! Щяхте да се справите с нея така, както и днес — идеално — отвърна Дейзи, докато сядаше.
	Федърби беше донесъл на Флин бренди. След броени секунди се появи Уилям с поднос с каничка чай, чиния с малки сандвичи и няколко от малките сладкиши с извара, които Дейзи обожаваше. Когато видя как светнаха очите на Флин, разбра, че и той ги харесва.
	— Мислех, че ще ходите на бала с другите. Облечен сте за там. Поканата си ли загубихте, или какво?
	— Не, вече ходих.
	Дейзи си наля чаша чай.
	— Искате ли?
	Той поклати глава и вдигна чашата с бренди.
	— Какво се е случило?
	Той не отговори, просто взе чинията със сандвичи и й я поднесе.
	Дейзи знаеше, че той няма да хапне нищо, ако тя не започне първа, затова си взе един сандвич.
	— Скарали сте се с младата дама, нали?
	Той не я погледна в очите, но отговори небрежно:
	— Вече танцувах веднъж с лейди Елизабет — така се казва, лейди Елизабет Комптън — и й обещах, че ще се върна за последния валс. На такива събития човек може да танцува само два пъти с едно и също момиче.
	Той си взе един сандвич и го унищожи на две хапки.
	— Защо тогава сте дошли тук, вместо да танцувате с някое от другите момичета?
	Той отпи от брендито си.
	— Лейди Биатрис ми каза, че е уредила да получите покана, но вие сте отказали, защото имате работа.
	— Така е — отговори Дейзи. — Точно вие би трябвало да го разберете.
	— Разбирам повече, отколкото си мислите.
	Тя го погледна и присви очи.
	— Това какво означава?
	— Изглеждате съсипана — отговори той безцеремонно.
	— И какво от това? Многото работа не е убила никого. Нали не сте забравили, че започвам бизнес?
	— Знам и затова реших да дойда тази вечер, когато няма кой друг да чуе какво ще ви кажа.
	Дейзи го измери със суров поглед.
	— Какво ви става?
	— Нищо. Но знам доста повече от вас за това как се ръководи бизнес и трябва да ви кажа, че бъркате с метода.
	Дейзи настръхна и остави чашата си, която издрънча шумно.
	— Много ви благодаря, господин Флин. Сега, след като ми казахте, можете да се върнете на проклетия си бал.
	— Успокойте се, не исках да ви обидя.
	— Така ли? Казвате ми, че правя всичко погрешно — аз, която си троша пръстите от шиене от зори до здрач, за да правя красиви дрехи за Джейн и за останалите — дрехи, които други дами искат да поръчат — и очаквате да не се ядосам? По дяволите, много съм ядосана! Какво знаете вие за дамското облекло?
	— Нищо — отговори спокойно Флин. — Вие се справяте чудесно с измислянето и шиенето на дрехи. Но както сама казахте, „си трошите пръстите от шиене от зори до здрач“. И изобщо не излизате. От седмици не съм ви виждал в парка, а сега чух, че сте отхвърлили възможността да отидете на бал — на два бала, ако броим днешния, — на който всички други биха отишли дори с цената на убийство. Това не е във вашия стил, Дейзи.
	За свое огромно раздразнение Дейзи почувства, че в очите й напират нежелани сълзи. „Само защото ме болят очите“ — каза си тя и яростно примигна, за да ги прогони.
	— Да. Ами, бях _заета_.
	— Опитвате се да свършите всичко сама — съгласи се Флин.
	— И какво лошо има в това?
	— Всичко в това е лошо — отговори Флин. — Не можете да очаквате да започнете бизнес, като вършите сама цялата работа.
	— Не я върша сама, господин Многознайко! Джейн, Аби и Дамарис ми помагат, колкото могат, а лейди Биа позволява на две от прислужничките да поемат част от шиенето в свободното си време.
	Флин кимна.
	— Но пак не е достатъчно. Надценили сте се, нали?
	— Не, по дяволите, не съм!
	Флин се ухили.
	— Тази вечер не спирате да ругаете. Май улучих нерв, а?
	Дейзи искаше да го замери с каничката за чай. Откъде знаеше, по дяволите!
	— Какво правехте, преди да дойда?
	— Шиех — измърмори тя намусено.
	— Какво шиехте?
	Тя го изгледа гневно.
	— Съединявах частите на една рокля, но вас какво ви засяга…
	— Някой друг може ли да съедини тези части?
	— Разбира се. Но тук няма никого…
	— Кое е това, което само вие можете да правите и никой друг?
	Тя настръхна.
	— Какво искате да кажете — че всеки може да прави това, което правя аз?
	— Тъкмо обратното. Помислете, Дейзи! Какво правите вие в този бизнес — нещото, което никой друг не може? Нито Джейн, нито Аби и Дамарис, нито прислужничките. Само вие.
	Тя завъртя очи. Отговорът беше очевиден.
	— Аз измислям моделите, разбира се.
	— Точно така. — Флин пресуши чашата си и се облегна в стола. — Проблемът е, че мислите на дребно.
	На дребно ли? Тя го изгледа ядосано.
	— Стига сте дрънкали глупости, Флин! Нищо дребно няма в това да искам да стана най-известната модистка в Лондон.
	— В самата амбиция наистина няма нищо лошо. Проблемът е, че подходът, който сте избрали да я постигнете, е мислене на дребно. Трябва ви подходяща сграда, в която да работите — а не старата ви спалня, — и трябва да наемете шивачки, които да вършат основната работа.
	Дейзи се засмя горчиво.
	— О, да, чудесно — истинска сграда и истински шивачки. И с какво да ги платя? О, разбира се — чукна се тя по челото в пародия на жест на човек, осенен от прозрение, — защо да не използвам всички тия торби със злато, които крия под леглото? Само си лежат и трупат прах.
	— Трябва ви партньор.
	— Не! Не ми трябва! — избухна тя. — Никой няма да се докопа до моя бизнес!
	На два пъти в живота си беше губила всичко и нямаше намерение да го допусне за трети път. Освен това й беше омръзнало други хора да й казват какво да прави.
	— Не отхвърляйте идеята, преди да чуете за какво говоря. Говоря за партньор в сянка.
	— В момента малко сенки и тишина ще ми дойдат добре.
	Той не й обърна внимание.
	— Разказвал ли съм ви как с Макс основахме търговската си компания? — И продължи, без да чака отговор: — Запознахме се на борда на един кораб. Аз вече бях прекарал няколко години в морето и се бях издигнал до трети помощник-капитан. Той беше пътник, джентълмен, който едва започваше бизнеса си и искаше да стане търговец. Бях спестил някоя и друга лира, а той нямаше нищо. Но и двамата имахме планове, или може би трябва да ги нарека мечти — големи мечти. — Той я погледна. — Също като вас.
	Дейзи зачака да продължи, запленена въпреки волята си.
	— Решихме да станем партньори — Макс да използва спестяванията ми, за да купи стоки, а после аз да ги продам, когато корабът ми стигне в Англия.
	— Божке, ама колко сте били доверчив! Или може би Макс е бил доверчивият.
	— И двамата проявихме доверие. Аз му поверих спестяванията си, а той ми се довери, че няма да го излъжа с печалбата. Започнахме бавно да трупаме печалби… но наистина бавно. Чак когато лелята на Фреди умря…
	— Фреди на Дамарис — неговата леля?
	Флин кимна.
	— Може да е била пралеля, не помня. Във всеки случай му остави солидна сума. И вместо да я прахоса за луксозен живот, както биха постъпили повечето млади джентълмени, той реши да инвестира в нашата мечта. Макс му беше писал, нали разбирате — и използва парите, за да стане наш партньор в сянка.
	Дейзи скръсти ръце и се престори на незаинтересована. Все още беше ядосана на Флин, но искаше да разбере повече. Защо не беше чувала за това от Дамарис? Навярно защото Фреди никога не говореше пред дами за бизнес. Нито пък Макс. Важните клечки просто не го правеха.
	— Продължавайте! — подкани го тя. — Слушам ви.
	— Използвахме парите на Фреди, за да започнем да търгуваме на едро — натрупахме целия товар, който можехме да си позволим, избрахме стоки, за които знаехме, че ще ни донесат голяма печалба, и наехме кораб. Аз му станах капитан и го докарах до Лондон. Рискувахме всичко с онзи първи товар, но рискът ни донесе печалба. Така положихме началото на търговската си империя — и в случай че не знаете, защото съм чувал, че е вулгарно да се говори за такива неща пред възпитани хора — „Флин и съдружници“ е една от най-големите търговски компании в Британската империя.
	Той направи кратка пауза, за да може Дейзи да осмисли думите му.
	— И всичко започна, защото двамата с Макс си взехме партньор в сянка, който ни се довери достатъчно и ни даде парите си.
	Тя не каза нищо, затова Флин добави:
	— И всички спечелихме — Макс, аз, Фреди и Блейк Аштън, четвъртият партньор. Вие не го познавате. Още е някъде на изток.
	Дейзи отхапа от един сладкиш с извара, без да спира да мисли за думите му.
	— И какво общо има историята на вашия успех с мен и моите рокли? — Струваше й се, че разбира, но не беше сигурна.
	— Ако си вземете партньор в сянка, ще разполагате с достатъчно пари, за да наемете помещение и няколко шивачки. Ако разполагате с достатъчно хора, които да вършат цялата работа, ще можете да прекарвате времето си в оползотворяване на таланта си, ще измисляте модели, вместо да шиете до среднощ. Ще се запознавате с дами от висшето общество и по този начин ще увеличавате поръчките си, вместо да живеете като отшелник. Освен това ще шиете повече рокли. С други думи, ще имате истински бизнес, а не дребни занимания в собствената ви спалня.
	Флин рисуваше картина, която й харесваше: нейна собствена сграда, шивачки, които да работят под нейните указания. Тя самата да плува във водите на висшето общество, да общува с херцогини и да приема поръчки. Не че държеше да общува с херцогини. Интересуваха я парите им, а не компанията им.
	Но Дейзи умееше да разпознава приказките — те винаги звучаха прекалено хубаво, за да са верни. И винаги имаха скрита цена.
	— Фреди казваше ли ви какво да правите с парите му?
	— Не, но настоя да проверява документацията. Всъщност точно така започна да се интересува от бизнес. Оказа се, че има талант.
	— Значи, ако си взема партньор в сянка, той няма постоянно да ми казва какво да правя? Няма да ми се бърка?
	Флин сви устни.
	— Не бих казал. Хипотетично казано, разбира се, ако партньорът в сянка прилича на мен, може да иска да се увери, че умеете да водите счетоводни книги, да предлага съвет от време на време…
	— Не. Не се интересувам. — Дейзи стана рязко и отърси трохите с пръсти. — Благодаря, че се отбихте, господин Флин. Време е да се връщате при лейди Лиз. Тя ще си иска танца. Благодаря ви за разказа и за непоискания съвет.
	Флин стана и я погледна унило.
	— Не бързайте да отхвърляте тази идея, Дейзи. Просто ми обещайте, че ще помислите.
	— О, ще помисля, бъдете сигурен!
	Щеше да помисли, но нищо повече. Беше й омръзнало от хора, които си присвояваха нейните неща. През целия й живот всеки път щом успееше да спечели нещо свое, някой — обикновено мъж — успяваше да го заграби.
	А законът — проклет да е! — винаги беше на страната на проклетия мъж.
	На два пъти беше губила всичко. Никога повече.
	Тя не беше доверчива душа като Флин. Или може би доверчивата душа е бил Фреди. Във всеки случай Дейзи вече не беше склонна да се доверява.
	Миналата година, след като бе прекарала целия си живот в тежък труд, се озова на улицата, бездомна и почти разорена — за пореден път, — само с един малък вързоп с парчета плат, материали и дреболии, които други хора бяха захвърлили. И изпадна в това положение не заради мъж, а заради собствената си… глупост. Пак беше повярвала на когото не трябва.
	Ако не бяха Аби и сестрите й — и лейди Биа, — никога нямаше да получи възможност да се опита да превърне мечтата си в действителност.
	Беше прекарала целия си живот в пълно подчинение на някой друг… на всички други. Най-низшата от низшите.
	Сега имаше възможност — истинска възможност — да постигне нещо и нямаше да рискува да я загуби. Не и за втори път.
	И повече от всичко друго копнееше сама да си е господар. В дома на лейди Биатрис беше вкусила свободата и сега я усещаше като част от себе си, като топлата кръв, която течеше във вените й. Никога нямаше да позволи отново да й заповядват, да й казват какво да прави, как да го направи и кога да го направи.
	Не, искаше да постигне мечтата си по своя начин и ако не успееше, можеше да обвинява единствено себе си.
	Идеята за партньор в сянка й допадаше, но мисълта за мъж в тази роля — дори такъв като Флин, когото харесваше и на когото почти се доверяваше — беше риск, който не можеше да си позволи. Според повечето хора собствеността — а бизнесът беше собственост — бе притежание на мъжете. Ако възникнеше спор… е, законът беше писан от мъже и за мъже. Дейзи не хранеше никакви илюзии в това отношение.
	Във всеки случай беше готова да заложи и последното си пени, че колкото и да се опитва, Флин никога не би могъл да си мълчи и да я остави сама да взема решения. Прекалено много беше свикнал да командва.
	Освен това тя прекалено много го харесваше, а Бог да е на помощ на момиче, което започне бизнес с мъж, когото харесва. Това означаваше, че е готово да му падне право в ръцете и да му позволи всичко.


	— Мисля си, че може да ви е приятно да се поразходим в градината и да пропуснем този танц — каза Флин и пъхна ръката на лейди Елизабет под лакътя си. — Тук е много топло и изглеждате малко зачервена.
	— О, но… — поколеба се тя. — Идеята е прекрасна, но мисля, че не бива да го правим. Не е съвсем… прилично.
	Тя се обърна с безмълвна молба към компаньонката си, но баща й, който бе застанал наблизо, се обади безцеремонно:
	— Не се прави на префинена госпожичка, момиче. Нищо няма да ти се случи. Излез навън с господин Флин.
	— Да, татко — промълви тя. Гласът й звучеше почти… сломено. Сякаш баща й я беше хвърлил на вълците.
	Флин стисна зъби. Беше на косъм да се откаже от всичко и да си тръгне. Не бе в настроение за такива драми. Стигаха му толкова неприятности с жени за една вечер.
	Първо нетактичността на лейди Елизабет. После Дейзи отхвърли предложението му да й бъде партньор в сянка, сякаш й беше нанесъл смъртна обида — това момиче беше голям инат! А сега младата дама, която ухажваше, се държеше така, сякаш поканата да се поразходят в градината се равняваше на заплаха от изнасилване!
	Но след като веднъж избереше курс, Флин го следваше докрай, освен ако не се сблъскаше с плитчини или невидими пречки. Беше решил, че ще целуне лейди Елизабет, и, по дяволите, точно това щеше да направи.
	Изведе я в градината. Отначало просто се разхождаха. Ръката й беше пъхната под лакътя му и двамата се наслаждаваха на меката вечер и цветните светлини, които обливаха градината в червено, жълто, розово и синьо… и оставяха останалата част от нея потънала в сенки. Флин си имаше планове за тези сенки.
	От време на време от тъмните ъгълчета се разнасяха шепот и кикот, които му показваха, че не е единственият, решил да използва градината за флирт, макар че в сравнение с това, което чуваше, неговите планове бяха сравнително целомъдрени. Няколко целувки, малко гушкане и после щеше да разбере накъде ще се насочат оттук нататък.
	Според досегашния му опит започнеше ли веднъж целуването, жените се отпускаха. Той обаче не смяташе да я прелъстява. Не, щеше да запази целувката сравнително невинна. Нещо, на което би се зарадвала някоя ученичка.
	Лейди Елизабет беше нервна. Обикновено мълчалива, тази вечер тя не спираше да бърбори за градините, фенерите, костюмите, какво е яла на вечеря, какви са плановете на Флин за утрешния ден…
	Вероятно бе готова на всичко, за да не позволи да настъпи тишина. И за да му попречи да повдигне по-лична тема.
	Минаха под една арка и се озоваха в мъничък, по чудо усамотен двор.
	Флин спря. Тя закова на място и обърна към него бледо, решително лице.
	Той усети напрежението, което течеше през нея. Усмихна се.
	— Успокойте се, лейди Елизабет. Няма да ви направя нищо.
	Тя се вцепени. Флин я привлече по-близо, сложи пръст под брадичката й, защото тя се опитваше да отклони погледа си от него, и я целуна, отначало нежно — просто докосване на устните. Чувствено, леко, нежно. Целувка, която трябваше да я привлече към него.
	Тя изобщо не понечи да застане по-близо или дори да се отдалечи. Просто остана в прегръдките му, цялата скована, сякаш беше готова да понесе… каквото трябваше. Трепереше, при това не от нетърпение.
	Това беше третият й сезон. Не беше възможно да е първата й целувка.
	А може и да беше. Флин не успяваше да извлече нищо от нея. Нищо друго, освен съпротива и… нерви.
	Привлече я по-близо и целувката му стана по-страстна. Устните му нежно разделиха нейните за първия лек допир на езика му…
	— Уф! Пфф!
	Тя го отблъсна, направи, залитайки, няколко крачки назад и избърса устата си. Във всяко нейно движение се четеше отвращение.
	— Какво си… — Тя млъкна и го погледна тревожно. Настъпи кратка тишина, а после: — Извинявайте. Не бях… подготвена за…
	— Първата си целувка? — попита Флин.
	Тя се поколеба и кимна. Но не го погледна в очите. Значи лъжеше. Нищо.
	Той отново направи крачка напред, но тя потръпна. _Потръпна._
	Флин отпусна ръце и отстъпи. Никога не беше карал момиче да потръпва.
	— Ще ви заведа вътре.
	Той се обърна да си тръгне, но тя го хвана за ръкава.
	— Не! Не можете!
	Той се обърна и я погледна намръщено. Какво ставаше тук!
	— Съжалявам… съжалявам, господин Флин, просто… — Тя посочи към потъналата в сенки градина, осветена от яркоцветните фенери. — Може някой да ни види…
	Той поклати глава.
	— Никой не може да ни види тук. Мисля, че и двамата знаем какво се случва, лейди Елизабет. Извинявам се. Сбърках, като си помислих, че сте готова.
	— О, но аз _наистина_ съм готова! _Уверявам_ ви, готова съм! Аз трябва… Просто… — Тя преглътна конвулсивно и го погледна съкрушено. — Моля ви, повярвайте ми, господин Флин! Готова съм. _Напълно_ съм готова. Когато се оженим, аз ще… Ще бъде различно. Тогава на драго сърце ще приема вашите… домогвания.
	„Тогава ще изпълня дълга си.“
	— Не мисля така — каза кротко Флин. — Не се тревожете, момиче. Вие за нищо не сте виновна.
	— О, но аз наистина съм виновна! Моля ви! Татко ще… — Тя млъкна и прехапа долната си устна. Всеки момент щеше да се разплаче. — Моля ви, трябва да ми повярвате. Ето… ще ви го докажа.
	Тя го сграбчи за ръцете, застана на пръсти и смачка устните му със своите.
	Флин се опита да превърне контакта в целувка, но претърпя пълен провал.
	Беше още по-ужасно от преди. Усети, че от нея се излъчват отчаяние и отвращение, едновременно и с еднаква сила. Никога не беше преживявал нещо подобно.
	Той внимателно я отдели от себе си. Тя започна да кърши ръце, очаквайки тревожно реакцията му. Наистина ли си представяше, че тази пародия на целувка ще успее да го заблуди?
	Той огледа градината, за да е сигурен, че никой не може да ги чуе, и понижи глас:
	— Друг ли има?
	— Да има друг ли? — започна тя виновно и ужасена се втренчи в лицето му. — Не! Какво искате да кажете? Да не сте чули нещо? Татко да не ви е казал…?
	Мили боже, моля те, не!
	— Шшшт, момиче, няма нужда да се вълнувате толкова. Искам само да знам има ли друг мъж, за когото бихте предпочели да се омъжите? Някой, когото баща ви не одобрява? — С други думи, някой без пари.
	Тя поклати глава.
	— Не, няма друг, за когото предпочитам да се омъжа. Няма, уверявам ви. Наистина.
	— Сигурна ли сте? Защото ако ми кажете, че има, аз ще ви помогна.
	Тя отново поклати глава.
	— Няма друг — отговори с глух глас. — Ще ми се да имаше! — А после осъзна какво е казала и лицето й помръкна. — О! Извинявайте, нямах предвид…
	Флин се взря в нея. Тук ставаше нещо — нещо, което той не разбираше.
	Искаше обаче да стигне до дъното му.
	— Какво имате предвид?
	— Нищо, нищо! — буквално изломоти тя и пак го хвана за ръкавите. — Моля ви, господин Флин, съжалявам, не исках да ви обидя! _Наистина_ съм готова, _повече_ от готова съм!
	— Не, не сте. — Флин усещаше кога една жена се интересува от него, а с нея беше точно обратното. Защо тогава така отчаяно се опитваше да го убеди в противното? Той добави с успокоителен глас: — Не съм обиден, лейди Елизабет. Не се тревожете, няма да поискам ръката ви…
	— О, трябва да я поискате, иначе… — Тя млъкна, отклони погледа си и започна да хапе долната си устна. Беше очевидно, че е много разстроена.
	— Иначе какво?
	За няколко секунди беше сигурен, че няма да отговори. Тя отвори уста, затвори я, пак я отвори и най-накрая прошепна толкова тихо, че той едва я чу:
	— Лорд Фленсбъри. — И потръпна.
	Фленсбъри? Не го беше чувал.
	— Кой е лорд…
	Но в този миг прозвуча звънецът, който показваше, че е време всички да свалят маските, и градината ненадейно се изпълни с хора, с писъци и смях, с възклицания. Всяка възможност да продължат разговора се стопи.
	— Утре сутринта ще ви посетя у вас — каза Флин над глъчката. — И тогава можете да ми разкажете.


>	7

E>
	— Страхувам се — отговори Елинор, — че приятността на едно занимание все още не означава, че е благоразумно.
@	Джейн Остин, „Разум и чувства“
E$

	Флин, който обикновено нямаше проблеми със съня, сега спа неспокойно, но се събуди с ясна, окончателна мисъл: нямаше да се ожени за лейди Елизабет.
	Този провал с целувката снощи — както и очевидната реакция на младата дама — се оказаха решаващи. Сега, когато решението му беше непоколебимо, му се стори, че от раменете му е паднало огромно бреме.
	Докато се бръснеше и обличаше, не спираше да размишлява колко сляп е бил. Бе избрал момичето, без да знае нищо за него. Какъв глупак беше! Сякаш беше отишъл в някой от тези изискани лондонски магазини, за да си купи съпруга. Сякаш ставаше дума за най-обикновена покупка, за която не трябва да се замисляш кой знае колко. По дяволите, какво си беше въобразявал?
	Той изяде закуската си, замислен. Ако не беше така заслепен от амбицията си, щеше да разбере много по-рано. Момичето изобщо не го харесваше. Той не просто я притесняваше — лейди Елизабет гледаше на него като на някакъв грубиян с физика на работник и огромни грозни ръце. Като на някакъв пират.
	Дори не можеше да понесе да я докосва с тези ръце. „Ръкавиците ви, господин Флин.“
	Искаше да се омъжи за него единствено заради парите му. И заради своята сигурност.
	Разбира се, и той не беше по-добър. Без фамилното й име и връзките й, без титлата й и изисканите маниери изобщо нямаше да я погледне втори път.
	Беше хубава, наистина, но помежду им нямаше и капка привличане. Или дори приятелство. Само след двайсет минути в нейната компания беше готов да си тръгне. За щастие такива бяха правилата на учтивостта. Но да прекара целия си живот по този начин…
	Той си изми зъбите, среса се и хвърли бърз поглед към отражението си в огледалото. Какво си беше мислил, по дяволите?
	Както му напомни Дейзи, бракът бе за цял живот. И сега, когато се замисли трезво, той осъзна, че иска брак като на родителите си — основан на близост и любов. Спомените му за тях бяха смътни — спомени на дете, — но помнеше, че двамата говореха, смееха се и понякога дори се караха, но винаги бяха заедно, в добро и в зло. Когато се върна назад, осъзна, че са били не само влюбени, а и приятели.
	Не искаше брак, какъвто имаха хората от висшето общество — брак, в който съпругът и съпругата се женят, без да се познават, създават наследници и търсят любов другаде. Незаконна любов. Понякога дори не беше и любов. Това нямаше значение, стига да проявяваха дискретност.
	Знаеше, че не всички аристократични бракове са такива. Макс и Аби бяха много влюбени, Дамарис и Фреди също.
	Но Джейн — ако Дейзи беше права — възнамеряваше да се омъжи за някакъв скучен, потискащ нисък лорд по същата причина, поради която лейди Елизабет беше готова да се омъжи за Флин… За богатството и сигурността, които щеше да й даде.
	Което му напомни за лорд Фленсбъри. Кой беше той, по дяволите?
	Флин си взе шапката и излезе от апартамента. Щеше да направи няколко сутрешни посещения. Действително сутрешни. Най-напред щеше да отиде при лейди Елизабет и баща й. Да им съобщи решението си и да се свършва.
	Беше прекрасна пролетна утрин и той реши да повърви пеш. Избра път, който не беше най-прекият, но бе най-интересният — за него. Обичаше да минава край магазините, да гледа през витрините, да вижда какво купуват хората. Беше полезно човек да не изостава от пазара.
	Изобщо не го правеше, за да отложи разговора с лейди Елизабет. Не се страхуваше от този разговор.
	Зад една витрина видя изящна колекция от стоки — маса, наредена за чай, с голяма синя кана, две чаши с мотиви с върби и чиния със същите мотиви, в която имаше най-различни малки сладкиши.
	Флин рязко спря. И ненадейно се пренесе на хиляда километра и повече от двайсет години назад. Майка му сервираше горещ силен чай в голямата си синя кана, застлала очуканата стара маса с най-хубавата си покривка — беше я избродирала на младини и горко на човека — голям или малък, — който разлееше и капка върху тази покривка.
	В дома, в който беше израснал, сладкишите бяха рядкост — семейството му беше прекалено бедно, — но в чинията с мотиви на върба, онази с отчупеното парченце, винаги имаше черен хляб, масло и понякога мед или картофен хляб, или пък бисквити. Тази чиния й беше подарък за сватбата и майка му много я обичаше.
	Някой шумно прочисти гърло и му показа, че е застанал на пътя. Флин продължи да върви, но мисълта му още витаеше в миналото. Той беше отговорен за онова чукнато място на чинията на майка си — случило се беше през ранното му детство — и от самото начало възнамеряваше да й купи нова.
	Така и не успя. Когато спечели достатъчно, за да може да купи чиния, майка му вече беше мъртва — и тя, и всички останали. Холерата беше покосила цялото му семейство. А Флин бе съвсем сам.
	Скоро след това напусна Ирландия — отиде в морето и се опита да не мисли за това, което беше оставил след себе си, това, което беше загубил. Създаде си навика да гледа напред, а не назад. Миналото беше прекалено болезнено.
	Въпреки това веселият комплект зад витрината му напомни за добрите времена. От години не се беше сещал за чая в родния си дом. Колкото и бедни да бяха, майка му винаги изваждаше хубавата покривка и слагаше в чинията с мотивите на върба нещо вкусно за хапване. И определено внимаваше всичките й деца да са чисти и спретнато облечени, и да се държат възпитано, дори когато на масата сядаше само семейството. Защото никой на този свят не беше по-важен от семейството…
	Той продължи да върви и да се усмихва. Този спомен бе приятен. Когато се сдобиеше с истински дом, щеше да купи на съпругата си синя кана за чай и чиния с мотиви на върба. Разбира се, това нямаше да означава нищо за нея, но той щеше да ги гледа и да си спомня…
	Съпругата си… Защо, за бога, си беше въобразил, че всичко ще мине лесно и безпрепятствено?
	Вървеше, потънал в мисли, когато едно хлапе, което тичаше по улицата, рязко смени посоката и едва не се блъсна в него. Стреснат, Флин се огледа наоколо и осъзна, че някак си е стигнал до площад „Бъркли“.
	Защо пък да не се отбие при Дейзи и да види дали не е размислила за предложението му да й стане партньор в сянка?
	Изобщо не го правеше, за да отложи неловката и неприятна среща с лейди Елизабет.
	Лейди Биатрис все още не приемаше — така му съобщи Федърби. Госпожица Дейзи обаче беше будна. Флин забърза по стълбите. Точно с нея искаше да говори — не само за предложението си, а и за лейди Елизабет.
	За своя изненада почувства, че има нужда някой — някоя жена — да го изслуша съчувствено. С Дейзи се говореше много лесно.


	— Помислихте ли за това, за което ви споменах снощи? Да ме приемете за партньор в сянка.
	— Да, помислих и отговорът все още е „не“. — Дейзи беше мислила за това цяла нощ. Идеята звучеше много добре — на теория. Тя обаче не можеше да се насили да повери всичко, за което бе работила, в ръцете на друг. И особено на мъж. Не и този път.
	И особено на Флин. Колкото и добри намерения да имаше, той нямаше да може да се въздържи — постоянно щеше да я командва. През целия й живот хората й нареждаха какво да прави и тя нямаше намерение да го позволи отново. Никога повече.
	Свободата беше прекрасна. Колкото и трудно да ставаше понякога. Нямаше да се раздели с нея заради някакви си там пари.
	— Не смятате ли, че постъпвате донякъде недалновидно?
	— Не смятам.
	— В момента ви е много трудно.
	Тя безразлично сви рамене и продължи с шиенето.
	— Недейте се тревожи за мен, Флин. Добре съм.
	— Не сте. Пребивате се от работа в този свой стремеж да вършите всичко сама.
	Фактът, че беше прав, я подразни неимоверно много, но тя отговори спокойно:
	— Слушайте, само преди година бях слугинче, прислужничка в един бор… на едно място. Прислужвах на всички, търках пода, кърпех скъсани дрехи и се въртях на пета около всички ден и нощ. А я ме погледнете сега — живея в най-лъскавата част на града, с графска дъщеря, която ме представя като своя племенница, а това… — размаха тя парче плат пред лицето му — … това ще топли раменете на някоя херцогиня. Знам, че ми е трудно да смогна с поръчките, но по-добре това, отколкото да нямам никакви клиентки. Не съм ли права?
	— Ще е още по-хубаво, ако разполагате с малко помощ — отсече той, без да го усуква. — И ако ме приемете за партньор, ще я имате.
	— Оценявам предложението ви, Флин, наистина, но… Просто не мога да се насиля да дам половината от бизнеса си — всъщност и най-малката част от него — на друг.
	Нямаше да му обяснява причините. Той щеше да иска да разбере повече, а тя не смяташе да навлиза в тези води.
	— Няма да го давате — ще си вземете партньор в сянка.
	— Да, и ако взема вас като така наречен партньор в сянка, вие изобщо няма да се бъркате в бизнеса ми, нали? Ще ме оставите да решавам всичко?
	Той се поколеба и Дейзи се засмя.
	— Разбира се, че няма! Постоянно ще се бъркате, ще ми казвате къде греша, ще повтаряте, че мисля на дребно… Звучи познато, нали?
	Той се намръщи, но не отговори.
	— Виждате ли? — каза тихо тя. — А дори не сте ми партньор.
	Той направи ироничен жест, с който признаваше истинността на думите й.
	— Знам. Не мога да се спра — все си пъхам носа. Но въпреки това смятам, че допускате грешка.
	Той я изгледа с тревога и тя усети как я пробожда угризение.
	— Слушайте, знам, че се опитвате да помогнете, Флин — и не казвам, че и вие сте същият, — но… вече съм се доверявала на други хора. Хора, за които мислех, че държат на мен и… ами, да кажем, че и двата пъти се оказа грешка. Голяма грешка.
	Той я изгледа проницателно.
	— И двата пъти ли бяха мъже?
	— Защо мислите така? — Само единият път беше мъж, но начинът, по който я гледаха тези негови сини очи, все пак я накара да се изчерви. Тя откъсна поглед и продължи с рязък тон: — Няма значение кой е бил. Това не променя начина, по който се чувствам. — И понеже той продължаваше да я гледа и да я кара да се чувства виновна, тя добави: — Слушайте, не го приемайте лично, Флин. От опит се научих, че не е добра идея да смесвам бизнеса с приятелството.
	Той се замисли и сви рамене.
	— Добре. Повече няма да ви безпокоя, но ако някога си промените мнението…
	— Няма. — Тя заши докрай една дантела върху жакета за легло* на лейди Гелбърт и погледна към него.
	[* Къса женска дреха, която се облича върху нощница, докато жената седи в леглото. — Б.пр.]
	Той стана, сякаш се канеше да си тръгне, но вместо това започна да кръстосва неспокойно стаята, да пипа това и онова, разсеяно да вдига разни неща — ширити, парче кожа, дрехи в различна степен на завършеност — и да ги оставя обратно. Дейзи беше сигурна, че не забелязва какво прави.
	Той спря и се загледа през прозореца. В ръцете си държеше наскоро завършена нощница, която Дейзи бе преметнала на облегалката на един стол — едно от фините творения, които толкова допадаха на възрастните дами.
	Флин стоеше и се мръщеше. Краката му, в тези тесни панталони и лъснати ботуши, бяха разкрачени, сякаш се намираше на палубата на кораб. Сякаш командваше океаните…
	Дейзи преглътна. Той изглеждаше много впечатляващо, разсеяно загледан напред, прокарващ коприната между пръстите си и очевидно потънал в мисли. В продължение на цяла минута тя забрави да шие.
	Трябваше да каже нещо дръзко и безочливо, да сложи край на тишината, но той изглеждаше така… с тази висока силна фигура, с тези мъжествени ръце, през които се плъзгаха фината коприна и дантела — ръце, белязани от живота, а не омекотени от лосиони и лек живот на привилегии… Устата й пресъхна.
	— Ау… — Гласът й изстърга и тя прочисти гърлото си. — Надявам се, че ръцете ви са чисти.
	— Какво? — попита той, погледна надолу и видя какво държи. Вдигна тъканта към светлината. Фината коприна бе на практика прозрачна. Тюлът и дантелата бяха изкусно разположени така, че да разкриват… и да прикриват.
	На лицето му се изписа развеселено изражение. Той се обърна и застана срещу нея, вдигнал дрехата пред гърдите си.
	Изящната женска нощница се раздипли във въздуха, изшумоля и се намести до коравото му мъжко тяло.
	— Вие носите такива неща, нали, Дейзи? — повдигна той тъмна вежда.
	Изглеждаше безкрайно уверен в силата на своята мъжественост. В дълбините на тези сини очи се таеше предизвикателство. Погледът му я разкъсваше.
	За свое раздразнение Дейзи усети, че се изчервява. Контрастът между едрото му кораво тяло и мекото дантелено одеяние беше толкова… еротичен.
	Тя каза с възможно най-рязък тон:
	— Естествено, че не. За една клиентка е.
	Той отново погледна към фриволната, скандална нощница и вдигна вежди.
	— Искате да кажете, че истинските дами носят такива неща?
	Тя кимна.
	— Да. Колкото по-неприлични са, толкова повече ги харесват дамите. Дори възрастните дами ги харесват.
	Всъщност възрастните дами ги харесваха най-много.
	— _Възрастните_ дами ли? — погледна той към нежното творение от коприна и дантела. — Възрастните дами носят _такива_ неща?
	Тя се ухили, наслаждавайки се на учудването му.
	— Точно така. Старите момичета не могат да им се наситят. Тази е за почитаемата госпожа Хартли-Пийкок. Мисля, че ще я облече довечера в леглото.
	Той бързо остави нощницата.
	Тя се подсмихна.
	— А това тук — и тя вдигна дрехата, което довършваше — е за лейди Гелбърт. И двете са стари като лейди Биатрис. Всъщност всичко започна, когато видяха нощницата, която уших за нея. Вече уших поне десетина — до една за най-достопочтените възрастни дами от обществото. Няма да повярвате какви пари са готови да платят.
	Флин беше единственият сред познатите й, за когото знаеше, че ще разбере тази малка хвалба. Смяташе се за вулгарно човек да говори за пари.
	— Господи! Достопочтени възрастни дами, тъй ли? И през ум не би ми минало.
	Тя сви рамене.
	— Човек никога не знае какво се върти в главата на една дама.
	— Самата истина — промълви той и сега тонът му беше толкова различен, че Дейзи вдигна глава. Флин вече не изглеждаше никак развеселен.
	— Тежи ли ви нещо, Флин?
	Настъпи кратка тишина.
	— Случи ли се нещо снощи, след като си тръгнахте?
	— Може и така да се каже. Или може би въпросът е там, че не се случи. — И той се отпусна тежко на един стол.
	Дейзи вдяна иглата си, взе ново парче дантела и се приготви да слуша.
	— Казвам ви, Дейзи, никога не ми се е случвало такова, нещо. — Флин отново беше на крака и кръстосваше напред-назад пред нейното място до прозореца като голяма черна котка. — Нямаше никаква искра. Нищо. Все едно целувах… все едно целувах риба.
	— М-хм — измърмори Дейзи, без да спира да шие. Той наистина ли си мислеше, че тя _иска_ да чуе всичко за пустия му любовен живот… в _подробности_? Божичко, мъжете бяха слепи! И суетни.
	— Вие изобщо слушате ли ме? Все едно целувах _риба_!
	Тя пак сви рамене.
	— Да… ами… случва се.
	— На мен не ми се случва.
	— Може и така да е. — Тя не искаше да слуша как Флин е целунал друго момиче, наистина не искаше. И упорството му да й разкаже всичко, до последната пуста подробност, започваше да я дразни.
	Той спря да крачи и се извиси над нея като огромен нацупен мечок.
	— Какво? Какво премълчавате?
	Тя завъртя очи.
	— Повечето мъже си мислят, че нямат равни в целувките.
	Той присви очи.
	— Това какво трябва да означава?
	Тя приглади шева, увери се, че всичко е равно, завърза конеца и внимателно сряза края му.
	— Може проблемът да не е в _нея_.
	— Какво?
	Той стоеше пред нея, вперил в лицето й пламтящи сини очи, и чакаше да чуе обяснението й. Дейзи се ядоса, затова му каза:
	— Възможно е да е било заради начина, по който сте я целунали. Пустият мелез на Джейн постоянно ми ближе ръцете и краката и е отвратително.
	Той я изгледа възмутено.
	— Не е същото.
	— Не, но… — Тя разтърси готовия жакет. Идеално! Старата лейди Гелбърт щеше да изпадне във възторг. Дейзи скочи от мястото си и прекоси стаята.
	Още две завършени поръчки.
	— Искате да кажете, че не знам как да целувам момиче, така ли? — попита той с кадифен глас, който изобщо не заблуди Дейзи. Очите му се бяха превърнали в гневни сини късчета.
	Тя вдигна ръце, за да го умиротвори.
	— Нищо не искам да кажа. Тази, която трябва да прецени, е лейди Лиз, не аз. — Но не можа да се сдържи и добави: — И май е преценила.
	Той тръгна след нея към другия край на стаята.
	— По дяволите, знам как да се целувам!
	— Да, разбира се. — Тя сгъна готовите дрехи и ги сложи в кошницата върху шкафа. Вече бяха готови за гладене и опаковане, преди Уилям да ги занесе на клиентките.
	— Много съм добър… дяволски добър, ако искате да знаете. Досега не съм чул оплаквания.
	— Да, разбира се.
	Флин я погледна яростно и безпомощно. Тонът й пределно ясно му показваше, че според нея жените от миналото му просто са били прекалено възпитани, за да се оплакват. Нищо не би могло да бъде по-далеч от истината.
	Беше направо смешно!
	Той я проследи с поглед, когато тя вдигна още една недовършена дреха и тръгна към мястото си до прозореца. Почувства се като бик, видял червено.
	Това нейно спокойствие, намекът, че проклетото й шиене е много по-важно от всичко, което би могъл да й каже, го подлудиха.
	Тя беше толкова сигурна, че е виновен той! Флин сви юмруци. Ръцете го боляха от желание да я хване и да я разтърси, докато самодоволството й не изчезне. Тя го заобиколи и му се поусмихна, очевидно с цел да успокои наранената му мъжка гордост. И това беше последната капка.
	Флин я сграбчи, завъртя я и залепи устни върху нейните.
	— Ох! Какво, по… мммх!
	Тя настръхна, за няколко секунди се опита да го отблъсне, а после… от устните й се изтръгна лека въздишка и те омекнаха под неговите.
	Тя ги отвори срещу езика му и през тялото на Флин премина вихър от топлина като горещи въглени, блестящи и живи.
	Той се отдръпна смаян, но не я пусна. Не можеше да я пусне.
	В тялото му изведнъж избухнаха… жажда… нужда… _възбуда_, които го зашеметиха. Зави му се свят. Това, което беше започнало като израз на гняв и безсилие — най-обикновена нужда да се докаже като мъж, — незабавно се беше превърнало в нещо друго.
	Той се вгледа в жената в обятията му. _Дейзи?_
	Тя го погледна и примигна. Големите й пъстри очи изглеждаха разширени и леко замъглени. Очевидно беше също толкова стъписана. Устата й бе влажна, розова, примамлива.
	Флин свали ръце от раменете й и ги плъзна по стройната й шия. Широките му пръсти преминаха през меката й коса. Той обхвана главата й с длани. Тя остана неподвижна. Само го гледаше и той усещаше, че потъва, потъва в очите й.
	Палците му обхванаха деликатното й лице на пакостлива фея. Чу я как си поема въздух, задъхана, докато галеше копринената кожа на брадичката й.
	Пулсът й подскочи под допира му. През тялото й премина тръпка, а очите й потъмняха.
	В кръвта на Флин зашумя властна нужда да я притежава. Той сведе глава и отново я целуна, дълбоко и страстно. Опитваше вкуса й, изучаваше я.
	Ръцете й се вдигнаха и сграбчиха раменете му. Тя го привлече по-близо до себе си, наклони глава, за да задълбочи целувката, да го приеме. Дребничкото й стройно тяло беше притиснато до неговото и се увиваше около него, докато тя отвръщаше на целувките му с целувки, издаваше приглушени звуци, които го подлудиха от копнеж.
	Когато за втори път се отдръпна, сърцето му биеше оглушително. Пусна я и несигурно отстъпи настрани. Тялото му се беше напрегнало, готово за действие, а умът му се бореше с възбудата, която преминаваше през него.
	Двамата се гледаха, без да казват нищо. Стъписани.
	Значи Дейзи можеше да го накара да се чувства така? Открай време я харесваше, винаги изпитваше удоволствие от лекото им флиртуване… но… _това_?
	Стори му се, че и тя диша толкова тежко.
	— Божичко, Флин! — промълви тя най-после. Запрепъва се към прозореца и се свлече на мястото си, сякаш краката й всеки момент щяха да поддадат.
	— Знам. — Самият той беше също толкова изненадан. Никога досега… Помъчи се да проумее цялото значение на случилото се. _Дейзи?_
	Забравената рокля лежеше на разбъркана купчина на пода. Флин трябваше да изпита триумф — все пак беше доказал, че е прав, — но още беше прекалено стъписан.
	— Е, поне едно нещо знаем със сигурност — промълви най-накрая тя.
	— Какво? — Флин все още се опитваше да проумее случилото се.
	— Ако сте целунали така лейди Лиз…
	— Не съм. — Не беше целувал _никоя_ така. През целия си _живот_.
	— Е, ако сте я целунали наполовина…
	— Дори наполовина не беше.
	За един дълъг миг двамата продължиха да стоят неподвижно, впили погледи един в друг, а после Дейзи потръпна и направи видимо усилие да се овладее. Вдигна роклята и я сгъна. Остави я на пейката под прозореца и я приглади с ръце, които, както забеляза Флин, леко трепереха. После каза, без да го поглежда:
	— В такъв случай проблемът със сигурност не е у вас. У нея е.
	Флин не каза нищо. Просто стоеше и я гледаше. _Дейзи!_ Още не можеше да повярва.
	— Тя навярно е една от Дамите от Ланголен. — Дейзи произнесе последната дума така, сякаш си прочистваше гърлото.
	— Дамите от _кое_?
	Тя пак си прочисти гърлото, погледна го и се засмя.
	— Поне така го произнасят уелсците. Някога познавах едно уелско момиче. Англичаните го произнасят „Ланголен“.
	— Щом казвате. И какви са Дамите от… как се казваше?
	Не можеше да повярва, че говорят за някакво проклето място в Уелс.
	Искаше само да я привлече обратно в обятията си и да я целуне така, че да й се замае главата.
	— Ланголен. Това са две изискани дами, които не искали да се женят — във всеки случай не и за мъже, — затова избягали и заживели заедно в Уелс, в Ланголен. Много са известни — не сте ли чували за тях? Ирландки са.
	— Не.
	Какво го интересуваше… О! Най-накрая осъзна накъде бие Дейзи.
	Тя сви рамене.
	— Някои жени имат такива предпочитания.
	Настъпи кратка тишина.
	— Искате да кажете, че лейди Елизабет е…
	Тя кимна.
	— Може да е като тях — Дамите от Ланголен. Сигурно е, щом сте я целунали така и не й е харесало.
	— Нали ви казах — не я целунах така.
	Пусто да остане, не му се говореше за лейди Елизабет! Умът му кипеше. Цялото му тяло пулсираше от някакво непознато до този миг усещане.
	Дейзи му беше _приятелка_. Трябваше да се чувства _удобно_ с нея — единствената жена в Лондон, с която можеше да говори за бизнес, единствената от познатите му дами, която не възразяваше, че езикът му от време на време става груб. Той я _харесваше_.
	Целувката трябваше само да демонстрира опита му. Изобщо не беше предвидено да го остави като ударен с мокър парцал.
	— Не знам дали съм целувал друга така, Дейзи. — Гласът му беше странно дрезгав. — И в никакъв случай не съм изпитвал…
	Дейзи рязко се изправи.
	— Вижте, съжалявам, че ви прекъсвам, Флин, но една от моите дами идва след няколко минути и трябва да се приготвя.
	Тя се засуети из стаята и започна да разтребва като малка, експедитивна фурия. През цялото време избягваше погледа му.
	— Приятно ми беше да си побъбрим, Флин. Не знам какво можете да направите с лейди Лиз, но все ще измислите нещо. Трябва да изгладя тези дрехи и да подредя стаята. Няма нужда да ви изпращам, нали?
	Фин я гледаше смръщен как прелита из стаята. Тя буквално дърдореше.
	Опитваше се да се престори, че не се е случило нищо — Дейзи, която се изправяше срещу всичко и всички с вдигната глава.
	Значи той не беше единственият, засегнат от случилото се. Ха!
	Сега щеше да си тръгне — имаше своите съмнения за този неин така наречен ангажимент, но трябваше да си изясни какво изпитва. И да изясни нещата с лейди Елизабет.
	Дейзи можеше да се преструва колкото си иска. Той обаче щеше да се върне.
	Тази целувка го беше зашеметила и той нямаше намерение да се преструва, че не се е случила. Не знаеше какво означава, представа нямаше какво ще направи сега, но проклет да е, ако се престори, че не се е случила!


	Флин излезе от работната стая на Дейзи. На площадката на стълбището видя лейди Биатрис.
	— Флин, мое мило момче, радвам се да ви видя отново толкова скоро! Хареса ли ви маскеният бал снощи? — Тя го хвана за ръката. — Пак сте били при Дейзи, а? Напоследък се срещате доста често, нали? Мислех, че сега, след като сезонът започна, а вие ухажвате лейди Елизабет, ще спрете да идвате толкова често. — Тя наклони глава и добави с дяволито изражение: — Нали не се опитвате да прелъстите моята Дейзи, Флин, мило момче?
	Той примигна.
	— Какво? Не, аз… — И преглътна.
	Тя се подсмихна, като видя неудобството му.
	— Няма нужда да изглеждате толкова ужасен. В нищо не ви обвинявам. Представа нямам откъде идват тези подмятания. Просто… изникват в главата ми. Но на вас и през ум не би ви минало да компрометирате моето мило момиче, нали? — усмихна му се тя с простодушно изражение.
	— Разбира се, че не, лейди Биатрис. — Флин се чувстваше като момче, хванато с ръка в буркана със сладки.
	Тя го потупа по ръката.
	— Разбира се. Знам, че сте мъж на честта, а аз съм само една глупава старица. Разбита съм, съвсем разбита — прекалено съм стара, за да ходя по балове. — Тя го поведе със себе си, без да спира да бъбри оживено за бала и да му разказва всички най-нови _on-dits*_.
	[* Клюки (фр.) — Б.пр.]
	Флин беше този, който действително се чувстваше разбит. Първо целувката, а сега възрастната дама сякаш му четеше мислите още преди да са се оформили докрай в главата му. „Нали не се опитвате да прелъстите моята Дейзи, мило момче?“
	За бога, това беше само целувка!
	— Добре ли сте, моето момче? Изглеждате малко _distrait*_.
	[* Разсеян (фр.) — Б.пр.]
	Въпросът на възрастната дама го стресна и го върна в настоящето.
	— Извинявам се, милейди. Бях се отплеснал.
	— Значи нещата с лейди Елизабет не вървят добре, а?
	Флин я погледна смаяно. Как го правеше? Навярно наистина беше вещица — нямаше друг начин.
	— Не съвсем — призна той. — Но като споменахме лейди Елизабет, искам да ви питам нещо. Какво знаете за лорд Фленсбъри?


	В мига, в който Флин си тръгна, Дейзи спря да се суети из стаята. Хвърли на пода купчината дрехи, която беше награбила, и се строполи на един стол.
	Коленете й все още трепереха от слабост. Тази целувка…
	Е, добре, тя го харесваше ужасно много. И какво от това? И насън не би й хрумнало да предприеме нещо.
	Божичко, ако жените предприемаха нещо всеки път щом харесаха някого, съвсем скоро щяха да си разбият живота, а Дейзи беше прекалено умна, за да позволи някой мъж да й разбие живота.
	Той флиртуваше с нея, това беше всичко. Флин си беше роден флиртаджия.
	Тези негови сини очи бяха истинска покана за грях… при това по най-приятния начин. Дейзи трябваше да признае, че и на нея й харесваше да му отвръща със същото.
	Но те бяха само приятели. Беше й приятно да разговарят, обичаше да му шие специални жилетки — и да му съдира кожата с цената — и да говори с него за бизнес и за други неща. Флин беше чудесна компания.
	Помежду им съществуваше само малко, невинно забавление. Нищо сериозно. И продължаваше да е така.
	Целувка. Дейзи се беше целувала десетки пъти. Може би стотици.
	Но никога така.
	Жалко! Защото това не означаваше нищо. Той я целуна само за да докаже, че не е права за лейди Елизабет. Фактът, че на нея й се замая главата, беше…
	Беше нейна собствена пуста грешка. Не биваше да го дразни. Тогава изпита неустоимо желание да се пошегува, а ето че последствията се оказаха опасни.
	Как само я погледна после… сякаш никога преди не я беше виждал. Сякаш можеше да я изпие с поглед.
	Трябваше още отсега да сложи край на всякакви такива идеи. Не искаше Флин да започне да си въобразява разни неща. Той със сигурност знаеше не по-зле от нея, че подобна връзка не може да им предложи бъдеще, а само опасност, особено за нея… но мъжете невинаги мислеха за това. Сърбеше ги и се почесваха, нищо повече. А последствията оставаха за жените.
	И така, ако Флин си правеше планове, ако беше разтълкувала правилно този блясък в погледа му, щеше да остане разочарован, защото Дейзи не се интересуваше от никакви… Как му викаха важните клечки? _Лудории_, това беше. Не искаше никакви лудории.
	Дейзи беше почтена жена. Сега вече беше такава. Трябваше да пази бизнеса си.
	Това бе само целувка, нищо повече.


>	8

E>
	Светът е разделен между слабите и силните по дух — между тези, които могат да действат, и онези, които не могат, и е неотменим дълг на способните да не оставят нито една възможност да бъдат полезни да им се изплъзне.
@	Джейн Остин, „Сандитън и други разкази“
E$

	Пътят до Комптън Хаус не беше дълъг — всички големци живееха близо един до друг, — но Флин не бързаше да стигне дотам. Не се чувстваше отговорен пред лейди Елизабет и нямаше търпение да се върне при Дейзи и да изследва по-подробно реакцията си на тази целувка… Всъщност тяхната обща реакция, ако изобщо имаше някаква способност за преценка.
	Но разговорът му с лейди Биатрис за лорд Фленсбъри го беше обезпокоил. Когато й зададе въпроса, възрастната дама незабавно схвана какво означава той.
	— Значи Фленсбъри е алтернативният избор на Комптън, така ли? Горката малка Лизи!
	— Защо? Какво не му е наред?
	— На пръв поглед нищо. Родът на Фленсбъри е стар, аристократичен и с чудесни роднински връзки. Освен това е богат. — Тя направи пауза. — Но Фленсбъри е много стар — най-малко на осемдесет. Погребал е три съпруги — поне аз знам за толкова, — без никоя от тях да му роди син. Според слуховете си търси четвърта — момиче, което да е достатъчно младо за заплождане. Твърдо е решен титлата и имотите му да не отидат при братовчед му, когото мрази.
	_Осемдесет?_ Лейди Елизабет беше само на двайсет и две. Да не говорим, че можеше да е и… дама от Ланголен. Проклятие, това си беше чисто изнасилване!
	Навярно беше издал някакъв звук, защото възрастната дама кимна утвърдително.
	— Точно така. Пък и Фленсбъри е от мъжете, които не искам моите момичета дори да познават, камо ли да се омъжат за тях, дори да беше с петдесет години по-млад.
	Тя изви презрително долната си устна и добави:
	— Противни навици. Никой не знае от какво са умрели първите три съпруги, но несъмнено сега са по-щастливи.
	Тя наклони глава и отправи проницателен поглед към Флин.
	— Вие със сигурност няма да се ожените за Лизи Комптън, нали?
	— Няма. Не си подхождаме.
	— Следователно баща й ще я притисне да приеме Фленсбъри. Клетото момиче!
	Това беше последното, което искаше да чуе Флин. Едно бе момичето да не иска да се омъжва, но съвсем друго да го принудят да вземе осемдесетгодишен старец… с противни навици!
	Флин изруга и ритна едно камъче по улицата. Сега му се искаше изобщо да не беше чувал за Фленсбъри и да не беше питал лейди Биа за него. Това не го засягаше.
	Фленсбъри изглеждаше ужасно неприятен, дори отблъскващ, но това не беше проблем на Флин. Всякакви уговорки, свързани с лорд Фленсбъри, си бяха работа на лейди Елизабет и нейния баща. Тя беше пълнолетна. Никой не можеше да я накара насила да се омъжи.
	Само че тя нямаше никакви пари, а баща й не беше осигурил по никакъв начин бъдещето й, така че ако не се омъжеше…
	Флин изрита още един камък с всички сили. Това _не_ беше негова отговорност. _Тя_ не беше негова отговорност. Може и да беше събудил известни очаквания, но и тя не го искаше — снощната целувка го доказа. Освен това не беше обещавал нищо.
	Нейното бъдеще не го засягаше. _Никак._
	Той стигна до дома на семейство Комптън и позвъни на вратата. Щеше да говори насаме с лейди Елизабет, да й съобщи за решението си, да изясни нещата с баща й и най-накрая да се махне оттук.
	Икономът го въведе в салона на лейди Елизабет. Тя тъкмо наливаше чай на неколцина гости. Флин спря на вратата, загледа се в грациозните й движения и нещо ненадейно си дойде на мястото.
	Онова усещане, което изпита, когато за пръв път я видя в дома й. Това не беше някакъв мистериозен инстинкт, който му подсказваше, че лейди Елизабет е идеалното момиче за него. Беше породено от чайника — ехо от спомена за майка му и за масата с чай, нещо, което му напомняше за дом, семейство и сигурност, преди холерата да помете всичко.
	Символът на семейството, който пазеше в ума си, без да го осъзнава, още от малко момче. И последната тънка нишка, която го свързваше с лейди Елизабет, се скъса.
	Той седна и прие чаша чай. Щеше да изчака другите гости да си тръгнат и да говори с нея насаме. Като се имаше предвид начинът, по който реагира на целувката му, тя навярно щеше да изпита облекчение.
	Помисли си за Фленсбъри и изруга наум.
	Това _не_ беше негов проблем.


	— Моля ви! Много съжалявам, че снощи се държах толкова глупаво. Може ли да опитаме пак?
	Двамата седяха в градината на ниска пейка близо до храст занемарени рози.
	Очите на лейди Елизабет блестяха от напиращи сълзи. Устата й трепереше.
	— Обещавам ви, че ще се справя по-добре. Ако просто ми дадете още една възможност…
	Флин въздъхна. Това нямаше да промени нищо. Сега нямаше никакво желание да се ожени за нея — абсолютно никакво, — но като я гледаше как се опитва да си придаде изражение на жадна готовност… се почувства като абсолютен грубиян.
	Изобщо не биваше да идва. Трябваше да стои настрана, да остави лейди Елизабет и баща й сами да си извадят заключенията. Но така би постъпил само някой страхливец. Той бе дал повод за очаквания, при това не само у момичето и бащата. Отлично знаеше, че цялото общество говори и прави предположения. Затова трябваше да се изправи пред лейди Елизабет като мъж.
	— Моля ви, ако може просто да опитаме да се целунем пак, обещавам, че няма да…
	— Не, момиче. — Той успокоително сложи ръка върху нейната и преди да успее да се овладее, тя се отдръпна едва забележимо.
	Осъзнавайки какво е направила, се наведе към него и се усмихна насила.
	— Съжалявам, стреснахте ме.
	Но не беше това. Бяха ръцете му. „Ръкавиците ви, господин Флин.“ Или може би се дължеше на простия факт, че е мъж.
	— О, момиче, не виждате ли? Вие изобщо не искате аз да ви докосвам — каза той внимателно. — Между мъж и жена, които ще се оженят, трябва да съществува привличане. Трябва да _искате_ да ви докосвам.
	Тя прехапа долната си устна.
	— Мога да опитам…
	Той поклати глава.
	— Няма смисъл. Този брак не е правилен нито за вас, нито за мен.
	— Но ако вие не се ожените за мен, тогава трябва да се омъжа за… — Тя потръпна. — За лорд Фленсбъри. А това ще е дори по-лошо… О, съжалявам! Не исках да кажа…
	— Защо трябва да се омъжите за Фленсбъри? — попита Флин направо. — Не разбирам.
	Тя го погледна така, сякаш си имаше работа с малоумен.
	— Заради дълговете на татко, разбира се. Скоро ще бъде разорен.
	— Знам. Друго не разбирам: защо _вашето_ щастие трябва да бъде пожертвано заради дълговете на баща ви.
	— Той ми е баща. Това е мой дълг.
	Флин изсумтя.
	— Негов дълг като родител е да се грижи за вас, да ви осигурява, а не да ви продава на този, който предложи най-много, като някаква крава за разплод.
	Една голяма сълза капна от окото й и се изтърколи по бузата й. Флин я гледаше безпомощно и вече съжаляваше за бруталната си откровеност. Мразеше да гледа разплакани жени. Но беше време лейди Елизабет да приеме истината.
	Опита друг подход.
	— Какво прави баща ви, за да разреши проблема с дълговете си?
	— Аз… аз не знам.
	— Е, аз знам и отговорът е „нищо“. _Нищо!_ Нито е намалил харчовете си, нито е променил разточителния си начин на живот. Дори не търси начин да спечели пари. Още по-лошо: той продължава да играе комар и харчи цяло състояние за… за други неща — завърши той смутено. Не можеше да спомене за любовниците на лорд Комптън пред фино възпитаната му, непорочна дъщеря.
	— Знам — промълви тя. — За любовниците.
	Значи знаеше.
	— Тогава защо, за бога, си мислите, че сте длъжна заради него да се омъжите за човек, който не ви допада?
	Тя промълви с примирен глас:
	— Какво друго мога да сторя? Трябва да се омъжа, а няма някой друг, за когото да искам…
	— Нямате ли някого — някой приятел или роднина, при когото можете да живеете?
	Тя извади една кърпичка и внимателно попи очите си.
	— Леля ми е готова да ме приеме — сестрата на майка ми. С татко никога не са се спогаждали.
	Сгъна кърпичката и го погледна безпомощно, сякаш това решаваше въпроса.
	— Тогава защо не отидете при нея?
	— Не мога. Тя живее в Италия. Избягала с един художник — той бил италианец и го наели да нарисува годежния й портрет, но вместо това тя избягала с него и семейството й се отказало от нея. — Докато обясняваше, ръцете й не спираха да шават неспокойно, да сгъват и разгъват кърпичката, сякаш беше безкрайно важно всяка гънка да стане идеална. — С мама продължили тайно да поддържат връзка и след като мама умря, тя няколко пъти ми писа и ме кани на гости. Разбира се, татко не искаше и да чуе.
	Това беше идеалното решение — да я махне от страната, да я махне и от съвестта си.
	— Тогава отидете при леля си.
	— Как? Нямам никакви пари.
	— Аз ще ви дам пари.
	— Не! — възкликна тя и го погледна потресена. — Не мога да приема.
	— Защо, по дяволи… защо, за бога?
	Тя го погледна спокойно.
	— Колкото и странно да изглежда, господин Флин, все пак ми е останала малко гордост. Тъй като няма да се омъжа за вас, не мога да приема парите ви.
	— Вземете ги назаем тогава.
	— Не. Това е абсолютно невъзможно — отвърна тя непоколебимо.
	Флин я погледна с раздразнение… и с малко неохотно възхищение.
	Естествено изкривената й логика беше налудничава, но той виждаше, че е водена от това, което смяташе за почтеност. А той за нищо на света не искаше да я лиши от гордостта й. Лейди Елизабет и без това нямаше почти нищо друго.
	Тя продължи с достойнство:
	— Много мило от ваша страна, че се притеснявате, господин Флин, но това не е ваш проблем. _Аз_ не съм ваш проблем.
	Точно това си мислеше и той през цялото време, но когато го чу от нейната уста, прозвуча още по-неубедително. Тя може и да го вярваше; може дори и _той_ да го вярваше, но истината беше, че не може да я остави в тази каша. Вярно, не той я беше забъркал, но бе допринесъл.
	— Имам флотилия кораби. Мога да уредя пътуването ви…
	— Благодаря ви, но няма нужда. Въпросът е приключен. Не биваше да съм нетактична и да ви забърквам в личните си проблеми. — Тя стана и протегна ръка. — Довиждане, господин Флин. Благодаря ви, че проявихте такава честност. Беше истинско удоволствие да ви познавам.
	Флин се поклони над ръката й.
	— За мен беше удоволствие и привилегия да ви познавам, лейди Елизабет.
	Сега, след спокойния, достоен начин, по който отхвърли помощта му, му харесваше много повече, отколкото при предишните им срещи.
	Не че си беше променил мнението. Радваше се, че се е отървал.
	_Тя_ обаче не се беше отървала и това бе проблемът.


	— Дейзи, Дейзи!
	Нечии нежни ръце я хванаха за рамото и я разтърсиха.
	— Как… — Дейзи се стресна и се събуди. Пулсът й препускаше. Измина един миг, преди да осъзнае къде се намира — в леглото си. Сама. Посред нощ. Над нея се наведе една бледа фигура. — Джейн?
	— Нали не си болна, Дейзи?
	Дейзи примигна в мрака.
	— Не.
	Нощницата й се бе набрала високо над кръста. Беше й горещо и цялата бе потна… а нощта беше много студена.
	— О, сигурно пак си сънувала кошмар. Мяташе крака и не спираше да стенеш така уплашено, че се притесних.
	Дейзи почувства как лицето й пламва. Слава богу, че беше тъмно и Джейн не можеше да я види! Мятала крака? Не спирала да стене? Не е било от страх.
	Тя си забрани да мисли за усещанията — толкова истински, че все още можеше да ги почувства — за големи, загрубели ръце, които я галеха, измъчваха я, възбуждаха я, караха я да забрави всичко… Опита се да дръпне нощницата си надолу.
	Усети болка. Болезнена чувствителност. Влага.
	Джейн седна на леглото й.
	— Притеснява ли те нещо, мила Дейзи? Обикновено аз сънувам кошмари, а не ти.
	— Няма нищо — измърмори Дейзи. — Не се тревожи. Сигурно е от лучената супа снощи. Лягай си, Джейн.
	Джейн се поколеба.
	— Сигурна ли си? Защото за втора поредна вечер сънуваш същия сън, така че не може да е от лучената супа. Ако искаш да поговорим за…
	— Сигурна съм. Наистина няма за какво да говорим.
	— Заради бизнеса ли е? Защото ако е така…
	— Не е. Няма нищо, само някакъв глупав сън. А сега си лягай, че ще настинеш.
	Джейн неохотно се върна в леглото си. Дейзи набра завивките около себе си и се престори, че спи, чак докато Джейн наистина заспа.
	Точно така, „някакъв глупав сън“. Да го вземат дяволите този Флин! В последно време спеше по-лошо от всякога и сега тревогите за бизнеса й не бяха единственото, което я караше да се мята в леглото. „Мяташе крака и не спираше да стенеш.“
	Той я беше развълнувал с тази пуста целувка. Вече втори път се будеше разгорещена и тревожна, с набрана нощница и оплетени завивки. Гореща, влажна и… обзета от жажда.
	Тази едничка целувка й беше оказала неочаквано въздействие. Беше й дала да опита вкуса на забраненото. Беше превърнала чувствата й към Флин от безобидна тайна фантазия в…
	Не! Нямаше да мисли за това.
	От целувката бяха изминали цели два дни, а тя не беше видяла и следа от него… освен в сънищата си. Ако проявяваше интерес, ако тази целувка му беше повлияла поне наполовина колкото на нея…
	Но според думите на останалите, той все още посещаваше лейди Елизабет.
	Жена, която се целуваше като риба, но беше _дама_. Хубава, _изящна_ дама, която несъмнено танцуваше леко като фея, а не като куцаща грубиянка от най-бедните квартали, която ругае като войник.
	Това, разбира се, не я интересуваше. Дейзи не искаше никого. Трябваше да изгради бизнеса си.
	Тя погледна дали Джейн спи дълбоко, измъкна се от леглото и започна да се облича в тъмното. Не беше много по-рано от обичайния й час за ставане, така че можеше да се залавя за работа.
	Може би ако се държеше така, сякаш целувката не й е оказала никакво въздействие, тези… _чувства_ щяха да отшумят. Този метод помагаше при повечето неща. Много я биваше да не иска това, което не може да има, а едно нещо й бе пределно ясно: както и да го погледнеше, не можеше — и нямаше — да има Флин.


	— Не разбирам защо поискахте да отидем в парка — каза лейди Елизабет. — Разбира се, това е много приятно, но… — Тя го стрелна с предпазлив поглед. — Нали не сте си променили мнението? За…
	— Не — увери я Флин. — Но нямате нищо против засега баща ви да не разбира, нали?
	— О, не! Всъщност, докато татко си мисли, че продължавате да ме ухажвате…
	— Точно така — потвърди Флин и я потупа по ръката. Днес не беше забравил да си сложи ръкавици.
	Продължиха да вървят, покланяха се на някои хора, спираха да побъбрят с други. Разбира се, лейди Елизабет познаваше всички.
	Флин забеляза, че при приближаването им много хора се споглеждат мълчаливо. Проклети да са, щяха да останат възхитени, когато се разчуеше!
	Не че изобщо го вълнуваше какво ще си помислят за него.
	Продължи да върви и да следи как хората от висшето общество излагат стоката си на показ в парка — дрехите си, начина си на живот, достъпността на едни и неомъжените дъщери на други.
	Погледна към жената, която го държеше под ръка. Сега й беше толкова приятно с него, защото той вече нямаше очаквания към нея. Беше се спасил на косъм — само защото наруши правилата на учтивостта, като я измъкна навън, за да си открадне една-две целувки. Иначе изобщо нямаше да разбере, не и преди да се окаже обременен със съпруга, която не може да понася докосването му.
	Мисълта пак да се заеме с търсене на съпруга от благородно потекло развали настроението му. Спряха се да побъбрят малко с някакъв познат на лейди Елизабет, след което продължиха напред.
	Всички тези хора се познаваха на практика от раждането си — или бяха роднини, или семействата им се познаваха от поколения, или мъжете бяха посещавали едно и също училище с пансион — и образуваха тясна затворена група.
	И всички те повече или по-малко си сътрудничеха в задачата да държат чуждите хора настрана. Чуждите хора като него.
	О, Флин можеше да си купи пропуск и да се ожени за една от тях. Но винаги щеше да си остане чужд човек.
	Доскоро това не го притесняваше — всъщност и сега не го притесняваше. Беше прекарал почти целия си живот като чужд човек. Имаше приятели като Макс и Аш, а сега и Фреди — истински приятели, не просто делови партньори. Приятели и равни. Беше станал приятел с Макс години преди да разбере, че той е лорд.
	В истинския свят това нямаше значение. Там преценяваха човека по характера му, а не по роднините му.
	Той наблюдаваше ярко облечената аристократична тълпа. Всички пристъпваха наперено, кланяха се и крачеха напред, гледаха и даваха възможност да бъдат гледани. Английското висше общество беше като птича клетка — голяма, удобна, елегантна птича клетка с невидими решетки. Хората вътре познаваха неписаните правила, а тези отвън можеха да влязат само с разрешение.
	Проблемът беше, че сега Флин знаеше за тези неписани правила много повече, отколкото когато се зае да си търси аристократична съпруга. И те не му харесваха.
	Той продължи да върви напред. Слушаше разсеяно скучните, предвидими приказки на лейди Елизабет и когато трябваше, отговаряше. Киселата прислужница, Мюър, мрачно вървеше след тях и стрелкаше Флин със злобен поглед.
	Когато пристигна в Лондон, той си представяше, че изисканите дами са деликатни, невинни създания, благи и нежни, и в постоянна нужда от закрила.
	Някак имаше нужда от това. Сега можеше да си позволи да закриля и издържа съпруга и деца, за разлика от преди… когато не успя да помогне на семейството си.
	Той прогони тази болезнена мисъл от ума си. Миналото си беше минало.
	Вече нищо не можеше да направи. Сега важно бе бъдещето и то зависеше от него — дотолкова, доколкото човек може да оформи бъдещето си. При това не само неговото бъдеще. Щеше да предпази лейди Елизабет, като не се ожени за нея. Каква ирония!
	Той огледа върволицата елегантни карети, които бавно обикаляха парка.
	Лейди Биатрис все още не се виждаше никаква. Флин се надяваше да не е забравила за малкото им споразумение от предишния ден. Ако беше, разходката с лейди Елизабет и прислужницата й щеше да се окаже безсмислена и тази проклета история щеше да продължи още поне един ден.
	Файтонът на лейди Биатрис се приближи към тях. Най-накрая! В мига, в който го зърна, възрастната дама смушка кочияша с бастуна си и файтонът бавно спря. Тя махна повелително на Флин да се приближи.
	Той поведе лейди Елизабет през тълпата от елегантно облечени дами и господа, които се разхождаха изискано.
	Възрастната дама ги поздрави с ентусиазъм.
	— Как сте, мили мои? Какъв прекрасен ден — почти съм готова да повярвам, че пролетта наистина ще се задържи! Флин, мило мое момче, тези ботуши много ми харесват. Лейди Елизабет, вие успяхте да грабнете най-хубавия мъж в този парк, затова се боя, че ще трябва да ви накажа!
	По бузите на лейди Елизабет пропълзя деликатна руменина.
	— Да ме накажете ли, лейди Девънам? — Тя винаги педантично използваше правилното обръщение към лейди Биатрис.
	— Току-що свалих две от моите момичета, за да се поразтъпчат… — Тя махна с ръка, без да сочи конкретно към никого, и Флин видя, че Джейн и Аби вървят, хванати за ръка, на известно разстояние от тях. — И някой трябва да ми прави компания.
	Възрастната дама потупа подканващо седалката до себе си.
	— Флин, помогнете на лейди Елизабет да се качи.
	— Благодаря, много сте мила. — Лейди Елизабет погледна назад към прислужницата си. — А Мюър?
	— Не, не, прислужницата ви ще остане тук да прави компания на господин Флин. Не можем да оставим горкия човек безпомощен и сам-самичък, нали така? А сега се качвайте, скъпа моя, бавите движението.
	Флин помогна на лейди Елизабет да се качи, като прикриваше усмивката си. Възрастната дама беше опитен манипулатор.
	Каретата потегли и той се обърна към Мюър:
	— Искате ли да седнем ей там, докато чакаме господарката ви да се върне?
	Мюър го измери с поглед, в който се четеше дълбока подозрителност, но се съгласи да го придружи до пейка, която бе малко по-отдалечена от маршрута на изисканата тълпа.
	— Вие сте много предана на господарката си, нали, Мюър? — попита той, когато седнаха.
	— Да — потвърди тя и го изгледа презрително. — Затова не очаквайте от мен да клюкарствам по…
	— За нищо на света. Макар че — добави той предразполагащо — бих искал да науча повече за леля й. Тази, която живее в Италия.
	Прислужницата изсумтя.
	— Защо искате да знаете за нея?
	Флин я озари с най-чаровната си усмивка.
	— Опитвам се да разбера дали лелята на лейди Елизабет в Италия е човек, към когото тя може да се обърне.
	Очите й се превърнаха в ледени късчета.
	— И защо искате да знаете?
	— Защото, упорита жено, искам да помогна на момичето.
	— И защо…
	— Защото, както несъмнено знаете, ако се радвате на доверието на господарката си, аз няма да й направя предложение. А по нейните думи това означава, че баща й ще я принуди да се омъжи за лорд Фленсбъри. И преди да ме попитате това какво ме интересува, ви отговарям: не знам, но ме интересува. И така, тази леля в Италия ще я прибере ли, или не?
	Настъпи продължителна пауза. Мюър мислеше.
	— Ще я прибере — отговори тя най-после. — Без да се замисля. Но няма никаква възможност да…
	— О, вижте, госпожице Мюър! — възкликна Флин. — Изтървахте си кесията.
	Мюър погледна към дебелата кафява кесия, която ненадейно се беше появила в краката й.
	— Не е моя.
	— Напротив, ваша е — настоя Флин. — Току-що я изпуснахте.
	— Не съм. Никога не съм виждала тази…
	Флин вдигна кесията и я напъха в ръцете й.
	— Нали не искате да я загубите? Това е кесията с малкото състояние, което наследихте от наскоро починалия си братовчед.
	Мюър го зяпна, без да казва нищо.
	— Или пък пари, които сте спечелили от лотарията.
	— Но аз никога не участвам в ло…
	— Мен не ме интересува _откъде_ сте ги взели — вие сте тази, която трябва да убеди господарката си. Но с петстотин лири ще можете да си осигурите удобно пътуване до Италия и да се издържате известно време там, ако лелята не си промени намерението.
	— Петстотин ли… — Пръстите на Мюър непохватно задърпаха връвта на кесията. Тя надникна вътре и устните й се раздвижиха безмълвно, докато броеше банкнотите вътре. Преброи ги два пъти, после го погледна смаяна. — Но вие защо…
	— Нали ви казах — не искам нейното нещастие да ми тежи на съвестта, а тя е прекалено горда, за да приеме помощ от мен. Мислите ли, че ще успеете да я убедите?
	Мюър дълго не отговори. Той не можеше да види изражението й, защото беше вперила поглед надолу, в кесията, която стискаше здраво до гърдите си.
	Най-накрая жената промълви тихо:
	— И ще ми се доверите, че наистина ще използвам тези пари… за нея? Ами ако сега се съглася, а после избягам с парите и оставя лейди Елизабет на съдбата й? Петстотин лири… за такива като мен това е цяло състояние.
	— Знам. — Флин напълно осъзнаваше изкушението. Личната прислужница на една дама печелеше може би петнайсет лири годишно, а той беше сигурен, че лорд Комптън не плаща на Мюър толкова много. — Разчитам на инстинкта си.
	— И какво ви говори вашият инстинкт за мен? — попита тя с тих глас.
	— Че обичате господарката си и сте готова на всичко, за да й помогнете.
	Пръстите й стиснаха кесията. Тя изсумтя, но не както обикновено. Флин осъзна, че плаче. Извади кърпата си и й я подаде.
	— Благодаря ви, сър. О, благодаря ви! — прошепна тя.
	— Няма нужда да го споменавате на никого — каза рязко той. Не обичаше да гледа плачещи жени. — Не ме интересува каква история ще измислите за пред господарката си. Просто я изведете от страната, далеч от това жалко подобие на баща.
	— Ще го сторя, сър. О, _обещавам_ ви, ще го сторя! — зарече се Мюър. — И много ви благодаря! Благодаря ви, толкова ви…
	— Ето го файтона на лейди Биатрис. Сега приберете тази кесия на сигурно място и вървете при господарката си.
	И Флин стана от пейката, изпълнен с облекчение, задето най-после успя да сложи край.


>	9

E>
	Хората твърде рядко успяват да разкрият цялата истина. В повечето случаи остава нещо недоизказано или криворазбрано.
@	Джейн Остин, „Ема“
E$

	Вечерта на другия ден Флин отиде на едно събиране — първото от всички посетени от него събития, на които лейди Елизабет не присъстваше. Тя се беше извинила с главоболие или нещо подобно и той не можеше да каже, че съжалява за отсъствието й.
	Започваше отначало с търсенето на съпруга.
	Облегна се на касата на една врата и огледа апатично тълпата от хубави млади дами. Преживяното с лейди Елизабет го беше направило доста циничен.
	Някоя от тези млади дами можеше един ден да стане негова съпруга.
	Тази мисъл вече не му доставяше същото удоволствие.
	Изтънченото общество… Той изсумтя. Слоят изтънченост бе тънък като коприна. Много повече му подхождаше определението „измамното общество“.
	Младите дами се усмихваха, флиртуваха, посрещаха с готовност интереса му, но искаха не него, а парите му. Него щяха да го търпят, или поне да се опитат. Зад тези усмивки често трептеше скрито презрение към откровеността му, към белязаните му от тежък труд ръце, към миналото му.
	Флин открай време знаеше, че единственото, което ще го направи приемлив, бе състоянието му, но сега по-ясно осъзнаваше едва забележимата арогантност на аристократичното превъзходство — нещо, което се предаваше по наследство, по кръв и не му харесваше.
	Лорд Комптън беше пропилял цялото си състояние на комар и бе готов да продаде единственото си дете буквално в робство, за да може да продължи да води хедонистичния си начин на живот, но все пак се смяташе — и цялото изтънчено общество го смяташе — за нещо много повече от човек като Флин.
	Навремето Флин си мислеше, че ще е чудесно да се сдобие с хубава, изтънчена съпруга с аристократично потекло. Символ на всичко, което е постигнал. За опитен човек като него беше проявил удивителна наивност.
	Чувстваше се като човек, който е спрял пред магазин за сладкиши и жадува за един определен сладкиш, който е привлякъл погледа му. Не може да си го позволи, но този сладкиш е всичко, за което е мечтал. Просто знае, че ако само успее да го получи, вкусът му ще е великолепен.
	Затова работи, спестява и най-накрая се сдобива с парите. Влиза в магазина и гордо слага парите си на тезгяха — и получава сладкиша. А когато отхапва, усеща, че вкус… няма. Апетитната външност е само за пред хората.
	Парен каша духа. Така му се падаше, задето допусна амбицията да го заслепи. Беше доказал, че може да се ожени за графска дъщеря — и какво му донесе това?
	Следващият път щеше да избира по-мъдро.
	Нямаше желание да се ожени за момиче, което го иска само заради парите му, не искаше жена, която винаги ще смята, че го превъзхожда просто заради произхода си. И със сигурност не искаше момиче, което ще се омъжи за него само от чувство за дълг, а после ще се _насили_ да легне в брачното ложе.
	Искаше…
	Да, това беше въпросът. _Какво_ всъщност искаше?
	Помисли си за непоносимо сладкия отклик, който получи от Дейзи, за опиянението от една-единствена целувка.
	Огледа помещението. Момичета с бели рокли пърхаха на танцовата площадка, жени с дълбоки деколтета се носеха край него и му хвърляха знойни, изкусителни погледи.
	Нищо тук не го привличаше.
	Той се извини на домакинята и се отправи към жилището си. И там нищо не го привличаше. Чувстваше се необяснимо самотен, а това беше смешно. Бе прекарал сам почти целия си живот, а сега се намираше в най-изискания град на света, сред висшето общество, близо до приятели — добри приятели.
	Нямаше причина да се чувства самотен. Може би трябваше да си намери любовница.
	Тъкмо се прибра, когато някой заблъска по вратата. Беше почти полунощ — странно време за гости. Флин беше дал на Тибинс свободна вечер, затова лично отвори вратата.
	Лорд Комптън едва не се изтърколи през прага.
	— Избягала е! Разгонената кобилка е избягала, пусто да остане!
	— Кон ли сте загубили? — престори се, че не разбира, Флин и го погледна с учтив интерес. — И какво си мислите, че мога да направя аз?
	Лорд Комптън не забеляза сарказма му.
	— Не е кон, глупак такъв! Малката уличница е избягала! В този момент препуска към границата с някакво мамино синче, за което дори не съм чувал — господин Феликс Някой си. И няма пукната пара, обзалагам се!
	— За лейди Елизабет ли говорите? — попита студено Флин. Един баща трябваше да говори с по-голямо уважение за дъщеря си.
	— За нея, разбира се, за кого другиго? — Лорд Комптън го изгледа свирепо, като свиваше и отпускаше юмруци. — Недейте да стоите така, глупак такъв! Тръгвайте след тях!
	— Нямам такова намерение.
	Флин изобщо не вярваше, че лейди Елизабет е избягала с мъж. С камериерката си, да. И се съмняваше, че е на път към Шотландия, но не можеше да бъде сигурен.
	— Пусто да остане, не ме ли разбрахте? Избягала е! Оставила ви е на сухо! И двамата ни направи на глупаци! Тази малка кучка ми остави бележка — виждате ли? — И той размаха пред носа на Флин къс хартия.
	Флин го взе и се оттегли във всекидневната, където беше по-светло. Лорд Комптън тръгна след него.
	— Хитрата малка крава очакваше да се прибера утре вечер, но аз се върнах по-рано. Картите не ми вървяха.
	Флин прочете бележката и прикри усмивката си. Ако можеше да й се вярва, лейди Елизабет беше избягала в Гретна Грийн с някой си господин Феликс Рим. „Феликс“ означаваше „щастие“; не беше трудно да се досети какво значи „Рим“.
	— Бренди, лорд Комптън? — попита Флин и му върна писмото, но лорд Комптън нетърпеливо го захвърли и то се понесе към пода.
	— Не, по дяволите, не искам бренди! Какво, ще я оставите да се измъкне ли?
	Флин сви рамене.
	— Тя е направила избора си.
	— Не, проклет да сте, не е! Прислужниците казват, че е тръгнала само преди няколко часа, така че още можем да я настигнем. Ще я хвана за косата и ще я завлека до олтара, както се разбрахме.
	Флин вдигна вежда.
	— Против волята й?
	— Момичето не знае кое е добро за него.
	— Не, не знае кое е добро за _вас_ — поправи го Флин, като наблегна деликатно на последната дума.
	Комптън не му обърна внимание.
	— Този тип, с когото е избягала, сигурно я е заблудил. Сигурен съм, че я иска само заради парите й.
	Флин вдигна вежда.
	— В такъв случай го очаква разочарование, нали така?
	Лорд Комптън се изчерви.
	— Ще я настигна и ще сложа край на тази глупост. Ще набавя специално разрешително и ще можете да се ожените за нея незабавно. Едно хубаво чифтосване ще я укроти.
	Господи, колко долен беше!
	— Няма да се оженя за дъщеря ви. Разбирате ли ме? _Няма._
	Лорд Комптън остана с отворена уста.
	— Но вие трябва да се ожените за нея! Имам толкова дългове! Засега съдия-изпълнителите не ме закачат само защо… — Той млъкна, защото осъзна, че подходът му не е от най-тактичните, и опита друг. Започна предразполагащо:
	— Флин, вие сте добър човек. Трябва да ми помогнете. Не мога да допусна моето момиченце да си съсипе живота заради някакво нищожество. Двуколката ми е долу. Съвсем скоро ще стигнем до Големия северен път.
	— Не.
	— Пусто да остане, тогава ще я настигна сам! — Комптън се отправи към входната врата. — Фленсбъри пак ще я приеме. Няма нищо против употребяваните стоки.
	Този човек беше повече от долен. Флин отвори една врата.
	— Насам, лорд Комптън.
	Комптън понечи да мине през вратата, но се спря.
	— Какво, по…
	Флин го бутна вътре, затръшна вратата и я заключи.
	Графът заблъска по нея, без да спира да крещи и да ругае.
	Флин се върна във всекидневната и си допи брендито. Великолепен вкус.
	Вдигна от пода бележката на лейди Елизабет и се усмихна, докато я пускаше в огъня. Рим, значи? Браво на нея! Но той не искаше баща й да тръгне да я търси и да разбере, че изобщо не се е отправила към Шотландия.
	Флин можеше поне да даде на момичето малко преднина.
	Входната врата се отвори. Личният му прислужник, Тибинс, влезе и каза:
	— Добър вечер, сър. Как мина… — Млъкна и впери поглед в килера, от който долиташе неспирен порой от обиди, придружен от яростни удари по вратата.
	Тибинс погледна към Флин.
	— Сър, май има някой в… — И посочи към килера.
	— Да, знам — потвърди Флин. — Приготви ми чанта с дрехи за една нощ, става ли?
	— Но, сър, какво става, за бога?
	— Ще пренощувам в някой хотел.
	— Но… — И Тибинс посочи към килера, от който продължаваше да изригва непоносим шум.
	— Именно — съгласи се Флин. — Няма да мога да мигна на този шум.
	— Но кой _е_ там, сър? Реве като див звяр.
	— Почти позна. Не е див звяр, а див граф — обясни Флин и се ухили, когато видя изражението на прислужника си. — Бесен, разочарован и разярен до безумие граф.
	— _Граф_ ли? — Очите на Тибинс замалко да изскочат. — Но не трябва ли да… — колебливо посочи към вратата.
	Флин протегна ръка, за да го спре.
	— За нищо на света! Махам се веднага щом ми приготвиш чантата. Ти можеш да останеш или да отидеш някъде другаде, както предпочиташ, но няма да го пускаш преди осем сутринта. Ясно ли е, Тибинс?
	Тибинс отправи нещастен поглед към килера и беше възнаграден със залп от юмруци и крясъци.
	— Но, сър, той е _граф_.
	— Да, но е ужасно неприятен. И е затънал в дългове — добави Флин, наясно с приоритетите на прислужника си.
	Тибинс изглеждаше смаян.
	— В дългове ли казвате?
	— На вратата му хлопат съдия-изпълнители — сам ми го каза. Трябва да остане заключен тук цяла нощ — поне до осем часа сутринта, разбираш ли ме?
	Тибинс преглътна.
	— Много добре, сър.
	— И ако чуя, че си го пуснал и една минута по-рано…
	Тибинс въздъхна.
	— Няма, сър.
	Флин му даде една златна лира.
	— Браво! Сега ми приготви чантата — и една за теб, ако искаш. Няма да можеш да заспиш на този шум. Казват, че в хотел „Грилънс“ било много удобно. Можеш да дойдеш с мен.
	Тибинс погледна към килера, чиято врата се тресеше от ревове и удари, и взе решение.
	— Добре, сър.


	Дейзи винаги очакваше с нетърпение сбирките на литературното общество на лейди Биатрис — обичаше да й четат на глас. Вече четеше гладко — Аби и момичетата я бяха научили. Но не можеше да чете и да шие едновременно, а когато вечер се строполеше в леглото, бе прекалено уморена за четене.
	На сбирките можеше да шие и да слуша. А през почивките — да разговаря с хората. В последно време това беше единствената й възможност да общува с хора, които не бяха част от домакинството.
	Днес обаче се чувстваше малко… изнервена. Не спираше да се пита дали Флин ще дойде. Той идваше често и обикновено тя много се радваше да го види.
	Но от онази целувка насам изпитваше някаква глупава стеснителност и смущение при мисълта, че ще го види. Сърдито си напомни, че това е смешно.
	Това бе просто Флин — същият както винаги.
	Не се смущаваше, че харесва един мъж, това беше съвсем естествено, и трябваше да признае, че харесва Флин ужасно много. Още от началото.
	Защо да не го харесва? Той беше прекрасен мъж — красив по ирландски, с тази гъста, леко къдрава черна коса и дръзки сини очи, които умееха да флиртуват и да се смеят. Дейзи открай време имаше слабост към тази комбинация.
	Споменът накара цялото й тяло да потръпне. Ако обстоятелствата бяха по-различни, може би щеше да си позволи да действа, да му събуе тия тесни панталони — и ризата, и гащите, — но това нямаше да се случи.
	Той все още ухажваше лейди Елизабет и ако изобщо погледнеше към нея самата, това щеше да бъде за мимолетна странична връзка. А тя нямаше да свири втора цигулка, за никого.
	Разбира се, изобщо нямаше да се стигне дотам. Сега Дейзи беше почтена жена.
	Флин навярно нямаше да дойде днес. След като сезонът бе започнал, имаше предостатъчно събития, които да привлекат вниманието на един мъж.
	Тя си събра нещата. Лейди Биатрис беше заявила, че _няма_ да допусне някой да я види да зашива подгъв или да съединява части или — да не дава Господ — да шие долни дрехи, затова днес Дейзи бродираше незабравки върху малки издути ръкави за последната рокля, която приготвяше за Джейн.
	Но започна да се бави, да отлага отиването си в салона — да не мисли за Флин — и когато влезе там, помещението беше наполовина пълно и на обичайното й място до лейди Биатрис седеше мъжът, който бе неофициално сгоден за Джейн — лорд Тънък косъм.
	Дейзи нямаше нищо против. Намери си друго място зад две едри дами с огромни шапки. Докато можеше да чува как четат момичетата, нямаше нужда да ги вижда.
	Четенето беше работа на Аби, Дамарис и Джейн. Точно те трите привличаха всеобщото внимание — те самите и хубавите истории, които подбираха. Аби четеше най-добре, Дамарис — почти толкова добре, и макар че Джейн четеше малко сковано и изобщо не успяваше да докара интонацията на Аби и Дамарис, тя беше най-красивата. И все още неомъжена.
	Дейзи зае мястото си с кошничката за шев в краката си и ръкава в скута си.
	Започна да се усмихва и да кима, докато най-различни хора я поздравяваха.
	Познаваше почти всички тук, но не понечи да обиколи салона или да се включи в някой разговор. Стигаше й, че е тук, че я приемат като една от тях.
	Понякога й идеше да се ощипе, за да се увери, че не сънува — че си разменя кимвания и усмивки, съвсем спокойни, с половината важни клечки в Англия.
	Затова предпочиташе да не участва, а да гледа, да забелязва какво носят дамите и да си представя как различно би ги облякла тя. Нейните модели винаги им отиваха повече… или поне тя така си въобразяваше.
	Федърби разклати един малък звънец, за да оповести началото на първото четене, и хората забързаха да седнат. Дейзи зачака четенето да започне.
	Все още нямаше и следа от Флин. Значи нямаше да дойде. Хубаво! Така всичко щеше да е по-лесно.
	В помещението се възцари тишина и Аби започна да чете:
	— „Хариет Смит беше нечия родна дъщеря. Преди години някой я беше настанил в училището на мисис Годард и напоследък я беше издигнал от положението на ученичка до компаньонка на директорката. Това бе общо взето всичко, което се знаеше за Хариет. Тя, изглежда, нямаше други приятели, освен тези от Хайбъри. Току-що се бе завърнала от едно дълго посещение в провинцията, където бе гостувала на две млади дами, с които бе учила заедно.“*
	[* Джейн Остин, „Ема“ — Б.пр.]
	Дейзи наведе глава над бродерията си. Тази история й харесваше. „Родна дъщеря“ означаваше, че също като Дейзи, тази Хариет е нечие копеле. За аристократите законородеността означаваше много и Дейзи виждаше накъде ще отиде историята — Хариет ще поиска това, което не може да има, и това ще я съсипе. Винаги така ставаше.
	Четенето едва беше започнало, когато около вратата настъпи леко раздвижване. Незабавно се понесе тих шепот. Някой идваше със закъснение.
	Няколко глави се обърнаха към вратата с критично изражение. Хората в Лондон не спираха да говорят по време на опери и театрални пиеси, но горко на всеки, който вдигнеше шум, докато Аби четеше!
	Флин застана на прага като някакъв дързък морски разбойник, без да обръща внимание на възмутените погледи. Сякаш беше пустият господар на този салон и на всички в него. Беше арогантен, но по начин, от който цялото й тяло приятно настръхна.
	Изглеждаше много впечатляващо, с тези тесни кожени панталони, прилепнали по дългите му силни бедра. Ботушите и кожените панталони отиваха на някои мъже, но на други не. Флин беше роден за тях. И знаеше какви палта му подхождат — Дейзи бе сигурна, че по тези възхитителни широки рамене няма подплънки.
	Тялото й чудесно си спомняше онзи миг, в който ги почувства до себе си.
	Той изобщо не понечи да си потърси място. Вместо това огледа тълпата, без да бърза. Търсеше някого и Дейзи беше сигурна, че знае кого. Цялото й тяло се напрегна, усещайки присъствието му.
	Скрита зад грамадните дами с още по-грамадните шапки, тя започна да го гледа до насита. При това не беше единствената, която го оглеждаше тайно.
	Половината от присъстващите мърмореха и шепнеха; няколко души сърдито ги гълчаха и чакаха Аби да продължи да чете, а останалите — почти всички жени в салона — се взираха във Флин с едва прикрито желание.
	Дейзи не можеше да ги обвинява. Имаше нещо неустоимо у мъж, който изглеждаше съвсем леко неподдържан. Цялата тази кипяща, несдържана мъжественост, отприщена в леглото, обещаваше нещо толкова… Представи си го уверен, способен и без капка срам. Мъжествен до върховете на пръстите на едрите си загрубели ръце… И без да се срамува да го покаже…
	Тези ръце със сигурност знаеха какво да правят с едно женско тяло. А колкото до целувките му… Само като си помисли за това, потръпна леко.
	Шепотът продължи. Сега беше тих и прикрит, но не спираше да ромоли през салона. Дейзи се намръщи. Флин винаги привличаше вниманието на хората, но това беше различно.
	Думите, които си размениха двете дами зад нея, я накара да нададе ухо.
	— Какво нахалство! Как е посмял да дойде днес?
	— Няма капка срам! Капка срам!
	Кое му беше срамното, зачуди се Дейзи. Флин често идваше на сбирките на литературното общество. Помъчи се да си спомни кой седи зад нея, но шепотът беше едва чут, а Аби продължи да чете:
	— „Ема започна да разпитва по-настойчиво и подробно, и нарочно насочваше Хариет да говори повече за мистър Мартин, което очевидно не й беше неприятно. Хариет с готовност разправяше за участието му в техните разходки на лунна светлина и във веселите вечери и постоянно повтаряше, че той е изключително добър и внимателен. Веднъж обикалял три мили околовръст, за да й донесе орехи, понеже тя казала, че много ги обича. Пък и за всичко друго бил толкова услужлив!“*
	[* Джейн Остин, „Ема“ — Б.пр.]
	Романтична история. Дейзи се опита да забрави странния начин, по който реагира тялото й на прегръдката на Флин, и да се съсредоточи върху историята. Наистина обичаше хубавите романтични истории. Надяваше се на щастлив край, но тази Ема май само създаваше неприятности на хората…
	Мисълта й се разсея. Какво чак толкова ужасно знаеха тези жени за Флин?
	Очевидно без да се смущава от вниманието, което предизвика появата му, той си намери място, седна и се заслуша. Дейзи разбра кога я забеляза — почувства погледа му като топло докосване по лицето си, като нещо, което не можеше да сбърка.
	Бузите й пламнаха, но тя наведе глава над бродерията си.
	По време на първата почивка разнесоха чай, вино и малки тортички. Сега хората можеха да говорят и двете дами зад нея подновиха разговора си.
	— Казват, че лорд Комптън бил бесен…
	_Лорд Комптън_ ли? Дейзи наостри уши и се облегна назад, за да ги чува по-добре.
	— Лизи Комптън… избягала посред нощ… Никой не знае, скъпа моя.
	— Някакъв никакъв… границата с Шотландия…
	Лейди Лиз беше _избягала с друг мъж_? Което означаваше, че Флин е…
	Дейзи едва не прекатури стола си назад в стремежа си да чуе последното.
	— Изоставила го е най-публично — продължи дамата зад нея и в гласа й се прокрадна злобна радост. — Или поне почти. Цял свят знаеше, че възнамерява да й направи предложение.
	— Лорд Комптън обвинява ирландеца… какъвто е груб… представа няма как да се държи с една дама…
	— Мястото му е в конюшните, а не в салона… — И зацъкаха многозначително с език.
	Дейзи не можеше да повярва на ушите си. Лейди Лиз беше изоставила Флин публично? Това беше вбесяващо. Ако лейди Лиз наистина бе офейкала, вината беше нейна, а не на Флин. Той имаше пълното право да ходи където пожелае.
	Дейзи бе на път да се обърне и да го защити, когато една от дамите възкликна:
	— О, не гледай, Лети, той идва! Такъв великолепен първичен екземпляр без капка изисканост!
	Дейзи вдигна глава и видя, че Флин крачи към нея. Очевидно слуховете, които го заобикаляха, не го трогваха, макар да знаеше за тях. Не беше възможно да не знае.
	Преди да стигне до нея, лейди Гелбърт го изпревари.
	— Дейзи, скъпа моя, искам да се запознаете с госпожа Фостър. Покойният й съпруг беше далечен роднина на моя покоен съпруг. Тя има голямо желание да се запознае с вас.
	Дейзи примигна и любезно стана.
	— С _мен_ ли? Искали сте да се запознаете с мен? — А после си спомни, че трябва да попита: „Как сте?“
	Придружителката на лейди Гелбърт беше сравнително млада — на около трийсет и пет, предположи Дейзи — и много елегантна, облечена, както й се стори, по последна френска мода — с проста, но превъзходна кройка на роклята, чиито люлякови оттенъци бяха елегантно поръбени с черно. Да не би да беше в траур? Или просто знаеше, че люляковото идеално подхожда на светлата й кожа и тъмната коса?
	Лейди Гелбърт се засмя.
	— Боя се, че съм виновна аз, скъпа моя. Тя ми беше на гости, когато пристигнаха вашите прекрасни… — тя се огледа и дискретно понижи глас — … одеяния, а аз нямах _търпение_ да отворя пакета. Затова сега и тя отчаяно иска да й ушиете няколко.
	В този момент Флин стигна до тях и разговорът изведнъж спря.
	— Дейзи — започна той.
	— А, господин Флин! — извърна се към него възрастната дама. — Много съжалявам за неприятностите ви.
	Дейзи преглътна. И тя искаше да каже нещо, но нямаше вяра на езика си.
	Откритостта и прямотата на лейди Гелбърт бяха много мили. Дейзи се надяваше, че онези отвратителни клюкарки зад нея се срамуват от себе си.
	Флин наклони глава.
	— Моля ви, не се тревожете за мен, лейди Гелбърт. Лейди Елизабет взе правилното решение за бъдещето си и аз й пожелавам много щастие.
	Възрастната дама го потупа по ръката.
	— Толкова сте великодушен, мило момче, толкова сте благороден! Разбирам защо Биа е така привързана към вас.
	Тя погледна към другия край на стаята и добави:
	— Бих искала да поговорим още малко, но мисля, че Биа се опитва да ви привлече вниманието.
	Флин проследи погледа й към лейди Биатрис, която наистина махаше повелително с ръка — безмълвна заповед да отиде при нея. Той погледна със съжаление към Дейзи.
	— Дами. — Поклонът му беше насочен и към трите. После се отдалечи.
	Възрастната лейди Гелбърт го проследи с поглед и въздъхна.
	— Лизи Комптън е глупачка. Такъв чаровен млад мъж и колко добре му стоят тези панталони! Повечето мъже не изглеждат толкова добре, особено отзад.
	Дейзи трябваше да признае, че задните му части наистина са чудесни — корави, мъжествени и добре оформени. Категорично си напомни, че това не я интересува. Тя се извърна обратно към госпожа Фостър, която — колко интересно! — изобщо не беше огледала оценяващо Флин.
	— Е, госпожо Фостър, значи сте харесали дрехите, които уших за лейди Гелбърт?
	Госпожа Фостър кимна и каза с нисък мелодичен глас:
	— Така е. Много са изискани и възхитително… палави. Бих искала и аз да си поръчам един комплект, ако е възможно. Лейди Гелбърт ми каза, че нямате работен адрес, а аз още не познавам лейди Биатрис толкова добре, че да й ходя на гости. Онзи ден оставих визитната си картичка, но…
	— Затова я доведох на сбирката — намеси се лейди Гелбърт. — Знаех, че ще сте тук.
	— Струва ми се много приятно — каза госпожа Фостър. — Колко е хубаво някой да ти чете на глас и колко умно — да превърнеш четенето в увеселение!
	Лейди Гелбърт забеляза една своя приятелка и потупа госпожа Фостър по ръката.
	— Ще те оставя да се разбереш с Дейзи, скъпа моя.
	Което даде на Дейзи възможност да назове пред госпожа Фостър още по-висока цена от тази, която беше платила лейди Гелбърт. Наистина не трябваше да приема допълнителна работа, но ако й платяха в брой…
	Така се оказа. Госпожа Фостър прие цената, без да мигне, и се разбраха на другия ден да дойде да й вземе мерки и да обсъдят модела и плата. И щеше да донесе пари в брой. Каза, че предпочита да си плати в аванс, и Дейзи нямаше възражения.
	Дейзи остана възхитена от новата си клиентка. Беше доволна, че шие дрехи за възрастните дами, разбира се — продажбата си беше продажба, — но нямаше да е от полза за бизнеса й, ако си спечелеше репутация на модистка, която работи само за възрастни дами и млади момичета. Тези, които разполагаха с пари, бяха омъжените жени. Макар и вдовица, госпожа Фостър още бе млада, привлекателна, много модерно облечена и най-хубавото от всичко — очевидно беше богата.
	След като се уговориха, госпожа Фостър призна, че за първи път идва в Лондон — беше прекарала последните десет години в чужбина заедно със съпруга си, който починал преди малко повече от година. Тя тъкмо започваше да се връща към света след уединението на траура си и не познаваше почти никого, затова до края на сбирката седя до Дейзи.
	В почивките между четенията двете си говореха. Макар че едва излизаше от траура си, госпожа Фостър бе добре осведомена за всичко. Дейзи умираше да научи повече за бягството на лейди Лиз с друг мъж, но това все някога щеше да стане, засега просто изпитваше огромно удоволствие от разговора.
	И по някаква причина — дали защото си мислеше, че тя води личен разговор на женски теми, или защото не искаше да говори как са го изоставили — Флин не се приближи до нея целия следобед.
	Което беше хубаво, каза си Дейзи. Може би нещата можеха отново да станат нормални. Макар че когато и да го погледнеше, установяваше, че той я гледа.
	С изражение, което я изпълваше със съмнения.
	Изобщо не приличаше на мъж, току-що изоставен от годеницата си.
	Изобщо не се държеше като унизен човек. Какво разочарование за всички клюкарки!


>	10

E>
	Изненадите са нещо глупаво.
	От тях удоволствието не става по-голямо, а неудобството често пъти е значително.
@	Джейн Остин, „Ема“
E$

	Сбирката на литературното общество свърши. От фоайето се чуваха последните сбогувания. Дейзи седеше в опустелия салон и довършваше бродерията на втория ръкав.
	Флин си беше тръгнал по-рано — лейди Биатрис го помоли да й помогне да се качи по стълбите. Дейзи изобщо не беше говорила с него. Той не се приближи до нея след онези кратки няколко думи. И тя не знаеше дали този факт я радва, или я дразни.
	Решително си каза, че я радва. Макар че много искаше да разбере повече за бягството на лейди Лиз. О, този следобед чу какво ли не за това, но не вярваше на клюките. Искаше да го чуе от неговата уста.
	Макар че той може би беше разбрал последен.
	Тя приключи с бродирането на последното букетче незабравки на ръкава — щеше да направи останалите, след като прикрепеше ръкава към роклята, — забоде иглата в плата и прокара копринената нишка през нея, за да я задържи неподвижна.
	От вратата се разнесе някакъв шум, който привлече вниманието й. Тя вдигна глава. Флин се беше облегнал на касата и я гледаше.
	Сърцето й заби оглушително. Откога стоеше там?
	Той й се усмихна, сърдечно, многозначително и безсрамно похотливо.
	Изведнъж й се стори, че някой е изсмукал целия въздух от огромното помещение.
	Опита да си придаде незаинтересован вид, да кимне спокойно и да се върне към бродерията си, хладнокръвна и изпълнена с достойнство. Устата й обаче се бореше с това желание — тя искаше да му се усмихне в отговор.
	„Овладей се, момиче! — заповяда си Дейзи. — Той не е за теб.“
	По време на цялото четене си мислеше за това — почти не разбра за какво се разказва в историята, защото мислеше за него и за дочутото. Той може и да не се оженеше за лейди Лиз, но скоро щеше да хукне след някоя друга прекрасна дама — някоя, която не беше студенокръвна риба.
	Дейзи пак щеше да си остане нещо странично, а тя нямаше желание за подобна връзка. Освен това не можеше да поеме този риск. Най-важното нещо за нея беше да изгради бизнеса си и ако искаше да има за клиентки дамите от висшето общество, трябваше да живее по техните правила. Те може и да си затваряха очите за дискретна връзка между някоя дама и един лорд, но една собственичка на магазин не разполагаше със същата свобода.
	Никой нямаше да позволи на жена си и дъщерите си да купуват дрехи от шивачка, в чиято почтеност има и капка съмнение. Затова каквото и да означаваше този блясък в очите на Флин, това нямаше да се случи, не и докато зависеше от нея.
	С престорено безразличие тя си взе кошничката и стана, сякаш се канеше да излиза.
	— Мислех, че сте си тръгнали.
	Той закрачи към нея.
	— Забравих нещо.
	— Какво? — попита Дейзи и се огледа наоколо, но не видя нищо.
	— Ето това.
	Той направи две големи крачки и я привлече в обятията си. Силната му ръка се обви около кръста й, вдигна я от пода по начин, изпълнен с такова желание за притежание, че по цялото й тяло се разля тръпка, чак до пръстите на краката й.
	Тя опита да се съпротивлява.
	— Ох! Какво…
	Но устата му завладя нейната — без колебание, без внимателно търсене на съгласие, без опит да я съблазни или предразположи. Той просто взе от нея това, което искаше. А искаше всичко. Плячкосваше, вземаше жадно, ненаситно, с неистова съсредоточеност и енергия, която просто я разбиваше.
	Защото той даваше също толкова, колкото и вземаше. Повече.
	Дейзи прие с възторг това усещане. Тялото й пулсираше от удоволствие.
	Горещи вълни на наслада, от които умът й спираше, костите й се разтапяха, а пръстите й се свиваха, събираха се ниско долу в корема й и пораждаха празнота, която беше почти болезнена в копнежа си да бъде запълнена.
	Най-накрая Флин остави тялото й да се плъзне бавно обратно на пода, позволи й да усети възбудения му член, притиснат към корема й дръзко, без капка свян. Остана така, като я притискаше към себе си… В името на истината тя се подпираше върху него, защото не можеше да стои на краката си.
	Едрата му ръка обхвана тила й. Палецът му погали меката кожа нежно и внимателно, сякаш имаше насреща си новоизлюпено птиче… и пусто да остане, това я накара да се разтопи още повече!
	Той въздъхна дълбоко.
	— Ах, Дейзи, моето момиче…
	Обхвана брадичката й с длан и отново я целуна бързо — решително, властно маркиране на притежание, което я разтърси цялата, — преди да я пусне и да отстъпи назад.
	Дейзи залитна, задъхана. Едва успяваше да стои права. Коленете й бяха омекнали като юфка. Всичките й сетива бяха замаяни.
	Очите на Флин бяха тъмни като буря — така, както Дейзи си представяше, че изглежда морето, макар че никога не го беше виждала. Плъзнаха се леко по тялото й, впиха се в поруменялото й лице — ако се съдеше по топлината, която я изгаряше, сигурно беше станала яркочервена, — към щръкналите, болезнени зърна и към бурно надигащите се и спускащи се гърди.
	Погледът му се върна към устата й. Стори й се почти като докосване. Тя прокара език по устните си — усети ги подути и чувствителни — и той се напрегна, а после поклати глава и измърмори:
	— Не, още не.
	_Още?_ Сякаш беше само въпрос на време. Сякаш зависеше от него, сякаш щеше да се случи тогава, когато му е удобно.
	Това я накара да дойде на себе си. Тя се помъчи да се успокои и успя да проговори:
	— Какво искате да кажете?
	Избърса устата си с ръкав, демонстративно, сякаш можеше да изтрие последните няколко минути, да изтрие отпечатъка от целувките му. С всички сили се помъчи да си придаде вид, сякаш случилото се изобщо не й се е отразило.
	— Няма да _има_ нищо повече — не ме интересува, че лейди Лиз ви е изоставила. Няма да има повече такива неща — целувки и… и каквото и да било друго. Чувате ли?
	Той повдигна тъмна копринена вежда в лениво, уверено, _знаещо _предизвикателство.
	— Какво се опитваш да ми кажеш? Че не искаш?
	Тя вирна брадичка.
	— Точно така. _Не_ искам.
	Той се засмя тихо и дълбоко.
	— Лъжкиня.
	— Аз никога не лъжа — отсече Дейзи и вдигна кошничката, която беше изтървала, когато той я сграбчи.
	— Лъжкиня. Харесва ти — не се опитвай да отричаш.
	Жегната, тя отвърна сърдито — понеже наистина никога не лъжеше:
	— Не съм казала, че не ми _харесва_. Казах, че не _искам_. И наистина не искам.
	На устните му се изписа бавна мъжка усмивка — усмивка, която показваше, че това, което му беше казала току-що, няма никакво значение.
	— Скъпа, не можеш да ми кажеш, че ти харесва, и да очакваш да си тръгна. Ти искаш това да се случи — просто тръпнеш от вълнение.
	— Не тръпна! Аз съм…
	— И не те обвинявам. И аз го чувствам. Но ако искаш да се правиш на недостъпна, давай. Обичам преследването.
	Дейзи сви юмруци.
	— Ти не ме слушаш, ти, голям…
	— Вярно, не те слушам — ухили се той и прокара пръст по бузата й, без да бърза. Дейзи искаше да перне този пръст, но по някаква причина не можеше да се насили да помръдне. Той добави: — Знам, че когато се целунахме за първи път, и двамата останахме учудени. Затова исках да проверя.
	— Искал си да…?
	— Да, да проверя. — Той като че ли дори не забелязваше нарастващото й възмущение. Всъщност изглеждаше ужасно самодоволен. — Да видя дали е било инцидент, някакво… някакво стълкновение на гняв, изненада и… усещане. Затова реших пак да те целуна — това беше единствената причина да дойда на тази сбирка — и да видя как ще ни се стори в сравнение с първия път. Да разбера дали и сега ще е същото.
	Тя не можа да се сдържи.
	— И беше ли?
	Прокле се наум, задето го насърчаваше, но устата й пресъхна в очакване на отговора му.
	— Не. — Сините му очи се впериха в нейните и я изгориха. Той направи пауза — нарочно, проклетникът му с проклетник, защото знаеше, че тя жадно очаква думите му — и каза: — Беше още по-хубаво.
	Тя се опита да прогони вълната на удоволствие, която я заля при мисълта, че и той е почувствал същото. Но това трябваше да спре. И тя му го каза.
	Той пак не й обърна внимание.
	— Няма нужда да се притесняваш, момиче. За мъжа и жената е съвсем естествено да се чувстват така.
	— Не се _притеснявам_, по дяволите…
	— Разбира се, че не. — Беше очевидно, че не й вярва. — Но ще свикнеш. Сега обаче не мога да остана тук, за да продължим да си бъбрим. Имам уговорка.
	Тя го проследи с поглед как излиза. В ума и тялото й се бореха гняв, разочарование и упоритите остатъци от невероятна възбуда. Уговорка ли? С кого? На сбирката го наблюдаваше, гледаше как говори с тази и с онази дама. Как ги запленява. Гледаше как тези жени флиртуват, изчервяват се и се усмихват глуповато.
	Флин сякаш изобщо не се смущаваше, че годеницата му току-що е избягала.
	Очевидно и дамите не се смущаваха.
	Ако си въобразяваше, че може да се върти около нея, докато в същото време преследва някоя прекрасна дама… да я хваща и пуска по прищявка, когато му хрумне… да й разтърсва мозъка, когато му дойде настроение…
	Тя забърза след него и го настигна на най-горното стъпало.
	— Ох! Слушай, голям ирландски дръвник такъв: когато казах, че няма да се повтори, говорех сериозно, ясно ли е? Отсега нататък няма да ме пипаш. Няма да ме целуваш, няма да ме вдигаш от пода или да ме галиш по бузата… казах да спреш! — тросна се тя, дръпна се назад и плесна ръката, която я галеше по бузата. — Без тия работи като за влюбени гълъбчета… Много добре ме разбираш!
	Той се ухили и белите му зъби блеснаха.
	— Какви „работи като за влюбени гълъбчета“? Трябва да бъдеш по-конкретна. Дай ми пример. Може би демонстрация.
	Този проклетник се наслаждаваше на сцената!
	— Много добре знаеш какви. — Тя го смушка в гърдите. — Просто се дръж прилично, ясно ли е?
	Той я погледна с вдигната вежда.
	— Иначе какво?
	— Иначе… — помъчи се тя да измисли нещо. — Иначе ще те блъсна по стълбите.
	Той разпери широко ръце, сякаш й отправяше покана.
	— Можеш да правиш с мен каквото си поискаш, Дейзи, миличка. Целият съм твой.
	Тя го изгледа, кипнала от гняв. С най-голямо удоволствие _щеше_ да го блъсне по стълбите. Но не беше от хората, които прибягват до насилие.
	Напоследък беше станала по-изискана. Бе прихванала нещичко от уроците на лейди Биатрис.
	Той й се ухили триумфално.
	— Виждаш ли? Ти си абсолютно неспособна да ме нараниш.
	Тя го удари в корема. С всички сили.
	— Ох! — Той се преви надве и изруга под нос.
	— Ще те науча аз да ме приемаш сериозно!
	Дейзи взе кошничката си и се отдалечи сърдито.
	Зад гърба си дочу тих смях. Стисна юмруци. И потръпна.


	— Наистина ли шиете всички тези великолепни дрехи в тази малка стаичка, госпожице Чанс?
	Госпожа Фостър обикаляше из работната стая на Дейзи и оглеждаше всичко, очевидно запленена.
	Дейзи не беше сигурна, че стаята наистина е _малка_ — беше по-голяма от всички стаи, в които бе живяла преди, — но прие комплимента с благодарност.
	Госпожа Фостър се наведе и огледа мънистата на един корсаж.
	— Великолепно! И правите всичко това съвсем сама? Не мога да повярвам!
	— Две от прислужничките на лейди Биатрис ми помагат от време на време, сестрите ми също правят каквото могат.
	— Но две от тях са омъжени, нали? А третата току-що навлезе в първия сезон в живота си, така че сигурно са много заети.
	Дейзи си помисли, че наблюдението на новата й клиентка е много проницателно. Госпожа Фостър наклони глава и огледа една полузавършена рокля, прикрепена с карфици върху манекен.
	— Тази драперия е просто приказна.
	Дейзи засия от гордост. Беше работила много, за да постигне този ефект.
	Беше взела мерките на госпожа Фостър и двете бяха избрали плата — червена коприна с черна дантела; и модела — къс и извънредно палав.
	— Овдовях преди повече от година — каза госпожа Фостър и й намигна, — но съпругът ми беше болен дълго преди това. Не съм сигурна, че ще направя каквото и да било, но искам отново да се почувствам като желана жена и с тези възхитително неприлични одеяния ще го постигна. Просто съм сигурна!
	Обикновено, след като вземеше мерките на клиентката и приемеше поръчката, Дейзи нареждаше да им донесат чай и сладкиши и това беше всичко. Нямаше нито време, нито желание да седи и да си бъбри с жените. Но с госпожа Фостър беше различно и дълго след като им бяха поднесли чая и бяха изяли малките сладкиши с глазура, двете продължиха да си говорят.
	Госпожа Фостър изглеждаше искрено запленена от целия процес и особено от плановете на Дейзи един ден да отвори собствен магазин.
	— Колко е хубаво, че имате такава ясна цел, около която градите живота си! — отбеляза тя. — След като съпругът ми почина, осъзнах, че съм съсредоточила целия си живот около него и около очакването, че ще имаме деца. Но Бог така и не ни благослови и ето… — разпери тя безпомощно ръце. — Ето ме сега — без съпруг, без деца и без никаква представа какво да правя с живота си.
	Дейзи се поколеба. Не беше възпитано да задава въпроси от личен характер, но госпожа Фостър вече й бе споделила толкова много неща.
	— Значи не искате да се омъжвате пак? — Доскоро предполагаше, че това е причината, подтикнала събеседницата й да дойде в Лондон.
	— Не знам. Може би. Ако срещна подходящия мъж. Но ще трябва да е изключителен — установих, че ми харесва да съм независима и богата вдовица, която трябва да доставя удоволствие единствено на себе си. Ако се омъжа, това ще се промени. — Тя махна с ръка в знак на съжаление. — Във всеки случай повечето мъже не се интересуват от жени на моята възраст, не и с цел брак. Освен това не съм сигурна, че искам да посветя годините, които ми остават, на някой мъж, изключителен или не.
	Тя стана от мястото си.
	— А сега трябва да си тръгвам. Знам, че ви загубих доста време, но ми беше много приятно да си побъбрим, госпожице Чанс.
	— И на мен ми беше приятно, госпожо Фостър — увери я Дейзи съвсем искрено. — Надявам се следващата седмица да съм готова с поръчката ви. Къде да я изпратя?
	— Отседнала съм в „Кларъндън“.
	Разбира се. Най-елегантният хотел в Лондон.
	Обикновено Дейзи оставяше Федърби да изпрати клиентките до входната врата, но днес лично придружи госпожа Фостър и се сбогува с нея най-сърдечно. И това не се дължеше само на факта, че тя беше богата клиентка; Дейзи изпитваше странното чувство, че въпреки очевидните различия помежду им госпожа Фостър може да й стане приятелка.


	На следващия ден дойде Флин и веднага го съпроводиха до работната й стая. Това трябваше да спре, реши Дейзи. Не можеше да допусне той да се отбива когато му хрумне. Прекалено много я разсейваше. Прекалено едър беше. Прекалено чаровен. И дяволски арогантен.
	Онзи неин удар изобщо не му беше направил впечатление. Пак си влезе с бодра крачка, наперен и дръзко усмихнат. В очите му гореше онзи пламък, който я изпълваше с недоверие.
	Тя положи голямо усилие, за да му устои.
	— Ти така и не ми разказа за лейди Лиз — че е избягала с някого… — започна тя.
	— Нося ти подарък — прекъсна я той и й подаде един пакет.
	— Подарък ли? — впери поглед тя в буцестия, по мъжки непохватно опакован с кафява хартия пакет. — Носиш ми подарък?
	Чашата й за чай започна да трака върху чинийката. Тя я остави на масата.
	— Вземи го.
	Тя погледна несигурно подаръка и поклати глава.
	— Не искам да ми носиш подаръци, Флин.
	Подаръците щяха да превърнат тяхното приятелство в нещо… друго.
	— Още не знаеш какво има вътре. — Той пъхна пакета в ръцете й и се облегна назад. — Отвори го и виж.
	На лицето му грееше нетърпелива полуусмивка. Бездънно сините му очи блестяха от очакване.
	Дяволите да го вземат! Никой не й правеше подаръци. Защо трябваше точно той да направи нещо подобно? Романтичен жест… И го беше опаковал сам.
	С пръсти, които ненадейно станаха непохватни, тя развърза лентата и отвори пакета. И впери поглед в съдържанието му, намръщена.
	— _Обувки?_
	Малко приличаха на обувките, които бяха изчезнали загадъчно — любимите й червени обувки с розичките. И тези бяха червени и имаха розички.
	Тя вдигна дясната и я разгледа внимателно. И почувства, че леко й прилошава.
	— Нали са прекрасно изработени? — каза Флин. — Сетих се за това след онзи път, когато танцувахме. Хайде, пробвай ги. Мисля, че ще усетиш разликата. Някога познавах един човек, който… о, просто ги пробвай, Дейзи! Ще видиш!
	Той се беше извисил над нея, подканваше я да ги пробва, хилеше се като абсолютен глупак и Дейзи нямаше друг избор. Седна и с треперещи ръце събу старите си обувки и обу тези, които й беше донесъл той. Станаха й идеално — наместиха се на краката й така, сякаш бяха създадени специално за нея.
	И наистина бяха. Колко очевидно! И колко унизително!
	— Стани.
	Дейзи стана.
	— Сега се поразходи из стаята.
	Дейзи направи няколко крачки из стаята.
	— Виждаш ли разликата? — Флин очевидно беше много доволен.
	Тя се насили да кимне. Не можеше да се застави да произнесе нито дума.
	— Е, какво мислиш? — Едрият глупав ирландец остана на мястото си, без да спира да се хили. Изглеждаше толкова доволен от себе си. Нищо не разбираше!
	Дейзи искаше да го удари. Това беше първият — и навярно единственият — подарък, който получаваше от него, а се оказа, че е… това. Тя се постара да овладее чувствата си, да не им позволи да проличат.
	Той видя изражението й и се намръщи.
	— Дейзи… — започна несигурно.
	— Благодаря, Флин — все пак успя да изрече тя. — А сега трябва да си вървиш. Аз… аз имам ангажимент след няколко минути.
	Тя се запъти плавно към вратата с новите, умно замислени червени кожени обувки с дръзките розички на носовете, и я отвори. Котето Снежинко се промъкна вътре. Несъмнено ръсеше навсякъде бели косми, но дори това не можеше да я трогне.
	— Не ти ли харесват?
	— Много умела изработка, благодаря ти — отговори Дейзи и се помъчи да придаде на тона си весела, безгрижна нотка. — Довиждане.
	Отвори му вратата. И зачака.
	Той излезе от стаята с озадачено изражение.
	— Може би ще ти трябва известно време, за да свикнеш с тях. Не спирай да ги носиш. Обещавам ти, че много ще ти харесат.


	Флин бавно заслиза по стъпалата, объркан от реакцията на Дейзи. Нещата не се бяха развили така, както се надяваше, и той не знаеше защо. Самите обувки бяха съвършени — мека червена кожа с розички, точно като онези, които тя загуби. Разбира се, тя не знаеше за кучето. И освен това чудесно ушити. Дори не си личеше, че са различни.
	А когато Дейзи вървеше с тях, изобщо не личеше, че куца. Точно както се надяваше той, когато ги поръча.
	Тя обаче притихна някак странно. Той дори не разбра дали ги харесва. Това не беше в неин стил — обикновено Дейзи казваше какво мисли, при това пределно ясно.
	Може би не бе свикнала да получава подаръци. Все още му се ядосваше, задето й каза, че не ръководи бизнеса си както трябва — сега демонстративно не говореше с него за бизнес. Той се усмихна на себе си. Това нямаше да се промени.
	Освен това Дейзи му се сърдеше, задето я целуна — но, Боже, само няколко целувки му стигаха, за да се възбуди до болка. Когато беше с нея, едва успяваше да се овладее.
	Тя го предупреди да стои настрана, но той нямаше намерение да се подчинява на тази наперена женичка. Изсумтя. Значи й харесвало, но не искала да се повтаря? Що за странна женска логика беше това?
	Той стигна до най-долното стъпало. Може би я бе притиснал прекалено силно и твърде бързо. Често му се случваше, когато отчаяно искаше нещо, а той искаше Дейзи наистина отчаяно. Целият гореше за нея.
	Беше намислил днес да поговорят за това, но след като й подари обувките, тя се затвори в себе си. И го изгони с някакво скалъпено извинение.
	Той кимна на Федърби, който му отвори вратата. Животът беше толкова по-прост, когато се намираше на кораб и си имаше работа само с мъже, а бурите на хоризонта бяха само светкавици и гръмотевици, вятър и гигантски вълни.
	Да разгадаеш жените беше неизмеримо по-трудно.


	С треперещи ръце Дейзи внимателно затвори вратата след него, изчака, докато се увери, че се е отдалечил, свали омразните обувки от краката си и ги запрати с всичка сила към стената. Дясната се удари с приглушено тупване, както и трябваше — нали беше по-тежка от другата.
	„Сетих се за това след онзи път, когато танцувахме.“
	За нея онзи танц — поне за няколко минути — беше единственият път, в който се почувства така, сякаш наистина танцуваше. Носеше се в обятията на Флин, лека като перце, както никога досега. Няколко мига магия.
	Противно на здравия разум, макар да знаеше, че е глупаво и безсмислено, макар да беше наясно, че това няма да доведе до нищо, тя си бе позволила да мечтае, само мъничко. Защото в самотния си живот не беше преживявала никаква романтика.
	Въргаляне между чаршафите — това да. Но не и романтика.
	Затова, макар да знаеше, че е безсмислено, си беше позволила да сънува онези няколко безценни секунди, да ги преживява отново и отново. Да гради въздушни кули. Просто за да си спомня тези кратки мигове.
	А в това време той се е чудил как да я накара да изглежда по-малко на саката. Беше й купил обувка с по-висока подметка.
	По бузата й се изтърколи една-единствена сълза. Дейзи я избърса яростно.
	Ето! Ето какво я очакваше, ако проявеше слабост и отстъпеше пред Флин — глупавата, невъзможна, болезнена действителност.
	Котаракът се отърка в глезените й. Тя го вдигна и го притисна до гърдите си, зарови пръсти в меката му козина.
	— Вече дори няма да мисля за него, Снежинко. Най-важното нещо в живота ми е моят бизнес, а не някакъв глупав, огромен, тъп ирландец.
	Снежинко измърка и я бутна с глава под брадичката. Тя седна на канапето пред прозореца с котката в ръце.
	Бизнесът можеше да я разори, но нямаше да разбие сърцето й. Това можеха да го направят само хората.


	На следващия ден Флин направи посещение на Дейзи. Беше мислил дълго за странната й реакция при вида на обувките. От дамите не се очакваше да приемат лични вещи като подаръци от джентълмени, които не им бяха роднини. Дали не си беше позволил прекалено много? Дали не я беше обидил?
	Подобно нещо не бе в стила на Дейзи, но Флин знаеше, че лейди Биатрис не спира да я поучава кое поведение е подходящо за една дама и кое не е.
	Тъкмо щеше да се качи по стълбите към работната й стая, когато…
	— Господин Флин, къде си мислите, че отивате?
	Лейди Биатрис, тежко облегната на бастуна си, го изгледа с блеснали очи от вратата на салона на долния етаж.
	— Горе, при Дейзи — посочи той.
	— Можете да се срещнете с нея тук — обяви величествено възрастната дама.
	— Федърби, чай! И доведете Дейзи. Крайно време е момичето да започне да излиза от тази стая, просто за разнообразие! И кажете и на Джейн да дойде.
	— Тя е навън, разхожда кучето, милейди — отговори Федърби.
	— Това пусто животно! Но поне едно от момичетата ми излиза да подиша чист въздух и да се поразтъпче. Хайде, господин Флин, идвайте! — нареди тя. — Нямам навика по цял ден да стоя и да чакам мъжете да се размърдат, нали знаете.
	Флин потисна усмивката си и й предложи ръката си. Очевидно възрастната дама беше изпаднала в едно от своите настроения. Той я придружи до предния салон, помогна й да седне и се зае да я предразположи. Когато Дейзи се присъедини към тях, възрастната дама се подсмихваше и му казваше, че е ужасен.
	При влизането на Дейзи той се изправи. Тя не носеше обувките. Но Флин си каза, че едва ли би ги обула в стаята си за шиене или дори за другите части на къщата.
	— Нали не се засегнахте, задето ви поднесох онзи малък подарък? — попита той, след като си размениха обичайните любезности.
	Дейзи сви рамене кратко, с безразличие.
	Той погледна към лейди Биатрис, която любопитно присви очи, но не каза нищо. Очевидно Дейзи не й беше казала за обувките.
	— Вече излизахте ли с тях навън?
	— Не.
	Той се намръщи.
	— Не са ли ви удобни? Може би трябва да ги носите в…
	— Стават ми.
	— Разбира се, че ви стават — съгласи се Флин. — Дадох на обущаря вашите стари…
	Тя присви очи.
	— Ето къде са отишли червените ми обувки — любимите ми! Вие сте ги откраднали!
	Той не отговори. Трябваше да защити едно невинно куче… е, всъщност не беше невинно… но бе обещал на госпожица Джейн да унищожи веществените доказателства.
	Тя прие мълчанието му за вина.
	— Предполагам, че не ви е минало през ума после да ми ги върнете, нали? _Любимите_ ми обувки.
	— Боя се, че не. Вече не ставаха за…
	— Не — съгласи се тя горчиво. — Предполагам, че обущарят е трябвало да ги раздели на части, за да изработи тези… _неща_.
	Той се намръщи. _Неща_?
	— Не ви ли харесват? — Той погледна към краката й. — Изобщо… изобщо обували ли сте ги?
	— Не. — Тя се изправи.
	— Но…
	— О, не се притеснявайте. Със сигурност ще ги обуя, ако някога изляза навън с вас, господин Флин. Не бих искала да се притеснявате, че вървите със _саката_ жена.
	Флин скочи на крака.
	— Дейзи, не! Изобщо нямах предвид…
	Тя обаче вече беше излязла. Флин понечи да тръгне след нея, но абаносовият бастун на лейди Биатрис му препречи пътя.
	— Оставете я, мило момче. Разстроена е.
	— Виждам. Но аз изобщо не исках… не мислех, че ще го възприеме така… — Флин понечи да я заобиколи, но този път абаносовият бастун не просто му препречи пътя, а го перна през пищялите. За щастие той беше с ботуши.
	— Веднага спрете! Не знам какво означава всичко това, но щом тя не иска да говори с вас, значи няма да я принуждавате. Момичето има право да остане само, ако иска — отсече възрастната дама с величествено пренебрежение към начина, по който сама бе измъкнала Дейзи от работната й стая. — А сега си тръгвайте и измислете как да оправите положението. Ще се видим на следващата сбирка на литературното общество. — Тя разклати едно малко звънче.
	Флин я изгледа неразбиращо и изруга под нос. Това проклето литературно общество изобщо не го интересуваше. Дейзи смяташе, че той _се притеснява_ от куцането й. Той я беше _наранил_. Нищо друго нямаше значение.
	Но Федърби се появи с шапката и палтото му. Миг по-късно Флин се озова на улицата, като се питаше как успя да обърка всичко толкова много. И как, по дяволите, да й се реваншира.
	Направи няколко крачки и чу как над главата му се отваря прозорец. По навик погледна нагоре — беше живял на места, където от високите прозорци редовно мятаха какви ли не гнусотии.
	Два снаряда излетяха от този. Той се наведе и на тротоара една след друга паднаха две обувки. Червени обувки с малки розички на носа. Едната отскочи и падна в канавката.
	Флин ги погледна за миг. Дяволите да я вземат! Никъде нямаше да ходи.
	Щеше да изясни въпроса веднага! Вдигна злополучните обувки, напъха ги в джобовете си и закрачи обратно към къщата.
	— Махнете се от пътя ми, Федърби! — изръмжа той, готов да го повали с удар, ако се наложи.
	Икономът хвърли само един поглед към лицето му и отстъпи настрана.
	Флин затрополи по стъпалата, като ги вземаше по две наведнъж. Стигна до вратата на Дейзи и без да чука, я отвори със замах.
	— Дейзи.
	Тя се обърна към него. Дребното й изразително лице беше мокро от сълзи и безкрайно отчаяно. Сърцето му се сви.
	— Какво? — изръмжа тя.
	О, това беше неговото момиче! Натъжено, но никога победено.
	Той затвори вратата, помисли за миг и я заключи.
	— О! Какво си мислиш, че правиш?!…
	— Проклятие, ще се изясним, дори и да се изпокараме — веднъж завинаги!
	Тя изсумтя и сложи ръце на кръста си, сякаш го предизвикваше.
	Той извади обувките от джоба си, размаха ги, захвърли ги настрана и закрачи към нея.
	— Ти, глупава малка идиотка! Значи мислиш, че съм ти купил тези проклети обувки, защото се притеснявам от начина, по който вървиш?
	Тя го изгледа ядосано.
	— А защо иначе…
	— Купих ти ги заради начина, по който танцуваш.
	— И? Каква е раз…
	— Не защото _куцаш_, а защото беше толкова притеснена и засрамена.
	— Не, по дяволите, _не_ съм била!
	— Да, по дяволите, _беше!_ Разбрах го в мига, в който забрави за това проклето куцане. Ти полетя, момиче, полетя в обятията ми и беше… — Той преглътна. — Съществувахме само ние двамата — ти и аз, и музиката, която се лееше наоколо.
	Тя изсумтя презрително, но това беше само преструвка — неговата малка кавгаджийка се правеше на корава. Очите й блестяха от сълзи.
	— А после аз казах нещо за това, че вече не мислиш за крака си, и ти незабавно се скова, стана непохватна и тромава в ръцете ми… Но _аз_ бях този, който беше непохватен идиот, Дейзи, аз бях глупакът.
	Тя повдигна рамо с безразличие, сякаш просто чуваше очевидното.
	— Просто си помислих… Познавах моряк, на когото единият крак беше по-къс от другия, и един китайски обущар му направи специални ботуши. Единият имаше по-висока подметка. И проклет да съм, но когато ги обуеше, вървеше като всеки друг. Така било по-добре и за крака му, казваше той — не го боляло толкова.
	Тя въздъхна нетърпеливо и погледна отегчено към прозореца. Съдът все още размишляваше. Но поне го слушаше и за момента не го бе изгонила.
	Нито пък го беше зашлевила.
	— Затова си помислих — ако куцането толкова те притеснява, мога да ти купя обувки, с които да танцуваш, без да се тревожиш. — Той понижи глас. — Защото ти си родена да танцуваш. Знаеш го, нали, момиче? Онзи ден беше като фея в ръцете ми.
	Устата й потръпна. Тя рязко се извърна настрана, сякаш искаше да види нещо през прозореца. Стори му се, че по меката й като коприна буза се плъзва сълза, но Дейзи направи бързо движение с ръка и тя изчезна.
	Флин я сграбчи за раменете и я обърна към себе си.
	— Чуй ме, госпожице Дейзи Упорита Чанс, дори и _никога_ да не обуеш тези проклети обувки, не ме интересува. _Изобщо_ не ме вълнува, че куцаш!
	Тя погледна към него и преглътна. Очите й бяха разширени, мокри и красиви.
	Той продължи с тих, напрегнат глас:
	— Дори да имаше дървен крак, пак нямаше да ме интересува — или два дървени крака и огромна кука вместо ръка! _Теб_ искам — теб! — Той обхвана лицето й с длани. — Искам те по всеки начин, по който мога да те получа, Дейзи — все едно дали куцаш, танцуваш или ме удряш. Дори и да ме хапеш и дереш!
	Усети, че тя омеква, реши да рискува и сниши гласа си до дълбок, прелъстителен шепот:
	— Като се замисля, нямам нищо против малко хапане и дране. Стига да си в настроение.
	Настъпи продължителна тишина. Той се подготви за удар или за ритник.
	Дейзи изпухтя, полузасмяна и полуразплакана, и Флин я привлече към себе си.
	— Съжалявам, че нараних чувствата ти, Дейзи — каза той тихо. — Аз съм голям, глупав, непохватен идиот. Ще ми простиш ли?
	Тя не откъсна поглед от него един дълъг миг, после въздъхна тихо, треперливо.
	— Негодник такъв! — прошепна, поклати глава, сякаш изпитваше съжаление заради безнадеждността му, и стовари малкия си юмрук в гърдите му.
	Но беше очевидно, че го прави без желание — той почти не почувства удара.
	— Негодник такъв — прошепна тя повторно, посегна нагоре, привлече главата му към себе си и го целуна.


>	11

E>
	Тя чувстваше, мислеше, трепереше за всичко, развълнувана, щастлива, нещастна, безкрайно задължена и неимоверно сърдита.
@	Джейн Остин, „Менсфийлд Парк“
E$

	Той усети вкуса на солени сълзи, на гняв и онази гореща медена сладост, която беше Дейзи. Див мед, леко горчив.
	Тя нададе лек стон и се разтвори за него. Този звук събуди огън в кръвта му. През тялото му потече вихрена горещина — силен ром и канела в тропическа нощ.
	Тя го целуна страстно, съблазнително, измъчващо, заля го с онази щедрост, която беше в самата сърцевина на духа й. Неговата Дейзи даваше и искаше или всичко, или нищо, хвърляше се с жар и в любовта, и във войната.
	Той я привлече към себе си и целувките им станаха по-страстни. Ръцете му започнаха да се плъзгат по тялото й, да я изучават, да галят извивките й през катовете дрехи. Тялото й омекна срещу неговото, податливо и изпълнено с готовност.
	Тя се отпусна до него, сграбчи ръцете му и Флин усети прилив на мъжко задоволство при мисълта, че това, от което са омекнали коленете й, са неговите целувки.
	— Ела, любима — прошепна той, хвана я за кръста и я вдигна с намерението да я сложи да седне върху близката маса.
	Вместо това краката й се вдигнаха и се увиха около хълбоците му, стиснаха го здраво, придърпаха го в извивката на тялото й… и през цялото време целувките й, устата й, езикът й не спираха, жадните й ръце — също. От устата й излизаха тихи приглушени звуци, които го докарваха до лудост.
	Главата му се въртеше. Цялото му тяло се беше стегнало, пулсираше, гореше до болка от силата на желанието му. Флин призова на помощ всичките си сили и залитайки, стигна до масата. Краката на Дейзи бяха сключени около него, а езикът й се преплиташе с неговия пламенно, жадно.
	Ръката му помете платовете, разстлани по масата. Той сложи Дейзи да седне на ръба и понечи да се отдръпне, за да облекчи трескавото пулсиране на слабините си, но тя го сграбчи за косата и го дръпна обратно към себе си.
	Краката й здраво стиснаха хълбоците му, привлякоха го още по-силно към съблазнителната люлка на бедрата й.
	Той простена. _Възбуден_, това беше думата, която го описваше най-добре в този момент. Дейзи не забелязваше ли щръкналия му член, корав и възбуден, който опъваше панталона?
	Всеки инстинкт в тялото му му заповядваше да я положи по гръб на масата, да вдигне полите й и да нахлуе с всичка сила в сладката й същина. Да не спира. Да я притежава. Да я обяви за своя.
	Но това беше Дейзи. Неомъжено момиче. Флин трябваше да действа бавно.
	Дори това да го убиеше. Тя очевидно дори не подозираше, че го подлудява с целувките си.
	Той погали гърдите й през катовете дрехи, усети малките корави зърна, които опъваха плата, и в същия миг членът му се опита да скъса панталона.
	Флин погали с палец връхчетата на зърната й и тя простена и се заизвива под него, без да спира да обсипва челюстта му с влажни целувки.
	И от време на време го хапеше леко, което почти го накара да се пръсне.
	Той протегна ръка зад гърба й и напипа връзките на роклята й. Задърпа с надеждата късметът да е на негова страна.
	Беше. Горната част на роклята й се разхлаби, точно колкото да му позволи да дръпне плата надолу и да пъхне ръка под роклята. Пръстите му се плъзнаха по малки, топли, меки като коприна гърди и той се удиви на мекотата й, докато измъчваше малките корави зърна, които го изпълваха с желание. Тя простена и се устреми към него, потърка се в ръката му като котенце.
	Той разхлаби връзките още повече и свали горнището на роклята. Устата му пресъхна, когато освободи малките й щръкнали гърди. Тъмнорозовите зърна бяха настръхнали в очакване на вниманието му.
	— Господи, колко си красива! — промълви той с дрезгав глас, наведе се и пое в устата си едното зърно.
	Тя изви гръб, започна да се гърчи и го сграбчи за ризата.
	Той плъзна ръка към глезена й и започна да я гали със сигурни движения отдолу нагоре и все по-нагоре. Почти очакваше да го спре. Това щеше да го убие, но той почти беше стигнал до точката, от която нямаше връщане, при това без изобщо да има намерение да стига толкова далеч.
	Все още не.
	Кожата от вътрешната страна на бедрата и беше толкова мека и копринена, колкото останалата част от нея. Той започна да гали, да я обсипва с ласки, устреми се още по-нагоре към целта си, като всеки момент очакваше тя да се отдръпне и да стисне колене.
	Вместо това тя се размърда и издаде звук, който приличаше на одобрително мъркане.
	Дланта му намери гнездо от меки къдрици.
	— Обичам старомодните момичета — прошепна той, а пръстите му я галеха и си проправяха път между къдриците. Сладкият й мирис на мускус изпълни ноздрите му. Той вдиша дълбоко.
	Дейзи се отдръпна, погледна го и се намръщи.
	— Какво искаш да кажеш? Как така старомодни?
	Думите й прозвучаха дрезгаво, задъхано и възмутено.
	Пръстите му многозначително я погалиха.
	— Не носиш бельо.
	— О! — прошепна тя и потръпна под допира му. — Тъй и не си създадох този навик. Само важните клечки носят бельо. Прекалено скъпо е за обикновените хора… ооох! — Дъхът й секна и тя стисна раменете на Флин. — Направи го пак.
	Цялата беше влажна и хлъзгава. Той продължи да гали дълбоко между горещите гладки гънки на плътта й, наслаждавайки се на нейното потръпване под ласките му, на затворените й очи, на люшкането и задъхването й и на тласъците й към него.
	Наведе се към гърдите й, засмука коравите черешки една след друга, а тя стисна косата му с две ръце и го задържа до себе си. Пръстите му продължаваха да се движат между бедрата й, да я галят. Палецът му погали малкото чувствително зърно и той почувства как дълбоко в тялото й се зараждат спазми. Тя се отпусна назад, отдаде се на вълните на удоволствие с висок, пронизителен писък.
	И Флин беше готов да избухне. Не беше планирал да отива толкова далеч.
	Нищо не беше планирал. Той започна да се бори със съвестта си, да не говорим за отчаяните напъни на тялото си. Но тя беше възбудена, жадна, готова за него. Той посегна с една ръка към панталона си и започна да го разкопчава.
	В този миг някой започна да блъска настойчиво по вратата.
	— Дейзи! Дейзи, всичко наред ли е?
	— Божке, това е Джейн! — примигна Дейзи и замаяният й нефокусиран поглед изчезна. Тя седна на масата и припряно започна да смъква полите си, все още набрани около кръста. Скочи от масата. Коленете й се подгънаха и тя се вкопчи във Флин, за да запази равновесие.
	— Добре съм, Джейн! — провикна се тя. — Просто… съборих нещо.
	— Но аз те чух как извика. Ранена ли си? — Джейн започна да разтърсва дръжката на вратата. — Тази врата _заключена_ ли е?
	— Не. Нали знаеш, че никога не я заключвам. Сигурно просто е заяла. — Дейзи припряно намести косата и дрехите си и провери външността на Флин.
	Той закопча докрай жилетката си и се опита да оправи шалчето. И положи всички усилия да заповяда на възбудения си член да се отпусне.
	Дейзи вдигна ръце и среса косата му с пръсти, от което нямаше особена полза.
	— Готов ли си?
	Той кимна.
	— Не се тревожи, ако има опасност от скандал, аз ще се оже…
	Той преглътна останалата част от изречението. Не можеше да повярва какво за малко не беше излязло от устата му.
	Дейзи се спря, погледна го странно и закрачи към вратата.
	— Не ставай глупак, Флин. Няма да има никакъв скандал.
	Флин я наблюдаваше, смаян от това, с което едва не се беше ангажирал.
	Брак. Да се ожени за Дейзи? Никога не му беше хрумвало. Каза го само заради това, което спомена по-рано лейди Биа, и защото Джейн неистово удряше по вратата и все още можеше да избухне скандал.
	А когато хванеха един мъж да прелъстява — или почти да прелъстява — една жена, едно почтено момиче, точно това следваше. Брак.
	— Ето ни… — задрънка шумно с вратата Дейзи, за да прикрие звука от превъртащия се ключ, и я отвори широко.
	Джейн едва не се изтърколи в стаята. Дейзи я хвана и я задържа права.
	Федърби застана на прага и надникна любопитно вътре. Погледът му забеляза лекото безредие във външността на Флин и факта, че стои зад масата — проблемът с възбудения член беше почти овладян, — разрошената коса на Дейзи, поруменялото й лице и почервенялата от целувки уста. Изгледа сурово Флин и много заприлича на препариран бухал.
	Флин отвърна на погледа му и леко поклати глава. Федърби беше свестен човек. Нямаше да ги издаде. Но, мили боже, какво си мислеше, как допусна нещата да стигнат толкова далеч? Какво му стана? В дома на възрастната дама!
	Изобщо не беше мислил.
	— О! Господин Флин! — възкликна Джейн. — Не знаех, че сте…
	— Правехме проба на най-новата жилетка — прекъсна я Дейзи, грабна някакъв плат, сгъна го и започна припряно да разчиства масата.
	— Но аз те чух. Издаваше такива високи…
	— Спънах се в Снежинко. Съборих нещо и си ударих крака. Няма да повярваш как боли.
	— Какво събори? — попита Джейн и се огледа наоколо.
	— Не знам — сигурно Флин го е вдигнал. Не обърнах внимание. Добре съм, Джейн, не се тревожи. — Тя се обърна към Федърби. — Нали ще изпратите господин Флин, Федърби? Приключихме.
	Дори не беше погледнала към Флин, откакто му каза да не става глупак.
	— Разбира се. Елате, господин Флин — подкани го икономът, без да трепне.
	— Не съм приключил с вас, Дейзи! — изръмжа Флин.
	Най-накрая тя го погледна в очите.
	— Напротив, приключихте. Довиждане, господин Флин.


	Федърби тръгна след него по стълбите със сковани крака като обидена котка. Флин не му обърна внимание. Все още мислеше за това, което едва не изтърси, без да се замисля. Предложение за брак.
	Той преглътна. Тя имаше право — не се беше стигнало до скандал. За щастие от другата страна на вратата бяха само Джейн и Федърби. Но ако беше някой друг — лейди Биатрис или някоя от клиентките на Дейзи…
	Той щеше да постъпи почтено и да се ожени за нея. Разбира се, че щеше.
	Един скандал можеше да съсипе репутацията на Дейзи… и бизнеса й. Той беше човек на честта и Дейзи му беше приятелка. Не би могъл да й причини подобно нещо.
	За щастие не му се налагаше.
	В края на стълбището Федърби се обърна.
	— Разочарован съм от вас, господин Флин. Вие бяхте почетен гост в тази къща. Лейди Биатрис ви вярваше.
	— Нищо не се е случило. — Думите му прозвучаха като ръмжене.
	Икономът го прониза с поглед.
	— Госпожица Джейн в невинността си може и да не е разбрала какво означават тези звуци, но аз разбрах. Обвинявам само себе си, задето ви се доверих. Не биваше да ви предоставям тази възможност.
	— Няма да се повтори — увери го кратко Флин. И наистина нямаше. Той беше позволил нещата да излязат от контрол, а искаше само да я целуне. Да се извини, да се реваншира, задето я беше засегнал.
	Какво извинение само! Едва не й разби живота. В нейния собствен дом.
	— Наистина няма. — Федърби подаде палтото на Флин. — Отсега нататък няма да има проби или разговори насаме с госпожица Дейзи в работната й стая. Ще изпращам някоя прислужничка да стои при нея през цялото време, докато сте в къщата. Или още по-добре: можете да разговаряте с нея в присъствието на лейди Биатрис, в салона.
	Флин стисна зъби и облече палтото си. Намекът, че не може да му се има вяра, когато е с Дейзи, че трябва някой да го _наблюдава_, го вбеси. При това го тормозеше не кой да е, а един _иконом_. Проклятие, това беше…
	Напълно оправдано, да го вземат дяволите!
	— Приятен ден, господин Флин — сбогува се Федърби и му подаде шапката.
	Флин я нахлупи на главата си и се отдалечи, без да каже нито дума.


	Дейзи избута и Джейн от стаята, като се оправда, че има много работа. Това беше истина, но в мига, в който вратата се затвори — и тя устоя на изкушението да я заключи пак, — Дейзи рухна върху канапето под прозореца.
	Тялото й все още потръпваше вътрешно от… вниманието на Флин. „Малката смърт“, така го наричаха французите. Дейзи не беше вярвала в това, поне досега. Момичетата в бордея се преструваха, че го изпитват — казваха, че карало мъжете да се чувстват добре.
	Дейзи обаче никога не го беше изпитвала, макар че Флин бе третият й любовник — ако изобщо можеше да се нарече любовник, защото всъщност не бяха довършили акта.
	Той дори не беше стигнал до върха. Тя би трябвало да се почувства малко виновна за това, но й беше трудно, когато се чувстваше… чувстваше се… прекрасно.
	Сви се на мястото си под прозореца — нейното собствено орлово гнездо, — но макар че се опита отново да изпита онези великолепни усещания на забрава, на летене във въздуха, думите, които Флин така и не довърши, не спираха да я тормозят. „Не се тревожи, ако има опасност от скандал, аз ще се оже…“
	„Оже…“ какво? Единственото, което й идваше наум, беше: „Ще се оженя за теб“. Точно това беше на път да каже, преди да премисли.
	Флин, мъжът, който искаше да се ожени за най-прекрасната дама в цял Лондон, да се ожени за нея?
	Не, това беше невъзможно. Той дори не успя да й вдигне полите, не и както трябва. Но ако си мислеше, че тя е невинно момиче като лейди Лиз или като Джейн? От онези млади дами, които очакват предложение за брак след първата целувка? Почтено непорочно момиче с безупречна репутация? Тогава бе възможно да си мисли, че е длъжен да се ожени за нея.
	Така виждаха нещата аристократите — особено ако ги хванеха на местопрестъплението. Тя се ухили, когато си спомни как им се размина на косъм.
	Ако Джейн не беше започнала да чука на вратата, щяха да стигнат докрай. А ако бяха стигнали, Флин щеше да осъзнае, че тя не е девствена, и през ум нямаше да му мине да й направи предложение.
	Червените обувки лежаха, обърнати настрана, на пода. Тя ги вдигна. Никога нямаше да ги обуе. Трябваше да ги изхвърли. Ако не бяха тези обувки, никога нямаше да…
	Никога нямаше да го чуе как казва: _„Теб_ искам — теб… по всеки начин, по който мога да те получа.“
	И тя никога нямаше да разбере какво блаженство я очаква в прегръдките му.
	„Дори и _никога_ да не обуеш тези проклети обувки, не ме интересува. _Изобщо_ не ме вълнува, че куцаш!“ Дейзи почувства как лицето й се сгърчи.
	Погледна към обувките и видя, че ги е притиснала до гърдите си. Опита се да преглътне прилива на… на _чувства_, който напираше в гърлото й. Това беше просто кавга, излязла от контрол, и нищо повече.
	Тя натика обувките най-отзад в гардероба и затвори вратата. Нямаше да ги носи, но не можеше да се насили да ги изхвърли. Те винаги щяха да й напомнят за Флин.
	Кой би помислил, че целувки и прегръдки могат да накарат една жена да изпита… _това_?
	На какво само беше способен този човек с устата и езика си… Зърната й бяха чувствителни и напрегнати, а цялото й тяло — меко като желе и изпълнено със сладост. Сега знаеше защо наричат това „любене“.
	Тези негови едри ръце, сръчни и умели! Правеха с нея каквото си искат, да го вземат дяволите! Само като си помисли за докосването му, усети пърхане, топли вълни, които преминаха през корема й, стягане някъде дълбоко.
	Какво ли щеше да изпита, ако бяха стигнали до края? Навярно щеше да е още по-хубаво.
	Но това нямаше да се повтори. Тя не можеше да го допусне.
	И бездруго беше грешка. Глупава кавга, която излезе от контрол.


	Вечерта Флин още беше в ужасно настроение. Бореше се с шалчето си, а Тибинс стоеше наблизо и наблюдаваше усилията му с измъчено изражение.
	Флин обаче бе голям човек и можеше да се облича сам, пусто да остане, затова му беше наредил да се отдръпне.
	Тази вечер бе канен на бал, но танците и размяната на любезности с цял куп големци беше последното, което искаше да прави.
	Само че това, което желаеше — да отведе Дейзи в леглото, — бе абсолютно невъзможно, да го вземат дяволите!
	Лейди Елизабет удобно беше изчезнала от сцената. Дори баща й беше напуснал града — несъмнено в опит да избяга от кредиторите си — и Флин трябваше отново да насочи вниманието си към намиране на съпруга.
	Само дето не можеше да си избие Дейзи от главата.
	Ставаше въпрос за страст. Това беше проблемът — незадоволено желание, което замъгляваше преценката му. Трябваше му жена — която и да е — в леглото му. Само по себе си това беше достатъчна причина да отиде на проклетия бал.
	Откакто пристигна в Лондон, проявяваше забележителна въздържаност по отношение на жените. Не му се струваше редно да ухажва една, а да спи с друга, затова се обрече повече или по-малко на въздържание… и точно това беше проблемът.
	Очевидно осуетяването на интимните планове на един мъж му пречеше да мисли. Точно затова Флин щеше да отиде на проклетия бал.
	От началото на сезона — и дори по-отдавна — беше получил повече покани, отколкото можеше да преброи. Някои бяха деликатни, други — очевидни.
	Омъжени жени, вдовици, жени на всякаква възраст и с всякакво положение.
	Той предпочиташе вдовици — не беше светец, но не желаеше да застава между съпрузи. Освен това не беше от мъжете, които прелъстяваха невинни момичета.
	С изключение на Дейзи.
	Той захвърли четвъртото намачкано шалче.
	— Пусто да остане, Тибинс, ти завържи това проклето нещо!
	С непоносимо самодоволно изражение Тибинс се приближи към мястото на разгрома му с пето колосано шалче.
	На Флин му се прииска да го удуши с него. Ако бяха в морето, никога не би се примирил с подобно поведение! Прислужници и икономи да му казват какво да прави!
	Все пак знаеше на какво всъщност се дължи яростта му. И знаеше какво е решението.
	Щеше да отиде на бала, да намери някоя жена, която да се съгласи с готовност, и да я обладава, докато и двамата си загубят ума. А после щеше да върне живота си в правилния курс.


	Три часа по-късно беше облегнат на една гипсова колона с канелюри, откъдето хвърляше намръщени погледи към пъстрата тълпа от дами и джентълмени, които танцуваха, смееха се, флиртуваха и разговаряха. Всички бяха толкова весели, да ги вземат дяволите!
	До момента беше танцувал с цяла дузина дами — всичките хубави, имаше дори красиви. Някои бяха интересни събеседници, а няколко бяха извънредно очарователни. Дискретни — и не толкова дискретни — покани се лееха като вино.
	Нито една от тях не успя да събуди интереса му.
	Имаше само една жена, която искаше да отведе в леглото, и тя не беше тук.
	Навярно бе у дома сама и се съсипваше от работа: шиеше предизвикателна копринена нощница за някоя възрастна дама. Уморяваше се до смърт, но отказваше всяко предложение за помощ, защото беше упорита малка глупачка.
	Той погледна към Фреди и Дамарис, които танцуваха. Беше ужасно старомодно за съпрузи да бъдат толкова близки, но тях това изобщо не ги интересуваше. Нито пък Аби и Макс. Те бяха решили да пропуснат този танц, седяха един до друг и си говореха тихо и задушевно. Ръката на Макс беше отпусната закрилнически върху облегалката на стола на Аби. Аби изглеждаше малко уморена, но когато обърна глава и погледна към съпруга си, лицето й засия.
	По някаква причина това накара Флин да си помисли за майка си — как изглеждаше, когато беше уморена или обезкуражена. Баща му я прегръщаше, а тя вдигаше глава към него и се усмихваше, сякаш в нея се беше запалила невидима свещ.
	Сега, когато гледаше как Аби се усмихва на Макс, когато виждаше колко се гордее приятелят му със съпругата си и как винаги е готов да я предпази, Флин изпита болка в гърдите.
	Щеше ли някога и той да намери жена, която да го гледа така, която да бъде всичко за него, както беше майка му за баща му, както беше Аби за Макс и Дамарис за Фреди?
	Той огледа по-младите дами — неомъжените.
	Един сервитьор мина покрай него с поднос с винени чаши. Флин грабна една, пресуши я и едва не се задави. Ратафия. Тази напитка беше толкова сладка, че му се повдигаше.
	Няколко дами минаха покрай него, опитаха се да уловят погледа му, усмихнаха му се подканващо. Той се престори, че не забелязва.
	Помоли друг сервитьор за нещо по-силно. Този обаче можеше да му предложи само шампанско. Флин го пресуши на един дъх. Само мехурчета.
	Нищо съществено.
	Нямаше настроение за такива неща. Не беше подготвен да се превърне в нощно развлечение за някоя отегчена дама, не желаеше да бъде в пешка във войните на някоя семейна двойка.
	Членовете на висшето общество чудесно се справяха със задачата да женят децата си по сметка — в замяна на пари, обществено положение и земя. И макар че някои хора се женеха по любов, а някои бракове по сметка се оказваха успешни, повечето от тях водеха до появата на отегчени, нещастни, повърхностни и понякога отчаяни жени.
	За мъжете нямаше проблем — по природа повечето мъже бяха женкари. Но жените… Доколкото разбираше Флин, повечето жени искаха любов. А в капана на брак, лишен от обич, се обръщаха към развлеченията и извънбрачните връзки. Към приятната възбуда. Към опасността. Към тръпката на забраненото.
	Точно това му се предлагаше тази вечер.
	Той въздъхна и седна по-изправен на стола си. Настроението му тази вечер наистина беше много мрачно. Изобщо не ставаше за компания и в никакъв случай — за женска. Имаше нужда от питие — истинско питие, а не пяна и мехурчета.
	Или от Дейзи.
	Той се прибра вкъщи, гаврътна едно бренди и се хвърли на леглото. Затвори очи и се опита да поспи. Но въпреки брендито беше напълно буден. Можеше да мисли единствено за Дейзи. Само при мисълта за нея усети болезнена възбуда.
	Насили се да не обръща внимание на изискванията на тялото си и се опита да се разсее, като започна да изброява качествата, които щеше да търси у бъдещата си съпруга. Този път списъкът имаше по-личен характер. Беше се поучил от грешките си. Трябваше да опознае момичето, за което щеше да се ожени, трябваше да го хареса… с малко късмет може би щеше дори да го обикне. А тя — да обикне него. Защото всички деца трябваше да растат в дом, изпълнен с любов.
	Сега, докато лежеше в леглото си, в ума му оживяха спомени от детството — неща, за които не беше мислил от години. От толкова отдавна се мъчеше да заличи спомените. Открай време чувстваше, че е трябвало да направи повече, че по някакъв начин е трябвало да е способен да ги спаси.
	Но тогава беше момче, само момче.
	Спомни си деня, в който събори чинията на майка си с върбови мотиви, и как тя му се скара, че е толкова небрежен — че е играл на топка в къщата. И как после го прегърна и каза:
	— Ти си същият като баща си. Типичен мъж! — И се засмя, а баща му я хвана през кръста, целуна я бързо и я прегърна за миг, преди да изведе момчетата навън. С топката.
	Родителите му постоянно се целуваха и прегръщаха.
	След злополуката нещата вече не бяха същите. Баща му, по природа силен и енергичен, ненавиждаше факта, че се е превърнал в безпомощно създание, което зависи за всичко от жена си и децата си. Но любовта на майка му никога не се разколеба и сега Флин осъзна, че това е помогнало на баща му да запази разсъдъка си.
	Един от последните му спомени за тях беше няколко дни преди да напусне дома с надеждата да си намери работа. Все още не им бе казал за плановете си да ги спаси всичките — че отива в Дъблин, за да си намери работа и да натрупа състояние. Тогава беше на дванайсет, Бог да му е на помощ.
	Малката му сестричка Мери-Кейт беше донесла кукличката си на баща им, за да я поправи. И той, макар да не можеше да прави почти нищо, освен да лежи, я поправи и после разсмя всички, като я накара да говори и да дава буза за целувка на майка им и на Мери-Кейт.
	Майка им беше съкрушена, като го гледаше толкова безпомощен, но никога не позволи той да забележи това — просто се засмя заедно с малката Мери-Кейт. След това Флин я видя как се извръща и избърсва една сълза. И той беше съкрушен, като гледаше баща си в това състояние.
	Любовта на родителите му беше цялата основа на детството му. Тогава често се случваше да се събужда нощем, може би от кошмар или от някаква по-основателна тревога — времената бяха наистина отчаяни. Оставаше да лежи в леглото, което делеше с по-малките си братчета, и да слуша тихите гласове на родителите си, които говореха за случилото се през изминалия ден и правеха планове за утрешния. Не можеше да различи думите, но тихият разговор в тъмнината го успокояваше и пак го приспиваше. Те може и да говореха за обикновени неща, но той усещаше любовта помежду им.
	Точно такъв брак искаше: близост, любов и взаимна подкрепа. Жена, с която да бъдат другари в живота, каквото и да се случи.
	Приятелка, която да му бъде и любима…
	Любима… Тялото му пулсираше болезнено, изпълнено с желанието за освобождение.
	Флин отвори очи, седна в леглото и впери поглед в тъмнината. _Приятелка, която да му бъде и любима?_
	Какъв сляп идиот беше!
	Как само оплеска цялата работа!
	Защо, по дяволите, търсеше благородна дама, когато жената на сърцето му бе тук, под носа му, държеше се непочтително и го караше да стои буден цяла нощ, обладан от желание?


>	12

E>
	Човек трябва да знае какво може да го направи щастлив.
	На вас не ви липсва нищо, освен търпение, или, ако го наречем с по-завладяващо име — надежда.
@	Джейн Остин, „Разум и чувства“
E$

	На следващия ден в къщата на площад „Бъркли“ започнаха да пристигат цветя. Първият букет беше малък — благоуханни диви теменужки, завързани с панделка, с една-единствена бяла маргаритка в средата.
	— Кой може да ги е изпратил? — зачуди се Джейн. Към букета имаше картичка — чисто бяла, макар и от добро качество, и адресирана до госпожица Дейзи Чанс. Но нямаше име, нито подпис на изпращача.
	Дейзи сви рамене.
	— Може би някоя доволна клиентка?
	Подозираше кой е, но той със сигурност не би направил нещо толкова… толкова _малоумно_.
	На следващия ден пристигнаха розови рози, пак с едничка бяла маргаритка в средата.
	— Не са ли прелестни? — възхити се Джейн, докато ги носеше нагоре, към работното помещение на Дейзи. — Не можеш да ми кажеш, че са от някоя клиентка, не и с тази маргаритка в средата. Толкова е романтично!
	Дейзи изсумтя пренебрежително.
	— Какво й е романтичното на маргаритката? Според мен това цвете се среща на всяка крачка.
	— Има символичен смисъл — той казва, че на този свят няма втора Дейзи*! Че ти си единствена.
	[* На английски daisy означава „маргаритка“ — Б.пр.]
	— Откъде знаеш, че е от мъж?
	— Ами, разбира се, че е мъж! Кой друг ще ти изпрати цветя?
	— Пристигна още един букет — обади се Федърби от вратата и влезе с букет бледожълти иглики. Дори нямаше нужда Дейзи да погледне дали в средата има маргаритка — знаеше, че има.
	— И така, кой е той, Дейзи?
	— Нямам представа.
	Джейн се засмя.
	— Да не се срещаш тайно с някой джентълмен?
	— Не, с такива работи се занимаваш ти, нали, Джейн? — Дейзи знаеше всичко за Джейн и нейните случайно нарочни срещи с един циганин в парка.
	Джейн се изчерви и хвърли виновен поглед към Федърби, който се зае да подреди цветята и се престори, че не ги чува.
	Точно както се надяваше Дейзи, този въпрос пресече предположенията на Джейн и тя я остави на мира.
	Но кой й изпращаше цветя, по дяволите? Дейзи не можеше да се сети за никой друг, освен за Флин. Знаеше, че Федърби го е предупредил да престане веднъж завинаги — икономът предупреди и нея и я накара да се почувства като абсолютно нищожество. Тя знаеше, че и най-малкият скандал ще бъде фатален за бизнеса й, но не се беше замисляла как ще се почувства възрастната дама. Особено след всички тези уроци по изтънченост.
	Но ако един букет можеше да мине за извинение, два означаваха… всъщност не можеше да си представи какво означават. Не искаше дори да си помисля какво може да значат три. Колкото до едничката бяла маргаритка в средата на всеки букет…
	Той като че ли… Това беше невъзможно! И все пак като че ли я ухажваше.
	След като обяви пред целия свят, че ще се ожени за най-прекрасната дама в Лондон.
	Това беше абсурдно! Сякаш би се отказал да ухажва някоя изящна аристократка като лейди Лиз и би хукнал след такава като Дейзи Чанс. Как ли пък не!


	— Госпожа Фостър дойде да ви види, госпожице Дейзи — каза Федърби по-късно същия следобед и се отдръпна, за да пусне посетителката.
	Дейзи я погледна с ужас.
	— О, но аз не съм довършила…
	— Знам, че е много рано и нощниците ми още не са готови, но не съм дошла заради това. Надявам се да ми простите, че нахлух така — каза госпожа Фостър и си свали ръкавиците. — Но си мислех…
	Очите й блестяха от въодушевление.
	— Така ли? — Дейзи не можеше да си представи за какво си е мислела.
	Госпожа Фостър изчака Федърби да излезе, седна и подхвана:
	— Мисля, че ви споменах, че съпругът ми почина преди малко повече от година.
	Дейзи кимна.
	— И че се опитвам да реша какво да правя с живота си.
	Дейзи отново кимна.
	— Знаете ли, той ме остави много добре подсигурена — продължи госпожа Фостър несигурно. — А освен това една моя възрастна леля почина наскоро и ми остави значителен доход.
	„Някои хора са късметлии“ — помисли си Дейзи и незабавно се почувства виновна. Сега госпожа Фостър беше останала без семейство. А то бе по-важно от парите.
	— И си помислих, че този доход… ами, това са допълнителни пари, които мога да харча спокойно, нали?
	— Ммм — измърмори учтиво Дейзи. Според нея нямаше такова нещо като допълнителни пари, които можеш да харчиш спокойно. Но какво разбираше тя?
	Госпожа Фостър продължи:
	— И си помислих, че трябва да направя с тях нещо специално — нещо различно и вълнуващо.
	— Да попътувате?
	— Още по-хубаво! Помислих си, че няма да е лошо да ги инвестирам.
	— Искате да кажете, да строите канали и мини и… и парни машини и такива неща — предположи Дейзи с надеждата да прозвучи интелигентно.
	— Всемогъщи небеса, не! Не съм си и помисляла за нещо толкова скучно. Искам да инвестирам във вас.
	Дейзи примигна.
	— В _мен_ ли?
	Госпожа Фостър кимна.
	— Във вашия магазин.
	Дейзи я погледна удивена, после поклати глава.
	— Не разбирам какво искате да кажете. Как така да инвестирате в моя магазин? Аз още дори нямам магазин.
	— Знам. Така ще можете да си купите. Състоянието, което наследих, не е малко, Дейзи. Може да бъде от решаващо значение за вас и вашия бизнес.
	Тя назова сума, от която Дейзи примигна. Толкова много пари, а тя ги наричаше „допълнителни“? Беше прекалено хубаво, за да е истина.
	— Ако имате предвид заем, не, благодаря. Не искам да заемам пари.
	Това беше най-сигурният начин да потърси път към гибелта си. Опитът на Дейзи показваше, че хората биват пребивани — или още по-лошо, — ако не успеят да платят някой заем, и вместо да им помогне да преодолеят временния лош късмет… Ами, да кажем, че заемите никога не водеха до нищо добро.
	— Не, няма да е заем, а инвестиция. Моят съпруг имаше бизнес и когато се разболя, аз научих… о, вие дори не подозирате колко много неща научих! Някой ден ще ви разкажа всичко. Но на вас мога да предложа следното: аз ще ви дам парите, а вие ще ги използвате, за да осигурите сградата — магазина, — да купите мебели и материали, да наемете шивачки. Такива неща. А в замяна аз ще получавам част от печалбата.
	Всичко това звучеше толкова лесно. Дейзи не й вярваше.
	— Ами ако няма печалби? Ако фалирам?
	— Тогава ще загубя инвестицията си — отговори госпожа Фостър и й се усмихна уверено. — Но вие няма да фалирате. Имам огромна вяра във вас и във вашите модели, госпожице Чанс.
	Дейзи изобщо не беше сигурна дали да приеме.
	— Не мисля, че…
	— Вие ще притежавате петдесет и един процента от бизнеса и ще можете да контролирате всичко. Аз ще бъда просто вашият партньор в сянка.
	Партньор в сянка ли? Дейзи си спомни какво й беше казал Флин за партньорите в сянка. Фреди беше използвал наследството, завещано от някаква леля, за да стане партньор в сянка на Макс, Флин и другия им приятел, и това им беше помогнало да основат компанията си. И вижте ги сега — всички бяха богати.
	Госпожа Фостър добави:
	— Разбира се, всичко това ще бъде записано в официален договор — за да сме защитени и аз, и вие.
	— Не знам — промълви Дейзи след продължителна пауза. — Ще трябва да помисля.
	Изглеждаше прекалено хубаво, за да е истина. Със сигурност имаше някаква уловка.
	— Разбира се — съгласи се госпожа Фостър, стана и си сложи ръкавиците. — Помислете, посъветвайте се със семейството и приятелите си и ми кажете какво сте решили. Сигурна съм, че ще вземете правилното решение. — Тя се усмихна на Дейзи и плесна с ръце с момичешко въодушевление. — Трябва да призная, че тази идея да навляза в модния бизнес ми се струва ужасно вълнуваща.
	Дейзи на свой ред й отвърна с колеблива усмивка. Вълнуваща ли? Да… а също така и ужасяваща.


	Следобед на следващия ден Флин направи сутрешно посещение на лейди Биатрис. Всичко беше много официално и коректно. Дейзи разбра за това, когато Федърби й каза, че лейди Биатрис искала тя да отиде в салона. Не й обясни защо — просто й задържа вратата и зачака с безизразно, но неумолимо лице.
	Дейзи въздъхна, оправи дрехите и косата си и се запъти към салона.
	На прага закова на място. И примигна. На тапицираните с гоблен позлатени кресла седеше обичайната групичка възрастни дами… и Флин, който държеше в голямата си длан една изящна чаша и отпиваше китайски чай така, сякаш беше нектарът на боговете.
	Дейзи се намръщи. Флин мразеше китайски чай.
	Той стана и се поклони. Поздрави я толкова учтиво, сякаш не й беше запретнал полите само преди няколко дни. Почти седмица. Изчака я да седне, преди и той да се настани пак. Изглеждаше много доволен от себе си.
	Тя искаше да го попита за цветята, но не и в тази компания. Слава богу, Джейн беше излязла да разходи кучето си и не можеше да повдигне въпроса.
	Стариците обожаваха всичко, в което можеха да видят и най-малката мистерия. Ако се добавеше малка доза възможна романтика — а цветята бяха романтични, — щяха да започнат да разнищват цялата история и тогава лейди Биатрис щеше да поиска да разбере какво става… и Дейзи щеше да си плати скъпо и прескъпо.
	— Малко чай, Дейзи, миличка? — попита Биатрис. Без да чака отговор, Федърби напълни една чаша и й я подаде.
	Тя вдигна глава да му благодари, но вместо това забеляза как с Флин мълчаливо се споглеждат. Федърби го изгледа многозначително. Дейзи нямаше представа защо. Флин обаче сякаш знаеше. Той кимна на Федърби и й се усмихна.
	Тя се намръщи. Нямаше представа какво означава този поглед, но не му вярваше.
	Погледът на лейди Биатрис премина от нея към Флин и обратно десетина пъти. Приятелките й се спогледаха и последваха примера й.
	Дейзи се почувства като някоя пуста пеперуда, набодена на карфица. На какво си играеше Флин, да го вземат дяволите?
	През следващите двайсет минути Флин не спря да бъбри с възрастните дами, да ги очарова и да ги кара да примират от възторг. Не каза на Дейзи нито дума извън границите на общоприетото, но когато си тръгна, тя вече беше напълно объркана.
	Вечерта четирите момичета се събраха край камината в спалнята на Джейн и Дейзи. Макс, Фреди и Флин бяха отишли да гледат схватка — боксов мач — и тъй като лейди Биатрис бе решила да си легне рано и се оттегли в спалнята си, Аби и Дамарис се възползваха от възможността за неформална вечеря с горещ шоколад, препечени филийки и питки пред огъня.
	Това им напомняше за едно време, преди Аби и Дамарис да се омъжат — още преди всички те да се запознаят с лейди Биатрис, — когато животът им беше толкова труден и бяха решили да се съберат под един покрив и да станат „сестри по сърце“ просто за да оцелеят.
	Дейзи обичаше тези събирания, обичаше да си бъдат само четирите и да не трябва да се тревожи за маниерите си, за подобаващото поведение, за нищо.
	Просто си говореха. И се хранеха. И говореха.
	Дамарис и Дейзи седяха на леглото и шиеха. Аби и Джейн препичаха хляб и питки под зоркия поглед на трите котки. Поне Джейн не беше довела онова пусто куче.
	Дейзи се загледа в огъня, запленена от играта на пламъците. Трябваше да мисли за удивителното предложение на госпожа Фостър, но не можеше да си избие Флин от главата. Какво беше намислил?
	— Дейзи? _Дейзи?_
	Тя подскочи, изтръгната от унеса си.
	— Какво?
	— Ами маргаритката? — попита Дамарис.
	Дейзи погледна към вазите с цветя, които украсяваха цялата стая. Тези единствени маргаритки… те успяваха да я трогнат.
	— Махнах ги. Защо?
	— Махнала си ги? Но защо? — попита Дамарис и се намръщи над роклята, чийто подгъв беше довършила току-що. — Тъкмо ти предложих да избродирам тази рокля вместо теб, но ако вече не ги искаш…
	Дейзи усети, че се изчервява.
	— Извинявай, мислех за нещо друго. Нямах предвид роклите.
	Джейн вдигна глава.
	— Мислех, че бродираш незабравки на тази рокля, не маргаритки.
	— Не си ли забелязала? — обърна се Дамарис към нея. — Дейзи бродира мъничка маргаритка на яката на всяка дреха. Съвсем малка — бял конец с един-два жълти френски възела в центъра.
	— Така ли? — попита Джейн и стана, оставяйки на Аби да пази храната.
	Забърза към гардероба си и започна да оглежда роклите си. — О, погледнете! Права си! — възкликна тя. — Ето тук, на тази рокля… и на тази… и на тази… и…
	— Има я на всичките — обади се Дейзи, за да попречи на Джейн да възклицава над всяка пуста дреха.
	— Колко хубаво! Но защо се занимаваш да бродираш нещо на място, където никой не може да го види?
	Дейзи притеснено се изгърби.
	— Не е нищо, просто…
	— Ти подписваш работата си, нали, Дейзи? — попита тихо Дамарис. — Като художник или занаятчия.
	Дейзи кимна. Фактът, че Дамарис приемаше това така спокойно, й вдъхна увереност да обясни.
	— Художниците подписват картините си, мъжете, които направиха тези столове на лейди Биа, също оставиха знака си и…
	— И аз подписвам порцелановите си фигурки и картините си — добави Дамарис.
	Дейзи кимна.
	— Точно оттам ми дойде тази идея. И си помислих… защо не? Става буквално за секунди. Сигурно си мислите, че е малко глу…
	— Мисля, че идеята е прекрасна, Дейзи! — увери я сърдечно Аби. — Тя превръща твоите дрехи в нещо още по-лично и специално.
	— О, да, и аз мисля така! — съгласи се Джейн. — Какъв късмет, че се казваш Дейзи, а не Анабел или Гуендолин — представи си само как се бродира това!
	Всички се засмяха.
	— Някоя от вас знае ли нещо за партньорите в сянка? — попита Дейзи. — Делови партньори, искам да кажа.
	Дамарис поклати глава.
	— Всъщност не. Знам само, че Фреди беше партньор в сянка в компанията на Макс.
	— На Флин — поправи я Дейзи. Все пак компанията се казваше „Флин и съдружници“.
	— Макс никога не говори с мен за бизнес — каза Аби.
	Джейн, която все още стоеше пред гардероба, нададе лек вик.
	— Филийките, Аби! — И се стрелна към вилицата за печене. От дебелата филия хляб се издигаше гъст пушек.
	Аби извади овъглената филия от огъня, огледа я, реши, че не става за нищо, и я пусна в кофата с въглища.
	— Хайде, време е да хапнем.
	Очакваше ги истинско пиршество. На покривката пред камината имаше чинии с масло, мед, няколко вида мармалад, конфитюр от портокали, прясна сметана, сирена, пастет от гъши дроб и дори пастет от аншоа, макар че беше загадка защо готвачката го е изпратила. Никой не го обичаше — освен котките.
	— Макс, не! Не е за теб! — възкликна Аби и избута котето. За трети или четвърти път й се налагаше да възпира котките в стремежа им да се нахвърлят на храната.
	— Изхвърлете тия пусти котки навън! — обади се Дейзи не за първи път. — Всеки момент ще съборят нещо.
	— Горките котенца! Ужасно ви изкушаваме с тези вълшебни миризми, нали? — изгука Джейн, докато събираше маслото, пастета и аншоата и ги вдигаше на малка странична маса.
	Дейзи завъртя очи. Все едно котките не можеха да скачат! И тя обичаше котки, но искаше да се нахрани на спокойствие. Сгъна шева си и преди да се присъедини към останалите пред камината, обиколи стаята, взе трите почти пораснали котки и ги изнесе в коридора. После седна пред огъня и в отговор на обвинителния поглед на Джейн каза:
	— После могат да доядат остатъците, но нямам намерение цяла вечер да махам котки от скута си. Искам да си почина.
	На решетката над камината имаше голяма купа с гъст, горещ шоколад — огънят го поддържаше топъл. Дамарис хвана дръжката с дебело парче плат и внимателно наля шоколада в чаши, докато Джейн и Аби мажеха филийки и питки и ги раздаваха.
	— Ооо, чудесно е! — измърмори Дейзи, преглъщайки препечена филийка, от която капеха масло и ароматен портокалов конфитюр. Дамарис ядеше препечена филийка с ягодов мармалад и гъста бита сметана, а Джейн — питка с много мед. — Каква великолепна вечеря! Как мислите, кой е измислил препечения хляб? Сигурно е бил някой гений.
	Тя погледна към останалите. Всички дъвчеха усилено. Очите на Дейзи се разшириха.
	— Аби, какво ядеш, _по дяволите_? Това _пастет от аншоа_ ли е? Със сметана? И към тях пиеш горещ _шоколад_?
	Аби погледна със съжаление към филийката си, намазана с пастет от аншоа и отгоре — със сметана. Погледна към Джейн и леко сви рамене.
	— Май няма смисъл да се мъча да го пазя в тайна. Джейн знае, и Макс, разбира се, и щях да кажа и на вас двете, когато лейди Биа е с нас, но… — Тя се усмихна несигурно. — Ще имам бебе.
	Дамарис скочи на крака и я прегърна.
	— О, Аби, толкова се радвам за теб!
	Следващите няколко минути бяха запълнени с прегръдки, поздравления, „Кога трябва да се роди?“ и „Какво каза Макс?“.
	Разбира се, Дейзи я прегърна, усмихна се и я поздрави. Знаеше, че Аби много иска да има деца. Щеше да бъде чудесна майка, а Макс щеше да бъде добър баща.
	Но въпреки всичко й се стори малко странно. За пръв път виждаше жена, която беше възхитена — истински, абсолютно възхитена — от това, че ще има дете.
	През целия си живот бе виждала обратното. Всички жени, които познаваше, смятаха бременността за нещастие, за участ, която на всяка цена трябва да избегнат. Някои от момичетата, които не успяваха да се предпазят — каква издайническа фраза! — дори излагаха живота си на опасност, като търсеха помощта на стари билкарки в тъмните улички.
	За тях предстоящата поява на едно бебе беше проблем, който трябваше да бъде решен. Не повод за радост.
	Вярно, някои от момичетата обичаха бебетата си, но все пак ги даваха на други хора. Дори някои от омъжените.
	А ако бебето умреше — защото немалко бебета умираха, — момичетата скърбяха, наистина, но изпитваха и известно облекчение. Казваха, че такава била Божията воля. И бебето скоро биваше забравено, или поне повече не се говореше за него.
	Дори майката на самата Дейзи я бе дала на други хора. Или я беше продала.
	Не знаеше със сигурност. Но във всеки случай не я беше искала.
	Тя погледна към Аби, грейнала от радост, щастие, гордост и вълнение. Не можеше да си представи какво е да се чувстваш по този начин.
	Колкото до бебето, какво ли би било да дойдеш на този свят желан, обичан и обгрижван? Да се родиш като част от вече любящо, готово винаги да те закриля семейство?
	Изобщо не можеше да си го представи.


>	13

E>
	Нямам удоволствието да ви разбера.
@	Джейн Остин, „Гордост и предразсъдъци“
E$

	Цветята продължиха да пристигат и в средата на всяко букетче все така имаше по една маргаритка. През следващите три дни Флин не спря да прави много официални сутрешни посещения. И Дейзи всеки път беше призовавана в салона.
	При второто посещение тя стана подозрителна. Не беше възможно нещата да са такива, каквито й се струваха. Той не можеше да й го причини.
	В края на третото посещение вече кипеше от безсилна ярост.
	Той се преструваше, че я ухажва. И всички, освен нея му вярваха.
	Нещата стигнаха дотам, че Федърби и Уилям трябваше да донесат още столове, тъй като в къщата започнаха да идват все повече приятелки на лейди Биатрис, безкрайно въодушевени, защото нещо се случваше.
	Наблюдаваха как се държат Флин и Дейзи един с друг като зрители на пиеса. Дейзи нямаше представа на какво се дължи това внимание, защото при наличието на такава публика с Флин можеха да говорят само за най-обикновени неща.
	Раздразнението й нарастваше. Нямаше никаква възможност да говори насаме с него, да го попита какви игри играе, да го вземат дяволите! Той обаче сякаш ни най-малко не се смущаваше от вниманието, което ги обкръжаваше, и забавляваше всички присъстващи с интересни случки и разкази за приключенията си. Възрастните дами го обожаваха.
	Дейзи искаше да го зашлеви.
	Това навярно беше част от някакъв план отново да спечели благоразположението на Федърби. При това бе постигнал целта си. Икономът се отпусна до такава степен, че вече гледаше госта им с великодушно изражение, а лейди Биатрис го озаряваше с усмивка, когато той станеше, за да се сбогува. Но защо трябваше да замесва Дейзи?
	Събраните дами едновременно затаиха дъх, когато той хвана ръката на Дейзи и се поклони над нея, и въздъхнаха продължително, щом я пусна.
	Дейзи на драго сърце би му издърпала ушите.
	В мига, в който той излезе, тя сърдито изтрополи нагоре по стълбите. Нито за миг не бе повярвала, че я ухажва. И когато следващия път го видеше насаме, щеше да му го каже.
	Знаеше какво иска той — мила, кротка женичка с благ език, съвършена дама, която да краси дома му, да ражда бебета и да се прави на самото великодушие пред бедните. Да ходи по балове и да танцува с него до зори.
	Да, но тя не беше такава и Флин много добре го знаеше. Играеше някаква неясна игра и това не й харесваше, така че можеше да спре да й изпраща цветя и да я гледа така, сякаш беше… сякаш беше сладкиш със сметана, който очакваше да получи заедно с чая си.
	Каквото и да бе намислил, тя не беше съгласна.
	Имаше други планове за живота си.
	Това беше някаква игра. Не беше възможно да е сериозен.


	Най-после, след цели дни благовъзпитано, убийствено скучно поведение, след литри слаб чай и часове на скучен разговор с възрастни дами, които следяха с жаден интерес всяка негова дума и поглед, Федърби му позволи да се качи на горния етаж и да говори с Дейзи насаме.
	— Оставете вратата отворена! — провикна се икономът след него, докато Флин се качваше по стълбите, вземайки по две стъпала наведнъж.
	Нямаше търпение да я види. Всъщност беше отчаян.
	Тя дори не го поздрави.
	— Какви игри играеш, Флин?
	У нея нямаше и капка от възпитаното лицемерие на висшето общество. Тя минаваше направо към въпроса. О, неговата Дейзи наистина му действаше освежаващо.
	— Да играя игри ли? Какво искаш да кажеш? Аз идвам на сут…
	— Престани да се шегуваш! Знаеш какво искам да кажа. Ти ми изпращаш цветя… знам, че си ти, затова не си прави труда да отричаш. И всички тия пусти сутрешни посещения… какво означават те?
	Той сдържа усмивката си. Тя си търсеше повод за кавга. Но той нямаше нищо против.
	— Нещо притеснява ли те, любов моя? Мислех, че обичаш цветята.
	— Не ме наричай така! Не съм твоята любов!
	— Нещо притеснява ли те, мое малко таралежче?
	Дейзи се опита пак да го изгледа страшно, но устните й я издадоха и тя се разсмя. Остави дрехата, която шиеше, и въздъхна.
	— Божке, Флин, ти наистина можеш да накараш едно момиче да се пропие!
	Какво ще правя с теб?
	Той се ухили.
	— Сещам се за едно-две неща.
	Тя поклати глава.
	— Не — отсече и вдигна ръце, сякаш искаше да го отблъсне, макар че той съвсем не беше достатъчно близо, за да я докосне. Засега. — Спри с тези глупости. Вече ти казах, че това трябва да престане.
	— Кое трябва да престане?
	— Тази… — помъчи се тя да намери думи. — Тази шарада.
	Той се намръщи.
	— Това не е шарада.
	— Говоря за впечатлението, което създаваш у лейди Биа и приятелките й, и у Федърби. Те мислят, че ме _ухажваш_, Флин.
	— Наистина е така.
	Тя примигна и поклати глава.
	— Престани да се шегуваш! Говоря сериозно.
	— Аз също. Искам те, Дейзи.
	Тя пребледня. Влажните й блестящи очи се впиха в лицето му, потърсиха истината. Отвори уста и я затвори. Флин просто чакаше.
	Настъпи продължителна тишина. Дейзи прехапа долната си устна и цветът бавно се върна на бузите й, когато успя да се овладее. И пак поклати глава.
	— Много съм поласкана…
	— _Поласкана_ ли? — Флин вече можеше да чуе „но“-то, което щеше да последва. Пусто да остане!
	Тя го погледна с присвити очи.
	— Да, поласкана. Сега ще ме оставиш ли да довърша?
	Това беше неговото момиче — повалиш ли го, то скачаше на крака и на свой ред замахваше.
	— Казвай.
	— Да. Както казвах, много съм поласкана, че ме искаш… и признавам, че и ти ме привличаш…
	— Тогава, щом…
	— Ох! Няма ли да ме изслушаш, да те вземат дяволите?
	— Продължавай.
	Значи не се опитваше да флиртува. Наистина беше сериозна.
	— Признавам, че те харесвам и при други обстоятелства може би щях да…
	Той се наведе напред, но тя продължи:
	— Но няма. Няма да допусна нещата да отидат още по-далеч.
	— Защо?
	— Не мога да си го позволя.
	— Да си го позволиш ли? — намръщи се той.
	— Бизнесът ми едва започва. Не мога да си позволя и най-малкия скандал или неприлично поведение. Не съм като тия дами от обществото, в което всеки е готов да не обръща внимание на забежките им, стига да са дискретни. Ако се разчуе, че си имам мъж за леглото, това ще е краят на…
	— „Мъж за леглото“ ли? — повтори възмутено Флин. — Аз не съм мъж за леглото! Ти какво си мислиш — че се опитвам първо да те съблазня, а после да те изоставя? Пусто да остане, Дейзи, мислех, че ме познаваш по-добре! Аз не съм от мъжете, които си играят с чувствата на едно невинно момиче!
	Тя го погледна остро, отвори уста, сякаш искаше да каже нещо, но после пак я затвори.
	Той продължи:
	— Искам да се оженя за теб, момиче.
	— _Да се ожениш за мен?_ — промълви тя и остана с отворена уста.
	Той кимна.
	— Ти, аз и един свещеник. Да се оженим.
	И зачака.
	За една дълга минута тя не отклони поглед от него.
	После въздъхна.
	— Онзи ден си помислих, че ще кажеш точно това — когато Джейн и Федърби ни хванаха в стаята. Не се тревожи, няма да искам от теб да изпълниш това обещание.
	— Няма да искаш от мен да…
	— Аз бях виновна, само аз, затова няма нужда да си толкова почтен и…
	— Аз не съм почтен! По дяволите, Дейзи, сериозно говоря! Искам да се оженя за теб.
	— Не, не искаш.
	— Не ми казвай какво искам и какво не искам! — изръмжа той, раздразнен от кроткото й възражение. — Ти не обичаш, когато аз ти говоря така…
	— Да, но сега е вярно. Ти просто чувстваш…
	— Какво чувствам? — подкани я той след миг. — Хайде, кажи ми какво си мислиш, че чувствам.
	— Ти просто чувстваш вина, задето ми вдигна полите.
	Той поклати глава.
	— Не се чувствам ни най-малко виновен за това. Изпитвам само съжаление, че Джейн се прибра точно тогава и не успяхме да довършим.
	— И никога няма да довършим.
	Той се усмихна.
	— Аз не се отказвам толкова лесно, Дейзи, любима. И когато искам нещо достатъчно силно, обикновено го получавам. А теб те искам, бъди сигурна в това.
	Той направи няколко крачки към нея с намерението да я целуне, за да я увери, че е искрен.
	Тя се дръпна назад, спъна се в една от котките и едва не падна. Флин се стрелна напред, хвана я за ръката и я задържа.
	— Добре ли…
	Тя се отърси от ръката му и вдигна котката.
	— Това е единствената стая в цялата къща, в която не й позволяваме да влиза, затова постоянно се опитва да се вмъкне вътре. — Притисна котката до гърдите си и я погали. Но това си беше чиста самозащита.
	— Не я обвинявам.
	Тя изнесе котката навън, затвори вратата, облегна се на нея и го изгледа с тревожно изражение.
	— Не знам защо изведнъж ти хрумна тази глупава идея да се ожениш за мен, Флин, но това е лудост. Когато дойде в Лондон, разправяше на цял свят, че искаш да се ожениш за фина, изискана дама, аристократка… А сега правиш предложение на мен? В това няма никакъв смисъл. Защо го правиш, защото лейди Лиз те заряза ли?
	— Не ме е зарязала.
	— Но всички казват…
	— Това е историята, в която вярват всички. Но — и го казвам само на теб и не бива да го повтаряш пред никого, Дейзи — тя не избяга с мъж. Мисля, че си права и тя наистина е дама от „Лан как беше“ — отиде да живее при някаква своя леля в Италия.
	Той не откъсваше поглед от лицето й. Сега млъкна, за да й позволи да осмисли чутото.
	— Тази история, че е избягала с друг мъж, трябваше да отклони баща й от следите й. Ако аз не се оженех за нея — а вече й бях казал, че няма да го направя, — той смяташе да я омъжи за някакъв страховит, пропаднал старик, за да изплати дълговете си. — Той изсумтя. — Какъв чудесен баща, а?
	Големите й пъстри очи го оглеждаха сериозно.
	— Значи не си разстроен?
	Той поклати глава.
	— Аз й помогнах да го организира.
	— О! — измърмори Дейзи и се намръщи. — Но това не обяснява защо искаш да се ожениш за такава като мен. Има предостатъчно изискани, неомъжени момичета от аристокрацията.
	— Знам. Но си промених решението. Не искам да се оженя за дъщерята на някой големец — искам теб. И преди да кажеш каквото и да било, не искам да се оженя за „някоя като теб“, а за _теб_. Освен това няма друга като теб. Ти си единствена по рода си, Дейзи Чанс.
	Това беше посланието, което се опитваше да й внуши с онези цветя. Но неговото момиче явно не разбираше езика на цветята. Или може би го разбираше и просто не го харесваше. На лицето й все още бе изписано онова смутено, упорито изражение.
	— Затова те моля да се омъжиш за мен. Какво ще ми отговориш?
	Още преди да си е отворила устата, той разбра, че отговорът няма да му хареса.
	Неспокойните й пръсти заизвиваха някакво парче плат.
	— Ами, много мило, че го казваш, Флин. Наистина съм поласкана. И съжалявам, но няма да се случи. Аз съм последното момиче, за което би трябвало да се ожениш.
	— Защо говориш такива неща? Обясни ми, Дейзи. Искам да разбера.
	За един дълъг миг си помисли, че няма да получи отговор. Но накрая Дейзи въздъхна и каза:
	— Добре, но няма да ти хареса.
	Той сви рамене.
	— До момента не си казала нищо, което да ми хареса, така че какво имам да губя?
	Дейзи се отпусна на мястото си под прозореца, подви крака под себе си и му посочи един стол, отдалечен от нея почти през половината стая. Той го вдигна и го премести по-близо — толкова близо, че да може да я докосне. Типично в негов стил! Никога не правеше това, за което го молеше.
	Защо не можеше просто да приеме отказа й и да я остави на мира? Беше й ужасно трудно да го отблъсне и без той да се съпротивлява.
	Тя си пое дълбоко дъх — това, което предстоеше, никак не я радваше.
	— Само преди няколко минути ти ме нарече „невинно момиче“. Аз не съм такава. Аз съм копеле, аз съм…
	— Знам. Още в деня, в който се запознахме, ми каза, че си незаконородена.
	— Остави ме да довърша, Флин — каза тихо тя. Той зачака. — Аз съм копеле, намерено дете — дори родната ми майка не ме е искала. И преди да дойда да заживея тук с лейди Биа и момичетата, не съм водила почтен живот.
	— И аз не съм. Някои от нещата, които извърших, когато бях момче и се опитвах да оцелея сам на този свят… — Той сви рамене. — Направила си каквото можеш, за да останеш жива. Аз няма да те съдя, Дейзи.
	Добре, значи трябваше да му каже всичко.
	— Не съм свършила. Аз не съм девствена.
	Настъпи кратка тишина. Флин пак сви рамене.
	— И аз не съм.
	Тя стисна зъби. Той не я приемаше сериозно.
	— Ами, хубаво, но се съмнявам, че си прекарал почти целия си живот в бордей.
	Това го стресна.
	— _Бордей_ ли?
	Тя кимна. Изкушаваше се да спре дотук, да го остави сам да си извади заключения, но гордостта и нещо в начина, по който я гледаше — съчувствено, а не осъдително или с отвращение, — я накара да продължи.
	— Не е това, което си мислиш — никога не съм продавала тялото си. Бях прислужница — търках пода, чистех, вършех всякаква работа. Момичетата и клиентите им ме командваха както си поискат. — Тя го остави да възприеме чутото и добави: — Но не съм невинна. И не съм девствена.
	— Но… — започна Флин и се намръщи, докато се опитваше да свърже всички късчета.
	— Аби, Дамарис и Джейн не са ми сестри. Запознах се с Аби на улицата. — Беше готова да разкаже на Флин и най-ужасните подробности от своя собствен живот, но историите на момичетата бяха само техни и трябваше да останат в тайна от всички, освен от съпрузите им и лейди Биа.
	— И чрез Аби си се запознала с Джейн и Дамарис. Разбирам. Какво невероятно съвпадение — да се натъкнеш на своята полусестра просто ей така!
	Как си разбрала? Не си приличате.
	Тя вдигна глава и го изгледа пронизващо.
	— Нали ще запазиш в тайна това, което ще ги кажа?
	— Разбира се.
	— Ние изобщо не сме полусестри. Аз съм копеле — поне предполагам, че които и да са били майка ми и баща ми не са се оженили. Но със сигурност съм намерено дете. Момичетата изобщо не са ми роднини.
	— _Никакви?_
	— Не.
	— Тогава как една случайна среща на улицата е довела до… всичко това? — Той разпери ръце, за да покаже голямата къща, в която сега живееше тя.
	— Нямах дом. Току-що бях избягала от бордея. Госпожа Би, собственичката, реши да се оттегли и го даде на сина си Морт. Той беше ужасен и мястото… се промени. Вече не бях в безопасност там. — Тя потръпна, когато си спомни как едно от момичетата й каза, че Морт я е обещал на някакъв мъж, който обичал да бие жени и искал да получи сакатата малка прислужничка.
	— И Аби?
	— Аби ме прибра.
	— Прибрала те е? Непозната, която си срещнала на улицата? Тя знаеше ли за бордея?
	— Знаеше. Сърцето на Аби е голямо като Хайд Парк. — Дейзи преглътна.
	Това не беше всичко, но тя нямаше да му разкаже, че Джейн и Дамарис бяха отвлечени и продадени на Морт. Тя им помогна да избягат и затова Аби я прибра. И я обяви за своя сестра, в добро и зло.
	— А после, когато дойдохме тук и заживяхме с лейди Биа, Аби ме взе със себе си.
	— А лейди Биатрис?
	— Знае всичко за мен. Вече ти казах, аз не лъжа и категорично не бих излъгала една безпомощна старица.
	Флин изсумтя.
	— Не виждам у нея нищо безпомощно.
	— Повярвай ми, тогава беше безпомощна — каза тихо Дейзи и си припомни състоянието, в което намериха възрастната дама. — Беше боледувала дълго.
	Освен това бе занемарена и тормозена от ония прасета — прислужниците й.
	Но и за това нямаше да спомене, възрастната дама беше горда, а тези мрачни и отчаяни дни отдавна бяха отминали.
	— И така, това е то — моето скандално минало. Имах двама любовници преди…
	Тя млъкна. Нямаше да бъде умно да нарече Флин свой любовник.
	Той веднага се възползва от тази възможност.
	— Преди мен. Третият път — късметлийка.
	— Ти не си ми любовник, Флин — каза тихо тя.
	Той й се усмихна бавно, лениво.
	— Не съм съгласен.
	Погледът му се спусна към гърдите й. Проклетите й зърна навярно бяха щръкнали в очакване той да ги забележи.
	Тя скръсти ръце пред себе си.
	— Виж, дори и да забравим всичко това, не мога да се омъжа за теб. Аз не съм дама, не знам как се ръководи къща, не мога да посрещам важни клечки…
	— Виждал съм те…
	— Виждал си ме да им наливам чай и да говоря с тях — това да. Не да организирам бал, да планирам голяма вечеря или соаре, или венецианска закуска, каквото и да е това. Не разбирам нищо от водене на домакинство. И никога не бих могла да се насиля да се правя на лейди Биатрис пред твоите бедняци.
	Той се намръщи.
	— Какви бедняци?
	— Онези в имението ти.
	— А, те ли! — кимна той.
	— Разбираш ли, Аби, Джейн и Дамарис могат. Те никога не са били от бедняците.
	— Но…
	— О, знам, че нямаха нищо и никого и щяха да умрат от глад — всички бяхме така.
	Той изненадано изви вежди и тя осъзна, че не му е споменала за тази подробност.
	— Казвам ти го на четири очи, затова внимавай да не се раздрънкаш. Тяхната бедност и бездруго беше само по стечение на обстоятелствата. Не е същото като да си роден беден, като мен — наистина да си бедняк, имам предвид.
	— Защо? Бедността си е бедност, все едно кой си.
	— Не, не е — настоя Дейзи и се опита да измисли как да му го обясни. — За някои хора бедността е… начин на мислене. Ако си мислиш, че си беден, винаги ще си останеш беден и дори да забогатееш, една малка част от теб винаги ще помни, че си бил беден, и все още се чувства бедна отвътре. Аби, Дамарис и Джейн — те са имали изтупани родители и са обеднели по случайност, така че ще им е лесно да се правят на Лейди Щедрост. Макар да мисля, че понякога Джейн все още се чувства бедна отвътре…
	Тя поклати глава. Отклоняваше се от темата.
	— Но аз никога не бих могла да се правя на Лейди Щедрост, да нося кошници с храна и дрехи на бедните — истинските бедняци, хората като мен, имам предвид. Ще ми се струва нередно. Сякаш се правя на господарка или нещо такова. Мисля, че човек трябва да е роден за тези неща, за да ги прави.
	Настъпи продължителна тишина.
	— Разбирам — каза Флин най-накрая.
	— Значи разбираш моята гледна точка?
	Той кимна.
	— Да.
	— Значи сега разбираш защо не съм подходящото момиче за теб?
	— Не.
	— Какво? Но нали току-що ти обясних…
	— Обясни ми защо не искаш да се правиш на Лейди Щедрост. И че си родена в бедност. Мисля, че в това отношение си подхождаме. И аз бях бедняк — абсолютен, истински бедняк. И у мен я има тази частица. Нещо като глад, който никога не изчезва. Винаги е там и ти напомня. Преследва те.
	Тя кимна. Чувството беше точно такова.
	— Но за Лейди Щедрост — аз нямам бедни, които да посещаваш и да им носиш кошници с храна. В момента моето „имение“ се състои от няколко стаи под наем в „Сейнт Джеймс“, в които преди живееше Фреди, а единственият друг обитател е личният ми прислужник, Тибинс.
	— Но…
	— Вярно е, че искам голяма къща — сигурно си ме чувала да говоря за това поне десетина пъти, — но нямам планове да купувам голямо имение в провинцията с арендатори, били те бедни или не. Може да купя къща в провинцията — вероятно близо до Макс, с изглед към морето, — но основният ми дом ще бъде в Лондон.
	После добави:
	— Разбира се, винаги можеш да носиш кошници с храна на Тибинс, но не знам как той ще…
	— Ти ми се смееш!
	Той се усмихна.
	— Само малко. Ти си измисляш причини, любов моя. Нито едно от тези неща не успя да промени мнението ми ни най-малко. Всичко, което спомена, може да се научи, ако вложиш поне малко усилие. Да ръководиш домакинство със сигурност е много по-лесно от това да управляваш бизнес, а тази перспектива изобщо не те плаши.
	Там беше коренът на всичко.
	— Да, навярно бих могла… ако искам. — Дейзи си пое дълбоко дъх. — Но работата, Флин, е, че не искам. Не искам да се омъжвам за никого. Не е заради теб. Харесвам те, Флин, много те харесвам, и всъщност…
	— Всъщност? — настоя той.
	Тя поклати глава.
	— Работата е там, че ако исках да се омъжа за някого, навярно щях да избера теб.
	— Само навярно ли? — наведе се той към нея, но тя вдигна ръце, за да го отблъсне. Очите му бяха бездънно сини. Тя призова на помощ цялата си сила, за да изрече това, което знаеше, че трябва да каже.
	— Вече ти казах: не искам съпруг. Не искам деца. Имам планове за живота си и бракът не влиза в тях. Затова… — Тя преглътна и се насили да изрече останалото. — Благодаря ти за предложението. За мен е голяма чест, че ме помоли, но съжалявам, отговорът е „не“.
	Настъпи продължителна тишина. А после Флин дълбоко си пое дъх и се изправи.
	— Предполагам, че тогава е по-добре да тръгвам.
	— Съжалявам, Флин — каза отново тя. Чувстваше се ужасно. Това беше най-ужасното нещо на света — да чуеш, че някой не те иска. Особено при положение че го искаше. Искаше го отчаяно. Просто не искаше да се омъжва.
	Флин се обърна.
	— Може да съм загубил първия рунд, но все още не съм готов да се откажа — каза той и я стрелна с бърза усмивка. — Ще се върна. Аз не се отказвам толкова лесно, момиче.
	После излезе тихо от стаята й и затвори безшумно вратата след себе си.
	Тръгна бавно към долния етаж. Нищо не разбираше.
	Той беше изгодна партия. По дяволите, беше дори чудесна партия: здрав, силен, богат, енергичен, всичките му зъби си бяха на мястото, косата — също.
	Жените — с изключение на дамите от „Лан как беше там“ — го харесваха и това беше потвърдено от множеството покани, които бе получил. Той обаче не желаеше да ляга в ничие брачно легло — изневярата не му беше по вкуса.
	Знаеше, че ще бъде добър и верен съпруг.
	С всяка частица от тялото си, с всяка капка от кръвта си усещаше, че Дейзи го харесва толкова много, колкото и той нея.
	Защо тогава идеята за брак й се струваше така немислима? Така непоносимо _глупава_?
	Тя му беше изброила цял куп причини, но според него нито една от тях не бе пречка за брака им. Миналото й не го интересуваше, вълнуваше го само бъдещето й — бъдещето й с него.
	И така, какво му ставаше на това момиче?
	Федърби го чакаше в коридора. Знаеше какви са намеренията на Флин — точно затова му позволи да се срещне с Дейзи насаме. Сега не каза нищо — на един иконом не му беше работа да разпитва, — но леко вдигнатите му вежди бяха красноречиви.
	— Тя ми отказа — осведоми го Флин.
	Федърби вдигна вежди.
	— Помолили сте я да се омъжи за вас, нали, сър? Искам да кажа, тя е разбрала, че това й предлагате?
	Флин кимна.
	— Разбра. Бях повече от ясен. Нарече го „глупава идея“.
	Федърби го изгледа смаян.
	— Що за прищявка й е хрумнала пък сега? — измърмори той почти на себе си.
	— Не знам — каза Флин. — Но мисля да разбера.


	Дейзи изчака, докато се увери, че Флин наистина си е тръгнал.
	Едва тогава избухна в сълзи.
	Това, че не беше девствена, не го смути, работата й в бордея — също. Нищо не го накара да трепне.
	Но на него му трябваше друг тип жена, която да ръководи дома му и да му роди деца. Сега може и да си мислеше, че иска нея, защото отчаяно копнееше за тялото й… И коя беше глупачката, която го целуна и започна всичко това?
	Коя го подтикна? Коя обви безсрамно крака около кръста му и му позволи да прави каквото иска? А тя го искаше много.
	Но след като страстта угаснеше, той щеше да започне да се пита защо се е оженил за нея и да я сравнява с истинската дама, която би могъл да вземе на нейно място.
	Дейзи знаеше, че тогава ще му се стори незадоволителна.
	Тя не беше от жените, родени за брак. Искаше да стане прочута модистка, търсена от богаташите, а не съпруга и майка. Тези неща не бяха за нея. Никога не бе искала деца, никога не беше мечтала за деца, за разлика от Аби и другите две момичета.
	Дори лейди Биа смяташе, че животът й е бил помрачен от неспособността да роди дете. Дейзи не мислеше така.
	Флин искаше пълна къща с деца.
	Тя знаеше, че като му отказва, постъпва така, както е най-добре и за двама им.
	Но колко я заболя!
	У него имаше доброта, каквато Дейзи не беше виждала у никой мъж досега, особено пък такъв корав, силен и мъжествен. И зашеметяващо красив.
	И богат.
	И зашеметяващо красив.
	Ако се беше родила по-различна… Не, нямаше смисъл да мисли за това. В живота имаше неща, които човек може да получи, и такива, за които е най-добре изобщо да не мисли.


	Малко след това Федърби й донесе поднос с чай. Дейзи, която при почукването му беше сграбчила някаква дреха, за да създаде впечатлението, че работи, я остави с надеждата, че той няма да забележи зачервените й очи.
	Или поне няма да й задава въпроси.
	Той я погледна веднъж, после тихо се засуети с работата си — започна да нарежда малките сладкиши, каната и чаената чаша. Силен индийски чай, точно както го обичаше Дейзи. Любимите й сладкиши. Без да каже нито дума.
	Знаеше. Федърби винаги всичко знаеше.
	Той се поклони, излезе и внимателно затвори вратата зад себе си. Като Флин.
	„Ще се върна. Аз не се отказвам толкова лесно, момиче.“
	В очите й нахлуха още сълзи. Тя примигна и ги прогони. Наля си чай, но докато разбъркваше захарта, установи, че е вперила поглед в бучките захар, струпани в сребърната купичка.
	Тя беше като тези бучки захар — корава като камък… докато не ги изпуснеш в чаша горещ чай. Тогава омекваше, разтопяваше се и се разпадаше.
	Но понякога оставаше малка корава сърцевина, която отказваше да се разтвори, колкото и да я разбърква човек.
	Отсега нататък тя трябваше да бъде като тази малка сърцевина.
	В противен случай щеше да загуби себе си.


>	14

E>
	Вероятно това е бил един от онези случаи, при които един съвет се оказва добър или лош в зависимост от развоя на събитията.
@	Джейн Остин, „Доводите на разума“*
	[* Всички цитати от произведението са в превод на Анна Елчинова — Б.пр.]
E$

	Тази вечер лейди Биатрис беше събрала всички да хапнат заедно — просто една семейна вечеря, преди всички да се посветят на ангажиментите си: Макс и Аби, както и Фреди и Дамарис, щяха да ходят на театър, а лейди Биа щеше да води Джейн на музикално соаре, което беше същото като концерт, само че в нечия къща.
	В началото на живота си с лейди Биа Дейзи беше посетила няколко соарета.
	Не бяха лоши, стига хората, които свиреха или пееха, да бяха даровити, но понякога не бяха.
	Лейди Биа, запленена от това, което наричаше „деликатното положение“ на Аби, а понякога и „интересно състояние“, както и „предстоящото щастливо събитие“ — очевидно истинските дами не употребяваха думите „бременна“, „загазила“, или „с кифла във фурната“ — го използваше като извинение да събира своите момичета около себе си възможно най-често.
	Тази вечер това идеално отговаряше на плановете на Дейзи; тя беше мислила дълго и усилено за предложението на госпожа Фостър и сега бе готова да проведе разговор с Макс и Фреди относно партньорите в сянка и това, което те правеха или не правеха.
	За щастие Флин не беше поканен на вечеря. Дейзи не знаеше каква е причината, но подозираше, че Федърби е казал нещо на лейди Биа.
	Щеше да е невъзможно да се опитва да говори с него пред цялото семейство.
	А все още не искаше той да разбира за възможността тя да приеме партньор в сянка. Щеше да се почувства наранен, че е готова по-скоро да приеме помощ от непознат, отколкото от приятел.
	Той просто не разбираше: Дейзи се опитваше да го предпази, да защити приятелството им. Ако помежду им изобщо все още съществуваше приятелство.
	Тя прогони тази мисъл от ума си и опита да се съсредоточи върху настоящия въпрос: партньорството в сянка.
	Дейзи харесваше и двамата си зетьове. Фреди беше забавен и с него се говореше лесно. Към Макс обаче все още изпитваше леко страхопочитание, защото той беше по-сериозен и задълбочен. Глава на семейството. Тази вечер до нея бяха настанили Фреди, което улесняваше нещата.
	— Фреди — каза тя, след като изнесоха чиниите от първото блюдо и докато сервираха второто. — Може ли да ми разкажеш малко за това, което се случи, когато стана партньор в сянка във „Флин и съдружници“?
	— Дейзи, мило момиче — прекъсна ги лейди Биатрис, — човек не бива да говори на такива вулгарни теми, докато вечеря.
	— Не съм вулгарна — обясни Дейзи. — Питам го за бизнеса му.
	— Което е вулгарна тема — настоя възрастната дама. — Всичко, свързано с парите, е вулгарно. Аби, скъпа, би ли ми разказала нещо повече за тази пиеса, на която ще ходите довечера? Кой каза, че участва?
	Дейзи завъртя очи. Нещата, които една дама не биваше да казва, нямаха край. Беше ужасно доволна, че няма да става дама, защото тогава изобщо нямаше да може да си отвори устата.
	Докато Аби говореше за пиесата, Фреди се наведе към Дейзи и прошепна:
	— След вечеря. Ще се видим в предния салон. Тогава ще ти обясня.
	Дейзи се ухили.
	— Благодаря, Фреди.


	— Но защо ти трябва да знаеш всичко това? — попита Макс. Той беше дошъл с Фреди и през последните петнайсет минути бяха обсипвани с въпроси как Фреди е станал партньор в сянка във „Флин и съдружници“ и как се е получило с партньорството.
	— Мисля и аз да си взема партньор в сянка — отговори Дейзи. — За да ми даде парите, които ми трябват да отворя магазин.
	— Ние ще те финансираме — каза Макс. — Трябваше да кажеш по-рано.
	— Да, разбира се! — подкрепи го Фреди. — Или, ако не искаш мен и Макс, сигурен съм, че момичетата с удоволствие ще инвестират в твоя бизнес. Всъщност, като се замисля, Дамарис не ти ли предложи преди известно време?
	— Да, и аз й отказах — отговори Дейзи и се обърна към Макс: — Благодаря за предложението, Макс. Наистина го оценявам, но не искам да замесвам семейството.
	Той се намръщи.
	— Но нали за това е семейството.
	— Не и за мен — отговори тя решително. Ако всичко се объркаше, не искаше близките й да са замесени. Съвсем наскоро си беше намерила семейство и прекалено много го ценеше — прекалено много ценеше всички тях, — за да ги изложи на какъвто и да било риск. Ако ги държеше настрана, рискуваше да загуби само пари. Парите идваха и си отиваха.
	Дейзи беше напълно уверена в себе си и в способността си да шие красиви дрехи. Но в способността да управлява повече пари и да наема служители? Да привлича правилните клиенти? Да направи така, че тези клиенти да си плащат сметките? За тези неща все още предстоеше да разбере.
	— Тогава помоли Флин — предложи Фреди. — На мига ще приеме. Винаги се оглежда за някоя възможност за добра инвестиция.
	— Не, и приятели не искам да замесвам. Не желая да моля хората за услуги.
	Фреди изсумтя.
	— Прекалено си твърдоглава, млада Дейзи, и това не е добре за теб. Бизнесът се състои от размяна на услуги.
	Тя поклати глава.
	— Не обичам да съм длъжница на хората. И не желая да приемам милостиня.
	— С Фреди вече имаме предостатъчно доказателства за твоята гордост и самостоятелност — увери я сухо Макс. — Понякога това е достойно за възхищение, но…
	— Работата е там, че един човек е заинтересован. Тя не ми е приятелка — по-скоро клиентка и позната — и е наследила малко състояние от някаква леля, точно като теб, Фреди. И се интересува от това, което нарича „инвестиране“.
	Затова реших да те помоля за съвет.
	— Какво знаеш за тази жена? — попита Макс.
	— Почти нищо. Тя е вдовица — съпругът й е бил роднина на съпруга на лейди Гелбърт. Лейди Гелбърт ни запозна — доведе я на сбирката на литературното общество. Госпожа Фостър — така се казва — каза, че съпругът й я е оставил много добре осигурена. Нарече наследството „допълнителни пари“ и иска да… Не знам. Предполагам, че иска да си поиграе на делова жена.
	Госпожа Фостър й харесваше и Дейзи щеше да положи всички усилия, за да направи бизнеса им успешен, но като приемаше за партньор в сянка точно нея, можеше да бъде сигурна, че не става въпрос за нищо лично. _Само за пари._
	Дейзи изсумтя наум. Чуйте я само! _Само за пари!_ Сякаш парите растяха по дърветата!
	Макс и Фреди се спогледаха.
	— Колко пари иска тази жена да вложиш ти?
	— Николко. Каза, че ще ми даде парите, за да уредя всичко.
	Каза им каква сума е готова да инвестира госпожа Фостър и те за втори път се спогледаха.
	— Каза, че трябва да подпишем документи, за да бъде защитен и нейният, и моят интерес, но аз ще притежавам петдесет и един процента от бизнеса. — Тя се облегна назад. — Това, което искам да разбера от вас двамата, е, каква е уловката?
	Настъпи продължително мълчание, след което Фреди поклати глава.
	— Аз поне не виждам уловка — не и от това, което ни каза.
	Макс кимна.
	— Всичко ще зависи от документите — официалния договор, за който е споменала. Възложи на Бартлет, нашия делови представител, да се заеме с него. Той е абсолютно благонадежден и ще се увери, че няма никакви скрити клаузи, които да ти навредят неочаквано. — И добави: — Не ме гледай така. Ти не си единствената, която се тревожи за семейството. Приемам, че не искаш ние да се замесваме, но няма да допусна Аби да се тревожи…
	— Или Дамарис — добави Фреди.
	— Точно така — продължи Макс. — Ти си и наша сестра, а ние пазим своите.
	Той извади от джоба си визитна картичка, написа нещо на гърба й и й я подаде.
	— Дай я на Бартлет. Това ще ти осигури пълното му съдействие. А когато подготви документите, донеси ми едно копие, преди да подпишеш каквото и да било.
	— И аз ще го погледна — обади се Фреди и стана от мястото си. — И това не е услуга, Дейзи — за това са зетьовете.


	След това нещата се задвижиха много бързо. Макс уреди Бартлет да посети Дейзи още на другия ден — сметна, че не е подходящо тя да ходи на работното му място, което беше и централната кантора на „Флин и съдружници“.
	Дейзи не беше толкова сигурна — би се зарадвала да види отвътре кантората на една световна търговска компания, — но, разбира се, не понечи да спори. Все пак Макс й правеше услуга. Но през ума й премина мисълта, че на негово място Флин нямаше да бъде толкова педантичен.
	Все още не бе споменала на Флин нищо по този въпрос. Не искаше да му казва, преди сделката да е финализирана. А всичко зависеше от това дали госпожа Фостър щеше да й стане партньор в сянка.
	Верен на думата си, той не спираше да се връща и да й прави посещения толкова често, колкото и преди. Не за да й досажда, което тя не би изтърпяла, но защото й каза:
	— Не искам да загубя най-добрата си приятелка заради нещо такова.
	„Най-добрата си приятелка“. Думите я изпълниха с приятна топлина.
	— Но не мисля, че ще се откажа — добави той. — Ще те питам само по един път всеки ден, просто в случай че си промениш мнението.
	Нямаше да го промени, но се радваше, че ще продължи да го вижда. Макар че я болеше. И макар че го желаеше по-силно от всякога.
	Но това беше невъзможно. С Флин можеше само да гледа, но не и да докосва.


	Бартлет я посети рано сутринта — лейди Биатрис още дори не беше станала.
	Двамата разговаряха за партньорството, за това, какво очаква Дейзи от него, как иска да управлява бизнеса си. Бартлет я преведе през всички ъгли и измерения и не спря да я затрупва с въпроси, докато й се зави свят.
	Каза й, че следващата му задача е да се свърже с правния представител на госпожа Фостър.
	— Но недейте да изглеждате толкова притеснена, госпожице Чанс — каза той, докато прибираше старателните си, многобройни бележки в кожена папка. — Ние ще защитим интересите ви. Всичко изглежда съвсем просто, но ще се погрижа нещата да се уредят ясно и недвусмислено. — Той се усмихна. — Трябва да кажа, че за мен е приятна промяна да участвам в едно делово начинание още от началото. С нетърпение очаквам да видя как бизнесът ви се разраства.
	— От вашата уста в Божиите уши! — промълви пламенно Дейзи. — Благодаря, господин Бартлет.
	На вратата той се спря.
	— Ще желаете ли съдействие за намирането на подходяща сграда? Защото за мен ще бъде удоволствие да ви помогна.
	Тя се поколеба — опасяваше се да иска прекалено много.
	Той добави:
	— Аз намерих тази къща за лейди Биатрис, както и лондонската резиденция на лорд и лейди Девънам. Недвижимите имоти са един от интересите ми, така че ако желаете…
	— Много мило от ваша страна, господин Бартлет, но не знам.
	Може и да го биваше в търсенето на лъскави къщи за богаташите, но магазинът беше нещо съвсем друго.
	— Искате ли да прегледам какво се предлага в момента и да ви изпратя списък с варианти? Иначе може да загубите много време.
	Дейзи се замисли. Това несъмнено щеше да й струва допълнително, но ако й спестеше време…
	— Това няма ли да ви откъсне от работата ви? Искам да кажа, истинската ви работа? Не искам да ви създавам неприятности или нещо подобно.
	Бартлет се усмихна.
	— Няма да ми създадете неприятности — самият лорд Девънам го предложи. Освен това имам помощници, които могат да се заемат, ако изникне нещо. Повярвайте ми, много ще се радвам на една такава промяна.
	— В такъв случай благодаря, господин Бартлет. Ще се възползвам. Дръжте ме в течение какво трябва да правя.
	— Ще поддържаме връзка.
	— И, господин Бартлет, имате ли нещо против да не споменавате за това на господин Флин? Бих предпочела да го запазя в тайна за известно време.
	Бартлет като че ли се почувства малко неудобно — все пак Флин му беше работодател, — затова тя добави:
	— Искам да го изненадам.
	Бартлет се поклони кратко и отсечено.
	— Имайте ми доверие.


	След няколко дни споразумението за партньорство в сянка между Дейзи и госпожа Фостър беше уредено, документите — подписани от двете страни, а деловата сметка в посочената от Бартлет банка — открита. Тъй като това беше банката, която се занимаваше с финансите на „Флин и съдружници“, Дейзи с радост се съгласи.
	В интерес на истината всичко това я плашеше, и то немалко. Тя не разбираше и една дума от договора, написан на дебела юридическа хартия с щампа, подписан пред свидетели и подпечатан с червен печат. Сумите, за които ставаше въпрос, бяха, меко казано, плашещи. Всичко се развиваше толкова бързо, че тя остана без дъх.
	Но Бартлет й обясни разбираемо и накрая… тя вече си имаше бизнес, пари в банката и всичко останало.
	Бартлет дори натовари един от помощниците си — който се оказа негов племенник — да донесе съответните книги и да покаже на Дейзи как да води записи за парите, които влизаха и излизаха от предприятието. Това беше съвсем различно от записите, които криеше под дъските на пода в таванското помещение на госпожа Би. Различно и от банковата сметка, която си откри по инструкции на Макс преди шест месеца, след като той разбра, че тя държи парите си под дюшека.
	И така, вече беше готова да започне. Би предпочела най-напред да наеме шивачки — Флин се оказа прав, когато във вечерта на маскарадния бал й изтъкна, че всеки може да се справи с шиенето, а нейният талант е в измислянето на моделите.
	Трябваше да разговаря с жените и да види мостри от работата им, но преди това трябваше да си намери подходяща сграда. Можеше да си представи каква физиономия ще направи лейди Биатрис, ако пред къщата на площад „Бъркли“ се строят цял отбор шивачки. Това, че приятелките на самата лейди Биатрис идваха за проби, беше достатъчно лошо само по себе си. Нямаше търпение да си намери магазин.
	Чувстваше се малко виновна, че пази всички тези вълнуващи събития в тайна от Флин, особено след като Бартлет й оказваше такава помощ, а той работеше за Флин. Но работеше и за Макс и Фреди, и това я караше да се чувства малко по-добре.
	Колкото и добри намерения да имаше, Флин щеше да иска да си пъха носа навсякъде. Щеше да прояви желание да помага и да дава съвети, и накрая щеше да поеме всичко в свои ръце — само за да й помогне, без лоши намерения, — а тя не искаше това. Това беше нейният, само нейният бизнес.
	Бизнесът на Дейзи Чанс, която никога не бе притежавала нищо.
	Затова нямаше да му каже, преди да е уредила всичко.


	— Долу ни чака файтон — каза Флин няколко дни след като Дейзи подписа документите. — Дойдох да те изведа на разходка.
	— Съжалявам, Флин, но нямам време.
	Той изсумтя подразнено.
	— Погледни се само — съсипана си от работа, от шиене до изнемога и от тревоги. — Той обхвана бузата й с длан и гласът му стана по-мек: — Ставаш все по-слаба и си бледа като восък. Навън е прекрасен слънчев ден — от тези, които вие, лондончаните, почти не виждате. Затова нека не го пилеем. Ела да се поразходиш в парка с мен, само за един час. Бузите ти пак ще порозовеят.
	Тя поклати глава.
	— Благодаря, но трябва да довърша тази дреха.
	— Тогава се омъжи за мен и ми позволи да те откъсна от всичко това.
	Тя се усмихна.
	— Не искам никой да ме откъсва от всичко това.
	Божичко, за нищо на света! Не и когато току-що беше подписала споразумение за партньорство с госпожа Фостър и мечтата й най-после щеше да се сбъдне.
	Неин собствен магазин. Още не можеше да повярва. Не толкова отдавна единственото, което имаше на този свят, беше вързоп с парчета излишен плат.
	— Но аз искам да се грижа за теб.
	Дейзи поклати глава, запленена против волята си.
	— Аз мога да се грижа за себе си, Флин — отговори нежно тя. — Моля те, опитай се да разбереш и да си набиеш в главата, че не съм подходяща за теб. Върви и си намери някое мило момиче, някоя изискана дама, която _иска_ да я глезят, да се грижат за нея и да си живее без грижи. Мен този живот би ме отегчил до сълзи. — Да не говорим, че щеше да изцеди цялата й жизненост.
	— Не искам някое мило момиче, някоя изискана дама — настоя Флин. — Искам теб. — Той се намръщи. — Не прозвуча добре.
	Тя се засмя.
	— Няма нищо. Знам какво имаш предвид, но наистина се уморих да слушам едно и също. Вече ти дадох отговор и ако ще продължаваш да ми опяваш, ще те изгоня от работната си стая.
	— Няма да го направиш.
	— Искаш ли да пробваш?
	Всъщност не й пречеше, че й опява за брак, призна пред себе си Дейзи. Смущаваше я той самият — това, че постоянно идваше, че я караше да се смее, че й разказваше какви ли не истории, че й носеше разни малки неща, макар да му каза да не го прави… Това, че я очароваше. И че изглеждаше така ужасно мъжествен и красив — и не криеше колко я иска. Усилието да му устои беше прекалено.
	Флин я караше да поддава, малко по малко.
	Когато той заминеше някъде, дори само за няколко дни, й липсваше. Тя очакваше с нетърпение посещенията му, които сега бяха почти всекидневни.
	Изглеждаше толкова уморена, не само заради многото работа, нервите и въодушевлението, породени от новото партньорство. Беше преди всичко заради сънищата. Сънища за Флин в леглото й. Как караше кръвта й да завира, как я разтапяше и… и _смущаваше_.
	Това, което не желаеше, не беше самият Флин — не желаеше брак.
	— Добре, обещавам ти, че вече няма да повдигам тази тема…
	— Хубаво.
	— … за днес. Трябва да ми позволиш да ти правя поне по едно предложение на ден.
	И преди Дейзи да разбере какво е намислил, той се наведе и я целуна бързо, но много пламенно.
	Някак си успяваше да я целуне при всяко посещение. Дейзи се опитваше да внимава за тази изненада, да я чака и да му попречи, но… може би не беше достатъчно бдителна. Тези целувки бяха невероятни.
	Този негодник успяваше да я разтопи всеки път и го знаеше!
	Той седна срещу нея и кръстоса обутите си в дълги ботуши крака.
	Изглеждаше доволен от себе си.
	— И така, за какво ще говорим днес?
	Това беше още една причина, поради която Дейзи не можеше да се насили да му забрани да я посещава: той с удоволствие говореше с нея часове наред.
	Това не забавяше работата й, а компанията му й беше изключително приятна.
	Джейн беше по-заета от всякога, опитвайки се да поддържа връзка едновременно с един циганин и с един лорд — това в никакъв случай нямаше да свърши добре, — а сега, след като сезонът беше започнал, къщата винаги бе пълна с хора и прислужничките будуваха до среднощ.
	Дейзи знаеше колко тежка е работата на прислужниците. Не искаше да им създава допълнителна.
	— Знам — продължи Флин. — Разкажи ми как намери сестрите си. Или те те намериха? До онзи ден не знаех, че се е случило съвсем наскоро.
	В този момент Федърби почука на вратата.
	— Бележка за вас, госпожице Дейзи. Донесе я куриер преди минута. — Той й я поднесе на сребърна табла. — Този… ъъъ… — погледна към Флин — … изпращачът каза, че е много важно да я отворите веднага.
	Бележката беше запечатана с кръгло печатче*, със ситен, трудно четлив почерк, който Дейзи позна. Бартлет. Отвори я.
	[* Става въпрос за тънък диск от смес, която става леплива при навлажняване и се използва за запечатване на писма вместо восъчен печат. — Б.пр.]
C>
	Подходяща сграда за оглед днес преди обяд. Призовавам ви да не отлагате. Утре я обявяват на пазара и с нейното качество и цена някой веднага ще я грабне.
C$
	Адресът беше написан най-отдолу. Улицата се пресичаше с „Пикадили“ — чудесно местоположение. Дейзи погледна към часовника. Часът вече беше единайсет.
	Тя остави работата си и стана.
	— Съжалявам, Флин, трябва да говорим някой друг път. Налага се да изляза. Федърби, би ли ми повикал файтон, ако обичаш?
	Флин стана и се намръщи.
	— Какво? Ще излизаш ли? Сега?
	— Да. — Дейзи грабна палтото си от куката зад вратата и го облече.
	— Но беше прекалено заета, за да излезеш с мен.
	— Това е друго. — Тя нахлузи на главата си едно боне. Сега не беше моментът да се суети около външността си.
	— Така ли? — попита Флин и зачака, но тя нямаше намерение да му обяснява.
	— Съжалявам, Флин, но наистина трябва да тръгвам. По-късно ще се видим. — И тя забърза надолу по стълбите.
	Флин тръгна след нея.
	— Идва ли файтонът? — обърна се тя към Федърби.
	— Уилям е на улицата и се опитва да ви намери.
	Тя зачака. И продължи да чака. Флин взе от Федърби шапката и палтото си.
	Дейзи не спираше да кръстосва преддверието. Гледаше Федърби, който пък гледаше Уилям. Беше трудно да не забележиш лакея, но явно наблизо нямаше файтони. Дейзи погледна към часовника в преддверието. Единайсет и петнайсет.
	— Спешно е, така ли? — попита сухо Флин. — Защото по една случайност навън ме чака файтон. Смятах да те изведа на приятна разходка, но ако бързаме към леглото на някой умиращ…
	Дейзи погледна към иконома, който погледна навън и поклати глава.
	— Добре тогава. Благодаря, Флин.
	Знаеше, че се държи лошо с него. Даде му адреса и той й помогна да се качи във файтона — вдигна я без предупреждение, като я хвана за кръста, и я сложи вътре.
	Дейзи нямаше нищо против. Беше й приятно да се държат с нея като с нещо деликатно и леко като перце, нищо че не беше такава.
	— Ако лейди Биа те беше видяла, щеше да те направи на пух и прах — отбеляза тя, докато той се качваше след нея.
	Флин се ухили.
	— Знам, но си заслужава.
	Тя се засмя.
	— И така, какво е това място, до което трябва да стигнеш толкова спешно?
	Вече нямаше смисъл да го пази в тайна, затова му разказа всичко — за госпожа Фостър и партньорството в сянка, за Макс и Фреди, за Бартлет и защо отиват на този адрес.
	Той я изслуша мълчаливо и колкото повече говореше, толкова по-виновна се чувстваше, задето го е пазила в тайна от него. Все пак всичко това започна заради неговото предложение. Преди си мислеше, че се предпазва от намесата му, но сега действията й започнаха да й се струват просто… подли.
	Но от устата му не излезе нито един укор.
	И това я накара да се почувства още по-ужасно.


	Магазинът не беше точно това, което очакваше Дейзи. Не се продаваше, а се даваше под наем за срок от пет години с възможност за подновяване на договора за още пет. Във всяко друго отношение беше идеален. Дори имаше газова система, което означаваше топлина и светлина за работа през тъмната зима.
	— Наемът не е лоша идея — измърмори Флин в ухото й. — Защо да влагаш целия си капитал в една сграда?
	Защото искаше да _притежава_ нещо. Нещо свое.
	— Ако наемеш това място, ще можеш да си позволиш повече персонал и материали, да шиеш повече, да продаваш повече и след пет години, ако трябва да разшириш бизнеса си, ще можеш да го направиш.
	Дейзи разбираше, че той има право. Вече се радваше, че дойде да огледа сградата заедно с нея. Той й беше предложил да изчака отвън, но тя се чувстваше достатъчно подла и без да влошава нещата още повече.
	— Не, ела с мен — каза му тя. — Ще се радвам да чуя второ мнение.
	Честно казано, беше доста нервна. През целия си живот не бе харчила много пари… не беше _имала_ толкова пари. Сумите, за които ставаше въпрос, бяха плашещи за момиче, което печелеше само по няколко гвинеи годишно плюс храна и подслон.
	Гибинс, агентът, беше дребен елегантен човек, който отначало се държеше изискано, но след като осъзна, че си има работа с ирландец и коренячка лондончанка, произходът му от бедняшката източна част на Лондон стана по-очевиден, а в поведението му се появи леко превъзходство.
	Колкото по-снизходително се държеше той, толкова повече изчезваше нервността на Дейзи. Скоро разбра, че той съвсем е спрял да й обръща внимание — за него тя спокойно можеше да бъде някой тапет на стената. Още от самото начало Гибинс говореше единствено на Флин.
	Дейзи обаче трябваше да признае, че Флин не прави нищо, за да го насърчи — освен че изглеждаше едър, впечатляващ и красив, което едва ли би могъл да предотврати. Той не каза почти нищо — остави нея да говори. Както и трябваше.
	Маниерниченето на агента не я притесняваше ни най-малко, но когато по време на огледа той продължи да се обръща единствено към Флин — когато _тя_ задаваше всички въпроси — Дейзи най-накрая се вбеси.
	Сръга го в ребрата.
	— Ей, човек! _Аз_ съм тази, с която правиш бизнес, не той. И стоя тук, пред теб.
	Гибинс погледна към Флин за потвърждение — което ядоса Дейзи още повече.
	Флин вдигна рамене.
	— Аз съм просто кочияшът.
	Гибинс сви устни.
	— Какво искате да кажете — че тази сграда ще бъде наета от _жена_?
	Все още говореше на Флин. Дейзи на драго сърце щеше да го цапардоса по ухото, но сградата наистина й харесваше.
	Погледът на Флин стана суров.
	— Да, една дама.
	— Аз _още_ съм тук — обади се Дейзи и смушка Гибинс в гърба.
	Той се извърна сковано към нея.
	— Но аз разбрах, че… Общувах с някой си господин Бартлет.
	— Точно така. Моят делови представител — заяви високомерно Дейзи.
	Флин ненадейно получи пристъп на кашлица и се обърна с гръб към тях.
	Дейзи не му обърна внимание и продължи да говори на господин Гибинс:
	— А сега, ще правим ли бизнес, или ще се наложи моят служител Бартлет да каже на собственика, че сте отхвърлили изгодно предложение само защото сте прекалено надут, за да работите с жена?
	Гибинс не изглеждаше доволен.
	— Не знам… Нямате ли съпруг, който да подпише вместо вас?
	Флин се размърда неспокойно. Дейзи беше сигурна, че се кани да каже нещо, да заяви на Гибинс, че ще се ожени за нея, или нещо подобно. Тя го погледна с присвити очи и мълчаливо го заплаши, че ще го убие, ако каже и една дума. После се обърна към Гибинс:
	— Не, пусто да остане, нямам съпруг. Но имам солидна банкова сметка. А сега какво, ще подскачате като дете в сладкарница, или ще ми позволите да наема тази сграда?
	Гибинс остана скандализиран от прямотата й, но след миг кимна.
	— Това е крайно необичайно, но да, ще ви позволя. — Той извади някакви документи.
	Дейзи се поколеба. Искаше да ги подпише веднага, да си осигури магазина още в този миг, но в такива документи можеше да има ужасни клопки за неподготвените, а тя знаеше, че няма да разбере терминологията. Взе ги и рече:
	— Ще накарам Бартлет да ги прегледа, а после ще ги подпиша и ще ви ги пратя обратно. Дотогава ще взема ключовете. — Тя протегна властно ръка към него.
	Гибинс се поколеба.
	— Ще допуснете голяма грешка, ако не й ги дадете — каза тихо Флин.
	Гибинс премести поглед от него към лицето на Дейзи и кротко й предаде ключовете.
	Пръстите на Дейзи се сключиха около тях. Тя затаи дъх с изражение на отвращение и властност и не се отпусна, докато този отвратителен дребосък не си тръгна. Заключи вратата след него, в случай че си промени намерението, и въздъхна дълбоко, с огромно облекчение. После се обърна към Флин.
	— Получих го, Флин! Вече имам магазин!
	— Беше блестяща. Чудесно се справи с него — похвали я той, хвана я за кръста и започна да я върти, докато й се зави свят и тя избухна в смях. Тогава й позволи бавно да се плъзне надолу по тялото му, без да спира да я разкъсва с поглед.
	Въздухът ненадейно се изпълни с напрежение. Флин се сведе към нея, но след като устните им се докоснаха за кратко, Дейзи се извъртя и се измъкна от ръцете му. Беше прекалено въодушевена — прекалено нервна и настръхнала, — за да позволи нещата да отидат по-далеч.
	— Ела! — подкани го, леко задъхана. — Хайде пак да го разгледаме!
	— Ти не го ли огледа вече най-подробно?
	— Да, но този ужасен дребосък ме разсейваше и… Имам магазин, Флин! Искам да го огледам пак, сега, когато е мой. Да реша какво ще правя с него. — Беше толкова въодушевена, че не я свърташе.
	С усмивка на съжаление заради пропуснатия шанс той отново тръгна след нея и минаха през всички стаи.
	Магазинът — нейният собствен магазин, поне за следващите пет години — беше тесен, но имаше три етажа. Приземният се състоеше от две части — по-официално място за пазаруване с великолепен еркерен прозорец и една задна част, която беше добре осветена и просторна, но малко мърлява и изтъркана.
	— Малко боя и едно здраво чистене ще я оправят — каза Дейзи. — Ще купя пердета за онзи еркерен прозорец — кадифени, мисля. Зелени. Или може би с цвят на слонова кост. И още едни, за да отделя задната част от магазина. И хубав дебел килим за пода. И няколко елегантни стола. И огромно огледало със златна рамка. Може би две.
	Вторият етаж имаше големи прозорци и от двете страни — сградата беше разположена на ъгъл — и бе идеален за работно помещение. Светлината беше от огромна важност за шивачките. Разбира се, някои от тях щяха да си носят работата вкъщи, но повечето щяха да работят тук.
	Задният вход извеждаше право на стълбите — имаше две стълбища, едно отзад, което стигаше до всички етажи, и едно, което водеше само до първия етаж.
	— Едно за важните клечки и едно за нас, останалите — обяви ликуващо Дейзи.
	Най-горният етаж щеше да изпълнява функцията на склад, както и на нейно работно място. Вече можеше да си представи голямата маса, която щеше да постави под средния прозорец. И едно писалище в ъгъла за сметките и счетоводните книги.
	— Не помня да съм видяла това. — Приличаше й на шкаф, но когато го отвори, видя тясно стълбище. — Как мислиш, накъде води?
	Стълбището водеше до дълго, ниско таванско помещение, което минаваше по цялата дължина на сградата. В наклонения покрив имаше шест прозореца — мръсни и почти непропускащи светлина. Това обаче можеше да се оправи лесно. Стаята беше прашна, но суха. Сапун, вода и малко здраво търкане щяха да я превърнат в полезно допълнение към склада им. Дейзи погледна към прозорците. Може би дори в работно място.
	В единия край на помещението имаше старо легло — без дюшек, само табла, четири крака и рамка от увиснали въжета. В центъра на стаята — дълга маса, която можеше да се използва за скициране на модели и кроене. В един ъгъл лежаха прекатурени два счупени стола.
	— О, погледни само! — Една врата в края на коридора извеждаше към покрива. — Оттук се вижда половината Лондон! — прошепна Дейзи. — Погледни, Флин — там навън е моето кралство. Не е ли прекрасно?
	— Прекрасно е — промълви той. В тона му имаше нещо, което я накара да се обърне. Той изобщо не обръщаше внимание на гледката. Взираше се в нея.
	— Радвам се, че дойде с мен, Флин — каза тихо тя. — Благодаря, че си тук и че се застъпи за мен.
	— И аз се радвам — отговори той. — Трябваше да видя съперника си.
	— Съперник ли? — намръщи се тя озадачена. — Какво искаш да кажеш?
	— Това — посочи той към магазина, без да откъсва поглед от лицето й. — Точно то ни разделя, не е ли така? Това е нещото, което искаш — него, а не мен.
	В стаята се възцари тишина, която продължи дълго. Лекият ветрец задуха по-силно. Под краката им Дейзи можеше да чуе шума на града и гукането на гълъби.
	— Не е така — промълви тя най-накрая.
	— Не е ли? — В гласа му се долавяше лека горчивина.
	Донякъде беше вярно и Дейзи не можеше да го отрече. Но само донякъде.
	Загледана в тези наситеносини очи, които по изключение не блестяха от дяволитост, смях и арогантност, тя почувства как всичките й задръжки падат.
	Дейзи отблъскваше брака, а не самия Флин. Него желаеше с отчаяна жажда.
	И точно сега, докато въодушевлението пулсираше във вените й, на прага на превръщането на мечтата й в действителност, тя трябваше да му покаже това, да сподели този миг с него. Да го обича.
	Направи крачка напред и сложи ръце на гърдите му, усети силата и топлината под пръстите си.
	— Желая те, Флин. Желая те отчаяно.
	И тя придърпа главата му надолу, за да му покаже точно колко.


>	15

E>
	— Идвайте още сега — казваше той, — идвайте, моля ви се, не може да не дойдете — казвам ви, че ще дойдете.

@	Джейн Остин, „Разум и чувства“
E$

	В мига, в който усети вкуса му, Дейзи осъзна колко е копняла да го почувства — вкус на нещо горещо, мъжествено, загадъчно и пристрастяващо.
	Мечтите й изобщо не можеха да се мерят с действителността.
	Господи, как умееше да се целува този човек! Това бавно, преднамерено плъзгане на езика му върху нейния разтопи костите й, открадна дъха от тялото й.
	Тя зарови пръсти в гъстата му черна коса, притисна го до себе си, изви устата си под ъгъл, за да го проучи в дълбочина. Той простена и ръцете му я стиснаха по-здраво.
	Без да прекъсва целувката, той я вдигна, понесе я към масата и я положи отгоре. Краката на Дейзи се разтвориха и тя ги обви около хълбоците му, привлече го с всичка сила към себе си.
	Отдели устни от неговите и задъхана се наклони назад, само колкото да го погледне. Очите му бяха тъмни като безлунна нощ, така тъмносини и все пак някак… пламенни. Тя посегна към копчетата на жилетката му точно когато той посегна към връзките на роклята й.
	Ръцете им се сблъскаха и двамата се засмяха, но смехът им замря, когато Дейзи трескаво продължи да разкопчава жилетката му, да развързва елегантно завързаното шалче. Пусна го настрани, посегна към отвора на ризата му, тласкана от отчаяно желание да го почувства, да усети кожата му.
	Ризата беше от най-високо качество, но му беше тясна на врата.
	Тя прокара ръце по тялото му, наслади се на коравата му сила под гладкия плат. Пръстите й докоснаха малките му мъжки зърна, настръхнали в очакване. Тя наведе глава и засмука едното през ризата.
	— Божичко, момиче, ще ме убиеш! — простена той. — Не спирай.
	Тя насочи вниманието си към другото зърно, захапа го нежно и се усмихна, когато той отново простена и отметна глава назад. Тя се отдръпна леко и без да се замисля, го стисна с бедра. Все още не беше готова да го пусне.
	Той го почувства и й се усмихна бързо.
	— Не се тревожи, никъде няма да ходя.
	Издърпа ризата през главата си и я хвърли настрани. Тя се понесе към прашния под и веднага беше забравена.
	Дейзи не можеше да откъсне поглед от него. Кожата му беше златиста, на широките му гърди тъмнееха тъмни косъмчета. Целият беше изтъкан от корави мускули.
	— Божке, Флин, красив си! — Тя проследи с пръст очертанията на гърдите му.
	— Мъжете не са красиви — отговори той, но тя виждаше, че е доволен от комплимента.
	— Ти си красив. — Тя повдигна дупе, размърда се и започна да се върти, да дърпа полите си.
	— Какво правиш? — простена той. Хълбоците му още бяха стиснати между бедрата й. — Боже! Убиваш ме, Дейзи.
	— Каквото за мен, това и за теб — измърмори тя.
	— Какво… — Думите замряха в гърлото му, когато Дейзи издърпа роклята през главата си и я пусна на масата до себе си. Пламналият му поглед се впи в тялото й.
	Ризата й беше от тънка фина батиста, простичка и без никаква украса, но толкова нежна, че прозираше. Отдолу Дейзи не носеше нищо. Зърната на гърдите й със сигурност се виждаха. Усещаше, че са твърди и пулсиращи, жадуващи за допира му.
	— Ето това е красиво…
	Той се наведе, обгърна гърдата й с дланта си, пое в устата си пулсиращото зърно и го засмука през плата. Сега беше неин ред да се извие и да простене.
	Вкопчи се в косата му, започна да целува всяка част от него, която успееше да стигне. Ръцете й го обхождаха, изучаваха го.
	После се спуснаха надолу.
	— Трябва да…
	Думите замряха в гърлото му, когато дланта й се спря върху панталона му и обхвана члена му. Колкото и да беше възбуден, допирът й го възбуди още повече. Тя го потърка с пръсти, изучавайки формата под меката, гъвкава еленска кожа.
	— Недей — простена той и се отдръпна. — Ще избухна.
	Тя издаде звук, нещо средно между смях и ахване.
	— Нали това е идеята?
	Не изпитваше и капка колебание. Разкопча панталона му със странно непохватни пръсти. Желаеше го… сега, веднага.
	Освободи го. Ама че голям беше нейният Флин! Ръката й се сключи около възбудения му член.
	От гърлото му се изтръгна някакъв дрезгав звук и тя погледна към лицето му.
	Усещаше напрежението в тялото му — той се мъчеше да се овладее. Погали члена му леко, почти недоловимо, като пух, и той се възбуди още повече. Беше едновременно корав и мек — кожата му беше по-мека и от най-фината еленова кожа, а членът бе корав и горещ. Тя отново го погали, този път по-силно, и видя как очите му потъмняват, усети как напрежението му нараства.
	Напрежението и на двамата.
	Смътно осъзна, че той се държи като джентълмен — оставя я тя да контролира докъде и колко бързо ще стигнат. Цялото му тяло трепереше от усилието да се владее.
	— Ти си този, който ме убива, Флин — прошепна тя до горещата кожа на гърдите му, защото как би могла да не обича мъж като него? И все пак не можеше да си го позволи. Можеха да имат единствено това. Нищо друго.
	Стига толкова чакане! Той беше напрегнат като тетива на лък, а тя — влажна и пулсираща от болезнено желание. Бедрата й трепереха от жажда. Потъваше в тъмните му като море очи.
	Намести го, усети горещия тъп връх, който побутна входа към тялото й.
	Не му трябваха повече подканяния. Той нахлу в нея с един-единствен тласък, който предизвика вълшебна тръпка в тялото й. Тя изви гръб и бедра, за да го приеме.
	Той започна да се движи. Тласък, отдръпване… пак и пак… Тялото й го посрещна, горещо и стегнато, стисна го като ръкавица и усещането беше за нещо толкова правилно, толкова хубаво. Тръпките разтърсваха тялото й една след друга, докато извиваше гръб и се стягаше около него.
	Пръстите му я докоснаха там, където се съединяваха, и тя изкрещя и го захапа за рамото. И се разпадна на хиляди парчета. Смътно осъзна, че той е стигнал до върха, докато се носеше далеч, далеч върху горещите вълни на екстаза… и забравата.


	Дейзи се отпусна напряко на масата, положила едната си ръка под главата, а другата — върху голите гърди на Флин. Той лежеше проснат до нея.
	Тя се изпъна и потръпна.
	— Ох! Трябва да спрем да се любим върху маси.
	Той се претърколи настрана и прокара пръст по голото й бедро.
	— Масите си имат своите предимства — най-вече това, че са удобни за действие, — но имаш право. Отсега нататък ще се любим в нашето легло. Там ще ни е и приятно, и удобно.
	Тя седна и погледна към него.
	— „Нашето легло“ ли? Нямаме „наше легло“.
	— Искам да кажа, когато се оженим.
	Тя въздъхна.
	— Ние няма да се оженим, Флин.
	Той седна и се намръщи.
	— Да, по дяволите, ще се оженим.
	— Не, няма.
	Той я погледна сърдито и объркано.
	— Тогава какво, по дяволите, означава всичко това? — Посочи към масата и разпилените им дрехи.
	— Не и брак, бъди сигурен!
	Тя скочи от масата, оправи си ризата и си взе роклята.
	Той я сграбчи и я обърна към себе си.
	— Каза, че ме желаеш — „желаеш ме отчаяно“. На какво си играеш, да те вземат дяволите — правиш се ту на студена, ту на пламенна?
	Тя отблъсна ръцете му и започна да се облича.
	— Наистина те искам, голям ирландски нахалник такъв! Не ти ли го доказах току-що?
	— Е, тогава…
	— Просто не искам да се омъжвам. Сега по-малко от всякога. — Тя вдигна ризата му от пода, изтърси я и му я подаде. — Облечи си ризата. Разсейваш ме.
	Той не й обърна внимание.
	— Защо сега по-малко от всякога?
	— Защото сега мога да загубя много повече. — Тя посочи към помещението около тях.
	— За какво говориш, по дяволите? Какво можеш да загубиш? Ако се омъжиш за мен, ще станеш богата жена.
	Тя поклати глава.
	— Не. Ако се омъжа за теб, всичко, което притежавам, ще стане твое. Такъв е законът.
	— И какво от това? Какво значение има?
	Дейзи го изгледа раздразнено. Той наистина ли не разбираше? Едно от момичетата в бордея беше родено в богато семейство. После се омъжило за някакъв хубавец, но се оказало, че той искал само парите й. Беше продал дома й, беше взел парите за себе си и я беше изгонил без пукната пара.
	Тя не можа да направи нищо, за да му попречи. Такъв беше законът: в мига, в който една жена се омъжеше, съпругът й получаваше всичко. Тя дори бе ходила при съдията. Той зацъкал с език и проявил голямо съчувствие, но й казал, че такъв е законът и той не може да направи нищо.
	Ето как горкото момиче се видя принудено да си заработва прехраната по гръб в бордея — защото се беше омъжило.
	Дейзи подозираше, че точно това е причината госпожа Фостър да не си търси втори съпруг. Защо й е да се омъжва повторно, когато животът като богата вдовица й предлага далеч по-голяма сигурност?
	Погледна към Флин, който най-накрая си беше облякъл ризата, беше си закопчал панталона и вече съвсем не я разсейваше толкова.
	— Ами ако ситуацията беше обратната? — попита тя. — Ако всичко, което притежаваш — всичките ти кораби и всичко останало — премине в мои ръце? Без дори да имаш право да се намесиш в начина, по който го управлявам, не и законно? Щеше ли да се ожениш за мен при тези обстоятелства?
	Той се поколеба.
	— Виждаш ли? — попита тихо тя. — Точно така се чувствам и аз.
	— Пак щях да се оженя за теб — заяви Флин.
	Тя се засмя.
	— Нямаше.
	— Щях. Щях да ти се доверя, че ще постъпиш правилно и ще ми върнеш моята компания. Не става въпрос за законови права, Дейзи, любов моя — става дума за доверие.
	Тя прехапа устна.
	— Е, добре, значи проблемът си е мой. Не знам дали мога.
	Ръцете, които завързваха шалчето на врата му, замръзнаха. И без това завързването никак не му се удаваше.
	— Значи ми нямаш доверие?
	— Хайде, дай на мен.
	Тя го бутна да седне на масата, развърза шалчето, изпъна го и започна да го прокарва по сгънатото си коляно, — за да изглади най-големите гънки.
	Той я наблюдаваше мълчаливо. Не откъсваше поглед от нея. Тя застана между разкрачените му бедра и прокара тънката ивица муселин около врата му, опитвайки се да не обръща внимание на близостта му. Усещаше аромата на тялото му, съблазнителен и мъжествен, усещаше топлината на силните му бедра. Лекото триене на челюстта му, потъмняла от едва наболи косъмчета.
	Усещането на тези косъмчета по кожата й беше великолепно.
	Беше готова да го повали по гръб и пак да се люби с него.
	Но това нямаше да разреши нищо. Вероятно само щеше да го направи още по-лошо. Сега у него имаше скованост, която не идваше от възбудата и се дължеше изцяло на обида. Стигаха му толкова удари по гордостта за един ден.
	Тя подпъхна крайчетата на шалчето и се отдръпна.
	— Свърши ли?
	Тя кимна.
	— Не е идеално, но ще свърши работа.
	— Благодаря. Сега щеше да ми обясниш защо ми нямаш доверие.
	— Ами, всъщност _бих могла_ да ти имам.
	Частица от сковаността му изчезна. Но той забеляза изражението й и се намръщи.
	— Но?
	Тя вдигна рамене.
	— Просто съм глупачка. Прекалено лесно се доверявам. На два пъти ме лъгаха и загубих всичко заради хора, на които се доверих. — Тя поклати глава. — Когато става въпрос за доверие, нямам грам преценка. Не и когато съм… не и когато са замесени чувства.
	— Чувства, така ли? — попита той и се премести по-близо.
	Тя отстъпи назад.
	— Да, чувства. Няма да кажа нищо повече, затова не ме притискай. И така ми е ужасно трудно.
	— Със сигурност е трудно — измърмори той и погледна надолу.
	Тя проследи погледа му към отвора на панталона и се засмя.
	— Бърз си, а? Но според мен идеята не е добра. Само ще започнеш пак да мислиш за брак.
	Той я привлече към себе си за бърза, страстна целувка.
	— Разчитай на това, миличка. Но не днес. По едно предложение на ден, нали помниш? А за днес приключихме.
	И понеже този човек умееше да се целува приказно, а тя вече беше наполовина разтопена и възбудена — и защото беше жена със слаба воля и в тялото й нямаше нито една кост, която би му оказала съпротива, — Дейзи се претърколи обратно на масата с него и двамата се любиха сякаш за последно.
	Защото, ако нещата продължаха така, можеше наистина да е за последно.
	Ако той продължеше така, може би щеше да бъде принудена да прекрати изцяло срещите си с него. Това щеше да я убие, а тя не виждаше решение на проблема.
	Той искаше брак, а тя не искаше. Край на историята.


	Продължиха да лежат на масата, отпуснати и задоволени. Флин се размърда пръв. Масата беше твърда и неудобна. Той оправи дрехите си, взе Дейзи в прегръдките си и я занесе до онова място на покрива, от което се виждаше целият град. Притисна я до гърдите си и продължиха да седят мълчаливо, загледани в огромния пулсиращ град.
	Под тях трополяха каруци, един продавач на пайове хвалеше шумно стоката си, крещяха улични хлапета, лаеше куче. Звуците се носеха нагоре и сякаш идваха от километри.
	Струваше й се, че седят на покрива на света.
	— Тези двама души, които са предали така ужасно доверието ти — проговори след известно време Флин. — Кои бяха те? Мъже ли?
	Дейзи поклати глава.
	— Само единият беше мъж, но не съм сигурна, че мога да го нарека така. Всъщност беше червей. Арчи Бел, така се казваше. — Тя помълча известно време, замислена, преди да продължи: — Бях на шестнайсет и тъкмо ми беше дошло времето да си загубя ума по някого. Оная свиня ми разби сърцето и ограби и последното ми пени. — Тя въздъхна. — Нямах почти нищо, но той ми взе всичките спестявания, всичко, което събирах още от дете, всяко пени, което бях спечелила през живота си. И не само парите — взе ми и безценните парчета плат и украси. Някои от тях дори не струваха нищо, но за мен бяха безценни.
	Вятърът набираше сила. Флин промени позата си и загърна Дейзи с палтото си.
	— Няколко украшения, брошка, която ми подари едно от момичетата, когато напусна бордея, за да се омъжи — някои от тях се омъжваха, нали разбираш. И сребърно копче, което бе паднало от палтото на един от джентълмените. Предложих му да го зашия, но той ми каза да го задържа и че ще си купи ново палто. — Тя погледна към Флин. — Кой си купува ново палто, вместо да зашие едно копче? Но това са те, големците.
	— Как е намерил нещата ти — този Арчи, имам предвид?
	— Не знам. Бях ги скрила под една дъска на пода в малката таванска стая, в която живеехме с една от другите прислужнички. Не знам как го е намерил — не го бях показвала на никого, на никоя жива душа, — но в деня, в който той изчезна, и нещата ми изчезнаха с него. Не остана нищо, нищичко.
	— Преди това скарахте ли се?
	— Не, той просто… изчезна. Бях такава глупачка! Млада и влюбена. — Тя изсумтя. — Оказа се, че имал жена — или две жени — и деца от още три момичета. Голям чаровник беше този Арчи. Абсолютен измамник, отвратителен негодник.
	— Какво се случи с него?
	Тя сви рамене.
	— Не знам. Надявам се да е свършил зле.
	Той я привлече към себе си.
	— Кой беше другият? Другият човек, който е злоупотребил с доверието ти. И той ли ти беше любовник?
	Тя въздъхна горчиво.
	— Този път не беше мъж. Но беше също толкова долно същество.
	— Значи жена? Коя?
	Тя поклати глава.
	— Вече няма значение. Много вода изтече оттогава.
	За Флин обаче имаше значение. Щом искаше да промени мнението на това свое упорито момиче и да го убеди да се омъжи за него, трябваше да разбере защо е неспособно да му се довери.
	Точно сега обаче Дейзи помръдваше в ръцете му, протягаше се и мърмореше, че трябвало да се връща на работа. Щеше да го отложи за друг ден. Днес вече беше постигнал напредък.
	Когато тази сутрин отиде при нея, искаше единствено да я заведе на разходка с файтон. А сега се бяха любили — два пъти. Тя беше костелив орех, о, да, но беше сладка, чиста, добра и любяща и той я искаше повече от всякога.
	Флин беше човек, който разбираше предимствата на продължителната игра, а освен това обичаше предизвикателствата.


	За Дейзи следващите няколко седмици преминаха в трескава дейност. Тя заведе момичетата и лейди Биа да огледат магазина й, както и госпожа Фостър — нейния партньор в сянка. Всички си прекараха чудесно и много се забавляваха да дават предложения, особено за обзавеждането на предното помещение.
	В крайна сметка се спряха на светлозелено и кремаво, както и розово тук-там — кремави тапети с щампована украса, оттенъци на зелено за пердетата и мебелите и розово на няколко места, включително розови щори, за които Дейзи твърдеше, че ще направят светлината по-благосклонна към клиентките.
	Отначало госпожа Фостър не беше сигурна дали да дава предложения.
	— Аз съм само партньор в сянка, Дейзи, скъпа. — Двете вече бяха минали на малко име. — Не мисля, че трябва…
	Дейзи се ухили.
	— Нямам нищо против. Ще ви кажа, ако станете прекалено властна — увери я тя и стана малко по-сериозна. — Все пак парите, които харча, са ваши и за пръв път правя нещо подобно. От толкова отдавна си мечтая за това, но винаги съм си мислила, че първият ми магазин ще бъде барака на „Петикоут“ или на някой пазар — не нещо толкова лъскаво.
	Луиза Фостър също беше малко лъскава, но освен това беше учудващо практична и Дейзи се чувстваше по-спокойна сега, когато имаше с кого да се съветва.
	Флин също беше много услужлив и заинтересуван, но Дейзи малко се притесняваше да го помоли за съвет — той имаше навика да иззема командването.
	Макар че… Помисли си за онзи пръв път на тавана, когато се любиха на масата. Тогава той не иззе командването. Сдържа се, остави я тя да води — и при това не му беше лесно. Тя почувства колко напрегнат и изопнат е от усилието да се сдържа, да изчака, докато е готова. Малко мъже биха го направили.
	Втория път я облада бързо, енергично и не толкова внимателно. Тогава си позволи да загуби самоконтрол и стана малко груб, малко див, но не и необуздан. Дръзко пиратско обладаване, което я тласна към върха много, много пъти. И тя се наслади на всяка една секунда и тялото й не спря да потръпва и да мърка отвътре цяла вечност.
	Не знаеше, че любовният акт може да бъде такъв. Толкова великолепен.
	Тя беше на двайсет и две — три или там някъде — жена с опит, която мислеше, че знае всичко за мачкането на чаршафите. Флин обаче й показа, че нищо не знае.
	Беше запозната с техниките и позите — момичетата в бордея на госпожа Би бяха откровени за тази част от занаята си. Но ставаше въпрос единствено за удоволствието на мъжете, а не за тяхното. Жените трябваше сами да се задоволяват — така казваха момичетата, — защото мъжете нямаше да си направят труда.
	Флин се погрижи за нейното удоволствие от първия до последния път.
	Мъжете като него бяха голяма рядкост.
	Начинът, по който й достави удоволствие — първия път бавно и внимателно, сякаш беше нещо скъпоценно, а втория като я облада с такава жажда и сила… можеше да я обладае както си поиска, и това щеше да й хареса. Лошото беше, че това събуждаше у нея чувства — чувства, които не желаеше да изпитва.
	Флин щеше да й разбие сърцето.
	Когато най-накрая проумееше, че Дейзи няма да се омъжи за него, когато спреше да се опитва да я спечели и се оженеше за възпитаната, кротка аристократка, която винаги е искал, Дейзи щеше да умре.
	Щеше да оцелее, каза си тя. Животът беше изпълнен с върхове и спадове и тя бе научила едно: винаги оцеляваше.
	Сега прекарваше повечето дни в магазина: надзираваше работниците — Бартлет, Бог да го благослови, се беше договорил с агента за цялостен ремонт, — разговаряше с жени, които умееха да шият и бродират, купуваше инструменти и платове и изобщо подготвяше нещата за започване.
	Най-напред се зае с горните етажи — най-важното бе да ги направи подходящи за работа за служителките си. Стените бяха изтъркани, измазани и боядисани, а дъските на пода — полирани, докато станаха гладки като коприна. Нямаше намерение да търпи никакви трески или гвоздеи, на които можеха да закачат безценните й платове. Масите и пейките също бяха почистени и полирани повторно.
	После идваше таванът. Масата, на която се бяха любили с Флин — два пъти, — беше прекалено голяма и не можеха да я свалят долу. Навярно я бяха сглобили на място. Дейзи реши да превърне таванската стая в свое собствено помещение и да използва масата за планове и скици. Таванът беше светъл и проветрив и тя обожаваше гледката от покрива.
	Раздели помещението на две стаи, едната от които беше три пъти по-голяма от другата. Покри стените на голямата с лавици и шкафове за платове. В малката се намираше вратата към балкона на покрива. Боядиса и мебелира целия таван и инсталира френска емайлирана печка, за да й е топло през зимата.
	Тези печки бяха предложение на Луиза Фостър — те бяха чисти и отделението с огъня беше плътно затворено, така че нямаше опасност да се разлетят искри, да изпаднат горещи въглени или да се измъкне пушек. Най-хубавото беше вълшебната топлина, която излъчваха — така каза Луиза, според която английските къщи бяха ужасно студени.
	Дейзи реши да й се довери и сложи по една печка на всеки етаж. Жените не можеха да шият със студени пръсти. Освен това печките бяха не само полезни, а елегантни, необикновени и френски. Важните клечки обичаха такива неща, особено французите.
	Когато дойде ред да обзаведат приземния етаж, напъпващият бизнес на Дейзи вече беше в действие. За нея работеха половин дузина жени, поръчките, заради които не си доспиваше, бяха довършени, и вече идваха нови.
	След като работата на приземния етаж започна, лейди Биатрис започна да ги посещава на всеки няколко дни. След първия път накара да й свалят един стол от горния етаж и се разположи величествено като на трон, без да обръща внимание на каквито и да било намеци, че се пречка. Федърби стоеше до нея, в случай че й потрябва нещо. Уилям беше в Уелс.
	Тя наблюдаваше работниците като ястреб, вдигаше лорнета си и сочеше с бастуна си от абаносово дърво някоя мъничка част, която бяха пропуснали.
	Край нея едрите грубовати работници на Дейзи бяха много внимателни и се опитваха да не ругаят.
	— Малко се чувствам така, все едно кралицата ме гледа, докато работя — каза един от тях на Дейзи.
	— Защо продължавате да идвате? — попита Дейзи възрастната дама. — Нали казвате, че е вулгарно човек да говори за бизнес.
	— Така е. На масата за вечеря, както и на други светски събирания, човек не бива да проявява вулгарен интерес към парите и печеленето им. Една дама не бива дори да забелязва, че съществува такова нещо като пари. Това са мъжки работи.
	— Майната им на тия глупости! — отсече Дейзи. — Да, знам, че трябва да спра да ругая, но сега сме само двете. Щом е толкова вулгарно, пусто да остане, как така започнахте да идвате тук през ден? Мислех, че тези неща изобщо не ви интересуват, с всичкия този прах, шум и големи едри мъже, които трополят наоколо.
	— Наистина не ме интересуват, мило мое момиче, но това ми помага да не мисля за глупостите на Джейн.
	Джейн беше повлякла Уилям и Поли да скитосват из Уелс. Да гонят вятъра, предполагаше Дейзи.
	— Освен това — добави възрастната дама — ми е приятно да гледам как мъжете полагат изтощителни усилия, за да остане доволна една жена. Струва ми се ободряващо. Много… — вдигна тя лорнета си и изгледа един млад работник, който бе проявил нахалството да си свали ризата и сега работеше по мрежест потник. Мускулите му блестяха от пот. — … Стимулиращо.
	Дамите от литературното общество също бяха любопитни за новото начинание на Дейзи. През почивките между четенията не спираха да разпитват нея и Луиза. Никога не бяха познавали някой, който да притежава магазин, макар че постоянно ходеха по магазини.
	Магазинерите не им бяха на нивото и те не се бяха замисляли за тях. Някои от дамите се отнасяха с презрение, но те още от самото начало не одобряваха факта, че лейди Биатрис включва Дейзи във всичките си дейности. Във всяко семейство си имаше копелета, разбира се — мъжете си бяха мъже, — но нямаше нужда човек да признава съществуването им, камо ли да ги включва в светски събития.
	— Това са пълни глупости — отсече тогава лейди Биатрис и Дейзи беше съгласна.
	Но повечето от дамите — и преди всичко приятелките на лейди Биатрис — се вълнуваха и проявяваха почти майчинска загриженост към заниманията на Дейзи. По някакъв начин въпреки ниското си потекло, простонародния акцент и неприличните думи, които от време на време се изплъзваха от устата й, Дейзи се беше превърнала в тяхна любимка.
	Освен това бяха запленени от участието на Луиза като партньор в сянка.
	Личеше си, че и на тях би им харесало да направят подобно нещо — лъскавите дами никога нямаха достатъчно занимания и винаги жадуваха за някаква новост. А за момента тази новост беше магазинът на Дейзи.
	Това ниво на интерес нямаше да продължи дълго и Дейзи беше твърдо решена да се възползва докрай от него.
	— Ще бъде ли вулгарно да организирам малко събиране тук, в магазина, в деня, в който го открия? — обърна се тя към лейди Биа един ден след вечеря.
	Лейди Биатрис се замисли.
	— Зависи какво смяташ да правиш. _Колко_ вулгарно?
	— Искам да поканя хора в магазина, да им дам вино и малки сладкишчета. И да накарам Аби и момичетата да се издокарат, да облекат дрехи, които аз съм ушила, и да ги демонстрират.
	Лейди Биатрис стисна устни.
	— Моите момичета да се издокарват? Не мисля…
	— Събиране само за жени — прекъсна я бързо Дейзи, защото знаеше, че на възрастната дама не й допада мисълта за мъже, които ще се взират в момичетата. — И само хора, които познаваме. Също като литературното общество, но с дрехи вместо книги.
	— Без мъже?
	— Да. Само за жени, при това с предварителни покани. — Нещо специално и различно. Ако поканените дами изобщо решаха да дойдат.
	— Хмм — измърмори възрастната дама и замислено размаха лорнета си. — Нека помисля.


	— Как ще наречеш магазина? — попита госпожа Фостър.
	Трите с Аби и Дамарис стояха пред току-що обновената сграда и оглеждаха витрината. Понастоящем изложеното там беше елегантно и дискретно — прекалено дискретно според Дейзи. Просто една дълга бяла сатенена ръкавица и копринен плат, преметнат върху елегантна поставка от черно ковано желязо. Дамарис обаче много ги хареса. Магазинът щеше да отвори следващата седмица.
	— Още не съм сигурна — отговори Дейзи. През последните няколко седмици името на магазина беше постоянна тема на разговор. — Мислех си просто за „Дейзи Чанс, Дамска мода“. Лейди Биа смята, че трябва да е „Госпожица Чанс, Модистка на мантуа“ — само че шивачките на мантуа правят дворцови рокли, а аз не, затова не ми харесва. — Според Дейзи роклите мантуа бяха старомодни.
	— Какво ще кажеш за нещо френско? — предложи госпожа Фостър.
	— „Маргьорит“ означава „маргаритка“. Френският вариант на „Дейзи“ — обади се Аби.
	— Много е хубаво — съгласи се Дамарис. — И можеш да сложиш маргаритка — ето така. — Тя извади малък бележник и молив — никога не излизаше без тях, — нарисува нещо и го подаде на Дейзи.
	Дейзи се възхити на скицата — проста стилизирана маргаритка, елегантна и стилна.
	— Прекрасна е, Дамарис! Толкова си умна! Как успя да накараш нещо да оживее само с няколко бързи щрихи… Но няма да му дам френско име. Знам, че модата е такава, но аз не съм французойка и няма да се преструвам на такава.
	— И те не… — започна госпожа Фостър.
	Дейзи я прекъсна. Вече беше провела този разговор с лейди Биатрис, която също предпочиташе френско име.
	— Знам, че много шивачки се преструват на французойки, но според мен това само ги кара да изглеждат глупаво. Всички знаят, че си измислят, а хората вирят нос, когато се преструваш на такъв, какъвто не си. Нямам нищо против да говоря по-правилно, но да ме вземат дяво… пусто да остане, ако започна да говоря с френски или префърцунен акцент. — Тя погледна към Аби. — Като оная госпожа Пилбърн-Смит, която се облича красиво и се държи като дама, и казва неща като: „Колко мило и прелестно и колко ужасно вулгарно…“, като се опитва да звучи като някоя от важните клечки, само че не е такава и истинските важни клечки й се смеят зад гърба. Това съм го виждала, Аби, ти също.
	Аби кимна.
	— Знам.
	— Не ме е грижа дали харесват акцента ми или името ми — продължи Дейзи. — Дрехите ми са прекрасни! Аз карам жените да се _чувстват_ като ясени и ако искат това, те ще дойдат при мен, а не при измислена французойка или някоя, която говори префърцунено като дама, но не е.
	Останалите се засмяха.
	— Точно така — съгласи се Аби. — Но все пак ти трябва име за магазина.
	— Какво ще кажете да го наречем просто „Шанс“ и да нарисуваме една маргаритка до него? — предложи Дамарис, направи още една бърза скица и им я показа.
	— Харесва ми — каза след миг госпожа Фостър. — Елегантно, дискретно и малко загадъчно.
	Аби се усмихна.
	— Шанс за всяка жена, която влезе да пазарува тук, да стане красива — каза тя, намеквайки за начина, по който преди време бе избрала „Чанс“ за тяхно фамилно име.
	Дейзи се замисли и кимна.
	— И на мен ми харесва. Значи, „Шанс“. С маргаритката на Дамарис. Със златни букви — ето тук — посочи тя. — Идеално.


>	16

E>
	Много дами ще се почувстват дълбоко оскърбени, ако разберат колко малко сърцето на мъжа се влияе от скъпия нов тоалет.
@	Джейн Остин, „Абатството Нортангър“
E$

	Беше денят на откриването на магазина. Момичетата бяха решили да организират следобедно тържество, така че посетителките да могат вечерта да присъстват на светските си събития и да разкажат за магазина на Дейзи… или поне такъв беше планът.
	В мига, в който даде одобрението си за събирането, лейди Биатрис се зае с цялата организация, приготви и разпрати елегантни покани и изобщо покани хората от свое име, вместо да представи Дейзи като домакинята.
	— На мен по-трудно ще откажат. Освен това умират от желание да видят това място и така ще имат оправдание.
	Федърби се захвана с практическата част на приготовленията, отпрати Дейзи и й каза да остави всичко на него. Тя виждаше, че му е много приятно, затова не възрази. И така си имаше достатъчно работа.
	Аби, Дамарис и Луиза Фостър бяха с дрехи, ушити от Дейзи, и тъй като събирането беше само за дами, Луиза убеди Дейзи да направи изложение на великолепните си нощни тоалети — не демонстрирани на живо, което би било твърде рисковано, а на манекен.
	Отначало Дейзи нямаше желание — за нея нощните тоалети бяха просто странично занимание. Но госпожа Фостър настоя, а когато Аби и Дамарис чуха, и те се съгласиха.
	— Помниш ли колко се зарадва лейди Биа, когато й уши онова първо великолепно нощно жакетче? Онова розовото — настоя Аби. — И как всичките й приятелки поискаха да ушиеш и на тях? Това бяха първите ти поръчки и благодарение на тях започна.
	— И преди да кажеш, че това са дрехи за възрастни дами, помниш ли как се запознахме? — напомни й Луиза.
	Дамарис също даде своя принос:
	— Чувствах се прекрасно, когато облякох нощницата, която ти ми уши, в първата си брачна нощ.
	Аби кимна в съгласие.
	Дейзи се предаде.
	Когато се зае с излагането на нощните тоалети, не можа да реши на кои да се спре — имаше няколко готови, — затова направи голяма изложба с помощта на различни манекени, загърнати в прозрачна розова коприна, върху която ефирните нощници и пищните жакети изпъкваха още повече.
	Единственият, който не се трогваше от приготовленията за тържеството, беше Флин — той се дразнеше, че е само за дами.
	— Защо не мога да дойда? — попита за двайсети път.
	— Защото си мъж — отвърна остро Дейзи.
	— Много се радвам, че най-накрая забеляза — ухили й се бавно той и тя почувства как всичко в нея се разтапя.
	— Можеш да дойдеш и да погледнеш, след като приключим — каза Дейзи и по тялото й се разля приятна тръпка на очакване. Имаше си планове за по-късно.
	Въпреки това Флин направи така, че присъствието му да се почувства: изпрати няколко големи букета червени рози, като в средата на всеки имаше по една маргаритка. Дейзи ги сложи във вази и ги разпредели из целия магазин. Сладкият им аромат беше наистина вълшебен.
	Този път не извади маргаритките, защото те бяха символът на магазина й.
	Никой друг не знаеше от кого са букетите и какво всъщност означават маргаритките. Това си беше нейната собствена тайна радост.
	Беше дала на служителките си почивен ден. Федърби и подчинените му се заеха със стаите на горните етажи, нареждаха по масите подноси с апетитно изглеждащи сладкиши и пикантни хапки за след десерта, десетки чаши и цели каси шампанско.
	— Френско шампанско ли? — възкликна Дейзи. — Не мога да пилея пари за…
	— Нали не очаквате възрастната дама да предложи на гостите си нещо друго, освен най-доброто? — попита Федърби. — Освен това тя плаща. Настоя. „Кажи на това мое упорито момиче да не спори“, така каза.
	Затова Дейзи не започна да спори. Напротив, беше възхитена. Френско шампанско на следобедно откриване на магазин — това положително щеше да накара хората да говорят.
	Малко по-късно пристигнаха Аби и Дамарис.
	— Толкова е вълнуващо, Дейзи! — възкликна Аби. — Всичко изглежда вълшебно. Иска ми се и Джейн да беше тук. Много ще съжалява, че пропусна откриването, но… — Тя поклати глава. Джейн все още беше в Уелс. — Донесохме ти един малък подарък. От мен и Дамарис е — и от Джейн.
	Дамарис подаде на Дейзи малка кутийка.
	— Съвсем малко е, но се надяваме да ти бъде от полза.
	В кутийката имаше визитни картички със сребърни релефни букви върху светлозелен фон, и украсени с релефна бяла маргаритка със златна сърцевина — точно като маргаритката на витрината. Надписът гласеше „Дейзи Чанс“, а отдолу се виждаха името и адресът на магазина.
	— Прекрасни са — каза Дейзи. — Но… аз не ходя по гости.
	— Не, но ако ги оставиш в някоя купа — или още по-добре, ако накараш Федърби да ги раздаде, — дамите ще ги вземат — каза Дамарис.
	— Толкова са хубави — добави Аби. — И това може да напомни на някои дами, че не е лошо да станат постоянни клиентки на магазина ти.
	Следващата, която пристигна, беше лейди Биатрис. Федърби бе уредил да донесат за случая много столове, включително любимото кресло на възрастната дама. Тя се настани в него и се обърна към Дейзи, която кръстосваше напред-назад като котка в клетка:
	— Недей да изглеждаш толкова притеснена, момиче. Ще дойдат. Никога не съм организирала увеселение, което да не се е увенчавало с огромен успех, и не смятам да започвам сега. Ако си изнервена, пийни чаша шампанско.
	Едва беше изрекла думите, когато спряха първите карета.
	Аристократичните им пътнички слязоха по две — по три и каретите се отдалечиха, за да направят място за следващите. Приземният етаж скоро се изпълни с дами, които не спираха да възклицават и да се възхищават, да бъбрят и да отпиват шампанско.
	Роклите на Аби, Джейн и Луиза Фостър пожънаха всеобщо възхищение, но дрехите, които привлякоха най-голямо внимание, бяха нощните одеяния, изложени в задната стая. Дамите заляха Дейзи с въпроси.
	— Плащане на място — каза тя без увъртания, а после, за да смекчи удара, добави: — Тази линия е лимитирана и бройките ще бъдат малко. Френска дантела, нали разбирате.
	Няколко дами стиснаха устни и се отдалечиха, обидени, но думата „лимитирана“ си свърши работата и цял куп клиентки й дадоха поръчки и обещаха още на другия ден да изпратят камериерките си с парите.
	— Какво правиш? — изсъска Луиза Фостър, когато разбра какво казва Дейзи на хората.
	— Започвам така, както смятам да продължа — отговори Дейзи. — Големите клечки са прочути с това, че не си плащат сметките. Затова искам да знаят, че или ще плащат, или нищо няма да получават.
	— Те няма да го търпят.
	Дейзи се ухили.
	— Засега имам двайсет и две поръчки и утре камериерките ще донесат парите. Казах им, че или ще платят веднага, или няма да започна.
	Луиза впери поглед в нея, после избухна в смях.
	— Никой не може да ти отрече, че си оригинална!


	И последните гостенки си отидоха. Федърби и подчинените му бяха разчистили след тържеството, а лейди Биатрис, Аби и Дамарис се готвеха да си тръгнат.
	— Идваш ли, Дейзи?
	— Не, имам да свърша някои неща.
	Възрастната дама вдигна лорнета си.
	— Какви неща?
	Дейзи посочи към работната стая зад гърба си.
	— Трябва да прибера тези дрехи от манекените и да подредя всичко, за да могат утре сутрин моите момичета пак да започнат работа.
	— Ще останем и ще ти помогнем — предложи Аби.
	— В никакъв случай — отговори Дейзи. — Очакваш дете и всички виждат, че си ужасно уморена.
	— Тогава аз ще… — започна Дамарис.
	— Не, сега всички ще си тръгнете — ще ми е по-лесно да го направя сама. И знаете ли, денят беше толкова чудесен, че не искам да свършва. Затова ще поостана и ще се порадвам тук още малко. В моята малка империя.
	Лейди Биатрис се намръщи.
	— Но как ще се прибереш? Да изпратя ли карета? И да оставя тук някой от лакеите?
	Дейзи отвърна:
	— Цял живот съм се оправяла в Лондон — при това в най-ужасните му части — без лакей и карета. И сега мога, но ви благодаря.
	Бяха водили този спор милион пъти. Дейзи не беше израснала в пашкул млада дама от висшето общество и нямаше намерение тепърва да става. Все едно да напъхаш лондонско врабче в златна клетка.
	— Но…
	— Не се тревожете. — Тя се наведе и целуна възрастната дама по бузата. — По-късно ще се прибера. Довечера ще ходите на опера, нали?
	— Да, но…
	— Тогава се приберете, поспете и се облечете красиво за „Ковънт Гардън“. Аз ще хъркам в леглото още преди да почне второ действие.
	Лейди Биатрис изсумтя, но склони и си тръгна, като си мърмореше под нос нещо за твърдоглави момичета.
	Дейзи заключи входната врата след нея и забързано се зае да подрежда.
	Тъкмо започваше да прибира изложените нощни тоалети, когато някой почука на задната врата. Почукването, което очакваше. Тя забърза да отвори.
	— Как мина? — попита Флин.
	Тя го погледна с триумфална усмивка.
	— Двайсет и осем поръчки! И почти всичките малки картички, които ми дадоха Дамарис и Аби, се свършиха — а когато започнахме, бяха сто! Само тези останаха. Не са ли красиви? — Тя му показа картичките.
	— Браво — поздрави я той и се загледа в движенията й, докато тя прибираше нощните тоалети. — Знаеш ли, смятам, че беше грешка да ограничиш събитието, като поканиш само дами.
	— Защо?
	Той кимна към последния манекен, покрит със съблазнително одеяние от черна коприна и дантела.
	— Ако го бяха видели мъжете, щяха да станат най-добрите ти клиенти. Но може би не и ако бяха дошли със съпругите си.
	Дейзи му отправи замислен поглед.
	— Може и да си прав.
	Вероятно още един магазин, в друга част на града. Под друго име…
	— А сега кажи за какво ме повика? — попита Флин. — За да разпалиш страстта ми, като ме караш да гледам всичко това?
	Тя прикри усмивката си. Той не беше далеч от истината.
	— Ела горе. Искам да ти покажа нещо. — И тя едва не се засмя на глас, когато се чу да изрича това. Божке, звучеше като някое от момичетата в бордея на госпожа Би! Чувстваше се абсурдно нервна.
	Той тръгна след нея към тавана, като изказваше възхищението си от промените, които беше направила.
	— Но защо си отделила този край с преграда? Там не е ли вратата към покрива?
	Тя отвори вратата към по-малката от двете стаи и влезе вътре.
	Той спря на прага.
	— Легло?
	Тя кимна. Беше обновила старото легло, беше стегнала рамката и бе купила два нови дюшека — долният натъпкан с вълна, а горният — с пера. Сега леглото беше оправено и ги чакаше. Над блестящите от белота чаршафи и пухкавите възглавници бе разстлано меко червено одеяло.
	Следобедът беше хладен и се заоблачаваше, затова Дейзи бе затворила вратата към покрива, а после бе запалила свещи из цялата стая. Цялото помещение тънеше в топла мека светлина.
	Тя преглътна и устата й неочаквано пресъхна.
	— Знам, че казах, че няма да ти бъда любовница, Флин, но… си промених мнението.
	— И ще се омъжиш за мен?
	Тя поклати глава.
	— Ще ти стана любовница. Знам, че е рисковано, но тук е възможно най-уединено, така че ако внимаваме…
	Той я изгледа с нетрепващ поглед.
	— Това, което искам от теб, не е само леглото, Дейзи.
	— Знам. Но аз не ставам за съпруга, така че само това мога да ти предложа. — Тя отметна одеялото и с раздразнение осъзна, че ръцете й треперят.
	Той не помръдна. Погледът му беше твърд и неразгадаем. Светлината на свещите забулваше ъглите и равнините на лицето му в сенки. Устата му — тази красива уста — беше стегната в неподвижна линия, със здраво стиснати устни.
	Боже, щеше да й откаже! Дейзи почувства как вътрешно се свива от унижение, но се насили да свие рамене и да изрече с нехаен, безразличен глас:
	— Разбира се, ако не се интересуваш…
	— Проклятие, интересувам се!
	Той я привлече към себе си, обхвана брадичката й в едрата си длан и я целуна така, че й се зави свят.
	Мислеше, че знае какво да очаква, но всеки път с Флин нещата се оказваха различни. Отначало целувката му беше почти дива — устата му я завладяваше, езикът му нахлуваше енергично, почти гневно. В отговор на едва овладения напор кръвта на Дейзи кипна. Тялото й приемаше с възторг всяка груба, трескава ласка.
	А после той ненадейно се отдръпна и просто я взе в обятията си, притисна я до себе си, като дишаше тежко — като мъж, пробягал километри.
	— Господ да ми е на помощ! — измърмори той и отново започна да я целува.
	Този път обсипваше шията й, линията на челюстта й, клепачите й с нежни като пух целувки, сякаш Дейзи беше деликатен порцелан или нефрит от колекциите му.
	Тя се разтопи.
	Точно на това й беше най-трудно да устои — на начина, по който можеше да премине от едва сдържана жажда до тази деликатност, тази нежност, която я караше да се чувства толкова специална… ценена.
	Никой никога не я беше ценил.
	Тя отвори палтото му и започна да разкопчава жилетката, но той я спря с груб жест и задържа ръцете й зад гърба.
	— Не, не и този път. — Пламтящите му сини очи се впиха в нея. — Първо ще те съблека, ще те обеля като яйце, Дейзи Чанс. А после ще направя с теб това, което съм намислил. И тогава — може би — ще те пусна до копчетата си.
	Верен на думата си, той свали дрехите й една по една непоносимо бавно — смъкна жакетчето й, роклята й, коленичи, за да събуе пантофките й, плъзна ръце под ризата й, за да развърже връзките, които придържаха чорапите й, след което ги събу, плъзгайки едрите си топли ръце по краката й. След всеки чорап целуна извивката на ходилото й бавно, преднамерено, и пръстите на краката й се свиха, а по гърба й преминаха тръпки.
	Когато тя остана по риза, той се отпусна на колене — нейните вече бяха поддали и тя седеше на леглото — и просто я погледна. Наведе се напред и внимателно пое между зъбите си едното от настръхналите й до болка зърна, прокара език по него, ухапа го леко, деликатно. През тялото на Дейзи премина огнена искра и тя ахна.
	Той се усмихна и прехвърли вниманието си към другата гърда. С всяка ласка дишането й ставаше все по-учестено, превръщаше се в поредица от ахвания.
	Тя се облегна назад и стисна с две ръце завивките, докато той смучеше и гризеше през фината риза.
	Той се изправи и с бързо движение свали ризата й. Тя застана пред него, съвсем гола, докато той беше напълно облечен.
	Флин седна на петите си и просто я погледна. Дейзи усети, че се изчервява, защото, макар и жена с опит, никога не беше оставала чисто гола пред мъж.
	Не и по този начин. Тя се стегна. Знаеше, че не представлява особено привлекателна гледка — дребничка, без извивки, с малки гърди. Той обаче я гледаше така… сякаш искаше да я схруска. Сякаш Дейзи беше…
	— Красива си — прошепна той, наведе се и я целуна. О, тези целувки…
	Навсякъде, където я докосваше устата му, се разливаше топлина. В тялото на Дейзи се зароди и нарасна копнеж и тя посегна да свали палтото му, но той решително й попречи. Отново я целуна, а после се зае да обсипва с внимание гърдите й, да измъчва зърната, докато запулсираха, почти болезнено твърди, като леко ги драскаше със зъби и с наболата си брада.
	Устата му се сключи над едното и той започна да го гали с език, а после го засмука и Дейзи едва не изкрещя и почти скочи от леглото, когато една светкавица се стрелна от гърдата й към корема.
	А после той отново започна да я целува по устата. Езикът му се преплиташе с нейния, движеше се в ритъм, който обещаваше безкрайно удоволствие.
	Опияняващ. Пристрастяващ. И през цялото това време ръцете му не спираха да се движат по тялото й, да я галят и възбуждат — бавни, сигурни ръце, които я белязваха като негова.
	Навярно беше казала нещо, защото той прошепна:
	— Нали ти харесват целувките ми? — И устните му започнаха да се движат надолу по тялото й, като обсипваха с целувки шията, гърдите й, мекия корем.
	А после той разтвори бедрата й и целуна меката кожа на сгъвката на коленете й.
	За миг движенията му спряха. Той просто я гледаше… там. Дейзи стисна очи, опитвайки се да не се стеснява. Той бавно се наведе напред и устата му остана съвсем близо до нея. Топлият му дъх раздвижи къдриците там долу и Дейзи искаше да помръдне, но не смееше.
	А после…
	— Флин! — простена тя и рязко отвори очи.
	Той притисна лице между бедрата й и просто вдиша мириса й. Слава богу, че тази сутрин се изкъпа! Беше чувала за това, разбира се, но никога не беше чувала за мъж, готов да го направи. Те искаха да го правят на тях.
	Едва успяваше да си поеме дъх — толкова силно го желаеше.
	Той премина към действие… ближеше я и я вкусваше като… като сладкиш, пълен с крем — бавни, чувствени движения на езика му, зъби, които я гризяха на ситни хапки, и, ооо…
	Светът й се разби на хиляди парчета. Съществуваше само този миг, това легло, този мъж…


	Тя имаше вкус на вино, на море и малко на рози — плътен сладко-солен вкус, който възпламеняваше кръвта му и който беше събрал самата същност на Дейзи. Вино, огън и енергична, избухлива жена.
	Той намери малката издутина между копринените гънки и я обиколи с език, както бе направил със зърната й.
	Дъхът й секна и заизлиза на все по-шумни тласъци. Тя се изви под него и той почувства как бедрата й започват да треперят. Плъзна един пръст в нея и я доведе до върха, а после, докато тя лежеше, мека, отпусната и сънена от току-що преживяната страст, си смъкна дрехите.
	Тя го наблюдаваше одобрително.
	— Не знаех, че един мъж може да бъде толкова красив, Флин — прошепна тя и лениво прокара ръка по гърба му, докато той си събуваше ботушите, седнал на ръба на леглото.
	Той се обърна и я погледна.
	— Красив ли? — попита и изсумтя. — Мъжете не са красиви. Ако искаш да видиш нещо красиво, погледни се в огледалото, момиче.
	Беше ред на Дейзи да изсумти.
	Той не си направи труда да настоява. Тя не виждаше, не разбираше колко специална, безценна, красива е. Той умееше да реди сладки думи без усилие, но те никога нямаше да са достатъчни, за да я убедят. Опитът, натрупан през цял един живот, в който е била нежелана, използвана и лъгана, беше по-силен от всякакви думи. Просто трябваше да й го покаже, пак и пак. И да се надява, че накрая ще му се довери достатъчно — и на него, и на себе си, — за да каже „да“.
	Преди малко едва не загуби самоконтрол — когато тя му показа тази стаичка, така грижливо замислена, за да прикрива тайна връзка. Той не искаше връзка, била тя тайна или не. Искаше да изгради живот с нея, да създаде семейство. Искаше да върви открито редом с нея, да се перчи с нея — „Това е съпругата ми!“, — да крачи из парка, да сяда на масата, да чува как, когато влизат в балната зала, обявяват пристигането на господин и госпожа Патрик Флин.
	Когато Дейзи му показа стаята, приготвена с толкова внимание и обич, и той видя как очите й блестят от притеснение и несигурност на светлината на свещите, раздразнението едва не го задави. Искаше да я сграбчи, да я метне на рамо по най-първобитен начин и да я замъкне в някоя… в някоя пещера, където да я люби, докато най-накрая разбере къде й е мястото. На кого принадлежи.
	Но тя беше толкова сладка и смела — корава на повърхността и все пак толкова уязвима и искрена! Не беше го подвела, не му беше обещала нищо и вместо това му предлагаше безценен дар — себе си, с цената на известен риск, — и той успя да укроти дивака в себе си.
	Сега тя лежеше и го гледаше с меки, тъмни очи, в които се таяха остатъци от преживяната страст и блясък на нарастваща възбуда. Тя му даваше всичко, което си мислеше, че може да му даде. От него зависеше да й покаже, че греши, че има много повече — и за двамата.
	Отново започна да я люби, бавно, съсредоточено. Тя беше готова за него — повече от готова. Той я облада с един-единствен плавен, бавен тласък. Бедрата й жадно се надигнаха да го посрещнат. Краката й се сключиха около него и тя го стисна силно, като влажна гореща ръкавица.
	Той се спря, заровен дълбоко в нея. Сетивата му бяха залети от аромата й, от вкуса й, от горещата й копринена мекота. А после даде воля на дивака в себе си — облада я малко грубо, малко диво.
	Тя го стисна за раменете. Тласкаше хълбоците си напред с всяко движение, стискаше го все по-силно, за да го привлече по-дълбоко, придърпваше го, държеше го здраво, драскаше го, хапеше го, мяташе се срещу него, целуваше го. Приглушените звуци, които излизаха от устата й, разпалваха огън в кръвта му, докато онзи прастар ритъм отнасяше и двамата.
	Облада я бързо и силно. И двамата бяха потни и хлъзгави и беше великолепно.
	Кръвта му бучеше, ревеше и настояваше за освобождение. Той усети, че тя стига до върха, и чу триумфалния вик, който се изтръгна от собственото му гърло, преди да се разбие на хиляди късчета дълбоко в нея. И да потъне в забрава.
	По някое време дойде на себе си. Дейзи още спеше, бледа, сладка и уязвима.
	Бузата й беше притисната до гърдите му, дланта й — леко свита над сърцето му, а краката й — все още обвити около него. Той придърпа завивките над нея и я намести още по-плътно до себе си.
	Искаше да прекара цялата нощ с нея тук, където външният свят не съществуваше. Тя обаче скоро щеше да се размърда и да каже, че трябва да започва да работи или да си отиде вкъщи при лейди Биа, да отиде на вечеря или да свърши нещо друго.
	Над тях наклоненият покрив на тавана пропусна последните лъчи от студената, сивкава вечерна светлина. Малки капчици дъжд оповестиха, че времето се променя. Но в тяхната таванска стаичка всичко беше златно, топло и уютно. Дейзи продължаваше да спи и топлият й дъх галеше кожата му.
	Дребното й меко тяло се беше сгушило доверчиво в неговото.
	Половин самун хляб беше по-добре от никакъв, казваше навремето майка му.
	Но понякога единственото, което се постигаше с този самун, беше да накара човек да разбере колко е гладен наистина.


	През следващите седмици животът на Дейзи се превърна във водовъртеж от трескава дейност. Този магазин може и да беше мечтата на живота й, но не беше само цветя и рози. Да превърне група жени в екип се оказа по-трудно, отколкото очакваше.
	През първата седмица й се наложи да уволни едно момиче, което задигаше разни неща, а друго миришеше толкова лошо, че останалите се оплакаха.
	Оказа се, че то и семейството му живеят в една стая в бедняшка колиба и горкото момиче имаше само една рокля, нямаше къде да се измие, и, разбира се, никакви пари за сапун. Но шиеше божествено.
	Дейзи незабавно й предостави вълшебен сапун с аромат на роза, гореща вода, уединение, два пълни комплекта дрехи и проблемът се реши. Макар че, разбира се, сега и останалите момичета поискаха сапун с аромат на роза.
	Все пак сега Дейзи разполагаше с най-сладко ухаещите шивачки в цял Лондон.
	После идваше ред на сметките. Племенникът на Бартлет, Едгар, идваше три пъти седмично да се занимава с тях, да плати сметките и да напише фактури — имаше елегантен почерк, много по-хубав от нейния, — но дори и така, оставаше доста писмена работа и на Дейзи й беше трудно.
	— Искаш ли аз да се заема? — попита един ден Луиза Фостър, когато я посети и я завари да се поти над една сметка. — През последните години от живота на съпруга ми аз водех сметките му. Беше ми приятно.
	— Приятно ли? — изгледа я смаяно Дейзи. — Нима _искаш_ да го правиш? Сигурна ли си?
	— Абсолютно. Всъщност ми е доста скучно. Сезонът е много интересен и забавен, но трябва да призная, че имам прекалено много свободно време.
	Затова, ако нямаш нищо против…
	— Да имам нещо против ли? Ще ми бъде много приятно, ако ти се наемеш с гадната част.
	И така, преди края на седмицата Луиза вече бе поела документацията и Дейзи можеше да се посвети на контролирането на персонала, измислянето на моделите и общуването с клиентките.
	Последната част беше най-трудна. Дейзи не изпитваше и капка притеснение, когато се занимаваше с проби и обсъждаше модели с клиентките, освен това я биваше да продава. Но понякога беше „не особено тактична“, както се изразяваше Луиза — „няма да търпя разни превзети кучки“, бе версията на Дейзи — и след няколко седмици осъзна, че ще й трябва помощница.
	Говори с няколко жени, но нито една от тях не ставаше — или си придаваха важност и се правеха на аристократки, от което Дейзи изпитваше желание да ги удуши, или се подмазваха на клиентките така, че й се искаше да ги зашлеви.
	Луиза Фостър щеше да е идеална — вече беше помогнала на няколко пъти, — но тя не искаше да е заета на пълен работен ден. Освен това щеше да е неловко да обслужва дами, които познаваше, защото се движеха в едни среди.
	В крайна сметка Дейзи установи, че решението е точно под носа й.
	Прислужничката Поли, която се беше върнала от Уелс заедно с Джейн, толкова се интересуваше от магазина, че просто не можеше да стои настрана.
	Веднъж дори дойде по време на свободния си следобед. Този ден Дейзи беше отчаяна — имаше няколко клиентки, които чакаха и започваха да губят търпение.
	Поли проумя ситуацията от пръв поглед и се намеси: успокои напрежението, умилостиви дамите и им показа някои от новите модели, сякаш работеше тук от цяла вечност. Умението й да успокоява богати сприхави дами беше безупречно — все пак се занимаваше с това цял живот — и в края на следобеда Дейзи й предложи работа, от което лейди Биатрис остана отвратена.
	— Значи сега ми крадеш прислужничките, така ли, госпожичке? Следващия път ще поискаш Федърби и дрехите от гърба ми.
	— Аз ви уших тази рокля и не, не си я искам обратно — не се трогна Дейзи. — Колкото до Федърби, не мога да го откъсна от вас, дори да искам. Той вече отхвърли идеални предложения от половината богаташи в Лондон!
	Очите на лейди Биатрис щяха да изскочат.
	— Така ли? Всемогъщи небеса! И е отказал? Виж ти, виж ти… Трябва да му увелича заплатата.
	Започването на нейния бизнес беше безкрайно вълнуващо и изпълнено с предизвикателства, но това, което Дейзи очакваше с най-голямо нетърпение през цялата седмица, беше да се люби с Флин в онези откраднати мигове, след като всичките й служителки си отидеха у дома.
	Той беше изключително дискретен — правеше уговорките посредством написано на ръка съобщение, доставено от прислужник. „Трябва ми ръкавица за джентълмен от най-добро качество. Имате ли налични?“
	А Дейзи изпращаше отговор, назовавайки цена, която в зависимост от ситуацията беше код за време. Той изчакваше, докато момичетата си тръгнеха и тя заключеше магазина. После влизаше през задния вход и безшумно се изкачваше по задното стълбище.
	Тя оправдаваше с много работа късното си завръщане на площад „Бъркли“ и лейди Биатрис, макар и очевидно недоволна от ситуацията, не казваше нищо. За щастие плановете за сватбата на Джейн поглъщаха почти цялото й време.
	Вечерите ставаха все по-дълги и по-топли и беше божествено да лежи в леглото след любовния акт, да се взира в покривите на Лондон и да говори.
	Винаги намираха за какво да говорят.
	Тя научаваше все повече неща за своя едър ирландец — не просто това, което умее и предпочита в леглото, — а за живота му, преди да дойде в Лондон.
	Флин беше роден разказвач и обичаше да разказва безкрайни истории за Далечния изток и за екзотични острови, за странните и запленяващи — и понякога ужасяващи — хора, които съществуваха в далечните земи. Макар че Дейзи не беше сигурна дали историята как едва се е спасил от канибали е истинска.
	Той й разказа как се е запознал с Макс — били на един и същи кораб и отначало не се харесали — и как приятелството им се развило и се превърнало в нещо, което променило живота и на двамата. Макс го научил да чете, да пише и да прави изчисления на хартия — Флин винаги ги бе правил наум, — а той на свой ред научил Макс на всичко за морето и за чуждите земи, които посещавали. Те били нови за Макс, но не и за Флин. Двамата мъже бяха връстници, но Флин пътуваше по моретата от дванайсетгодишен, докато Макс се бе отправил на първото си плаване на осемнайсет.
	— Научихме се взаимно на най-важните неща в живота — наистина е прекрасно да можеш да четеш и пишеш, — а аз го научих да се бие като пират, а не като джентълмен.
	— Били сте се с пирати? — попита Дейзи и очите й се разшириха, докато си представяше сцената.
	Той се засмя.
	— Били сме се с много хора, но зависи какво имаш предвид под „пирати“. Някои от най-страшните пирати, които съм срещал, приличат на почтени джентълмени.
	Тя изсумтя.
	— И някои от тях носят обеци, за да го докажат. — Тя изгледа кисело обецата му. Още отначало не й харесваше — смяташе, че така изглежда обикновен, но лейди Биа я харесваше, както и Флин, затова пустото украшение си стоеше на ухото му. — Знам защо я носиш — каза тя. — За да им натриеш носа.
	— На кого да натрия носа?
	— На важните клечки. Обличаш се като важна клечка, но носиш това… — тя посочи с брадичка към обецата му, — за да им покажеш, че не си някое кротко котенце и не те интересува дали те приемат. Че единствените правила, с които се съобразяваш, са твоите.
	Той опипа с обич обецата си и се ухили на Дейзи.
	— Какво умно котенце си ми ти! Сега, като се замисля, госпожице Дейзи Чанс, и ти си малко нещо пират — каква цена ми искаш само за тия жилетки! Няма ли да получа отстъпка поне сега, когато си имаш магазин и служителки?
	— Никой не те кара да приемаш моите цени. Ако искаш, отиди някъде другаде. Но си струва, за половин цена… искам да кажа двойна…
	— Ето това имам предвид.
	И двамата се засмяха и това ги подтикна да се любят още веднъж, този път със закачки, заяждане и смях. С Флин никога нищо не беше рутинно. Дейзи не беше започнала да се пристрастява просто към начина, по който я любеше — тя копнееше за компанията и за историите му почти толкова, колкото за тялото му.
	Той й разказа как е станал търговец, как по-късно е научил Макс да се пазари и да забелязва необикновени предмети, които ще се препродадат изгодно другаде.
	— Ти си сврака по душа. Ще ме разбереш — каза й той една вечер.
	Тя настръхна.
	— Кого наричаш сврака? Шумни, гадни птици. И връхлитат неочаквано.
	Той се засмя.
	— Успокой се, таралежче, не беше обида. И аз съм сврака по душа.
	— Така ли? — измърмори тя и зачака, неубедена.
	— Когато за първи път излязох в морето, навсякъде, където хвърлехме котва, другите моряци се отправяха към бордеите и харчеха спечеленото за жени, пиене и комар. Но не и аз. Аз обичах да разглеждам ориенталските пазари и магазинчета, да колекционирам всичко, което ми хареса. По-късно го продавах в земи, където хората никога не бяха виждали такива неща. Оказа се, че ме бива в купуването и продаването… и всичко друго е история. — Той се усмихна. — Виждаш ли? И двамата сме свраки — имаме око за необичайното. Идеално си подхождаме.
	Тя замълча. Когато той заговореше за брак, тя обикновено сменяше темата.
	Но обичаше да слуша разказите му, да научава повече за живота му, да си го представя като млад моряк, който търси необикновени неща по пазарите и ориентира младия Макс в работата.
	Той почти никога не споменаваше Ирландия или защо я е напуснал — казваше само, че няма да се върне там.
	— Там не ме чака нищо — отговаряше той, когато тя настояваше да научи повече, и сменяше темата, като обикновено подхващаше някоя весела история.
	Една вечер, когато въздухът беше мек, топъл и изпълнен с обещание за лято и двамата седяха на покрива — Дейзи се бе сгушила до него и наблюдаваше гледките долу, — Флин се вцепени.
	Тя проследи погледа му и видя жена, която буташе количка с мъж, който като че ли беше загубил и двата си крака. Зад тях се точеха пет опърпани дечица, следваха ги като колона мокри патета, в която всяко следващо бе по-дребно от предишното. Най-мъничкото се беше сгушило в ръцете на момиче, не много по-голямо от него.
	Флин ги гледа продължително, после тихо изруга, бутна Дейзи настрана и рязко стана.
	— Какво има? — попита тя, но той излезе, без да каже нищо.
	След минута Дейзи го видя как пресече пътя и започна да говори с мъжа и жената. Даде им нещо и жената се разплака.
	Той си тръгна също така ненадейно, както беше дошъл, и в следващия миг вече се бе върнал на покрива. Сграбчи Дейзи, придърпа я на леглото и я люби с фокусирана енергия — без да каже нито дума. Просто я довеждаше до един връх след друг, преди да излее семето си в нея със стон, в който прозвуча такава болка, че сърцето й се сви.
	След това остана да лежи с глава на гърдите й, безмълвен и затворен в себе си. Тя приглаждаше гъстата му тъмна коса назад от лицето — той се нуждаеше от подстрижка, — слушаше дишането му, чуваше далечните звуци на града, които нахлуваха през отворената врата.
	Понякога той ставаше такъв, след като се бяха любили — изпълнен с мрачна безнадеждност, мълчалив, затворен в себе си. Загубил пътя си. Тя се чувстваше едновременно по-близка до него и по-отдалечена. Той никога не говореше за това и през повечето време тя се примиряваше.
	Но не и днес.
	— Кои бяха те? — попита тя най-накрая.
	Дълго време си мислеше, че няма да отговори — това не беше нищо ново, — но най-накрая той въздъхна.
	— Никой. Просто едни от множеството клетници, захвърлени на бунището, а с тях и цялото му семейство.
	— Познаваш ли ги?
	— Не. Но в известен смисъл ги познавам… — И той й разказа за баща си, който работел с коне, когато Флин бил малък. Имал усет към тях, като магия… до деня, в който един кон го ритнал в гръбнака и той никога вече не проходил.
	Разказа й как майка им се убивала от работа, за да имат петте деца храна и покрив над главата, и как никога не успявала докрай.
	Богаташът, за когото работил баща му, съжалявал за злополуката, но казал, че такава е била Божията воля и той не можел да направи нищо. Един ден дал на майката на Флин няколко лири, а на следващия деловият му представител дошъл и им казал, че трябва да напуснат къщичката, в която били прекарали целия си живот. Тя била за работоспособни работници и техните семейства, а не за безполезни сакати.
	— Майка ни намери две стаи в един коптор и малко след това аз напуснах дома и отидох да си търся работа в Дъблин.
	— На колко години беше?
	— На дванайсет. Аз бях най-големият, така че се падаше на мен. В Дъблин нямаше работа за едно мършаво хлапе, затова започнах да се навъртам около пристанището и да крада. Всяка седмица пращах у дома всичко, което можех, чрез енорийския свещеник — някоя и друга медна монета, нищо повече. Не стигаше. Никога не стигаше.
	Дейзи приглади косата му.
	— Направил си всичко възможно.
	Той поклати глава.
	— След около година се прибрах у дома — нещо не беше наред, усещах го, макар че съобщенията от майка ми продължаваха да пристигат както винаги.
	— Гласът му се изпълни с горчивина. — Нито аз, нито майка ми можехме да четем и пишем, нали разбираш, затова съобщенията ги пишеше свещеникът… И изобщо не звучаха като нещо, казано от майка ми.
	Тя зачака, без да го пуска от прегръдките си. Галеше го и усещаше напрежението му, терзанието му.
	— Оказа се, че всички са умрели от холера — от първия до последния. Майка ми, баща ми, Мойра, Мери-Кейт, Пол, Рори и мъничката Катлийн. Бяха мъртви и погребани от месеци.
	Неприкритата болка в гласа му я прониза в сърцето.
	— И никой не ти е казал?
	Той поклати глава.
	— Свещеникът продължи да взема парите ми и да измисля съобщения от майка ми — каза, че използвал парите за благото на други, но по дъха му усетих, че е пиян. — Той отново изруга. — Затова го ударих. Предполагам, че това е смъртен грях.
	Настъпи продължителна тишина. Той не беше свършил — тя го долавяше по напрежението в тялото му.
	— Не можах дори да намеря гроба им — бяха ги захвърлили в общите ями, с цял куп непознати. Десетки хора, заровени заедно. „В бедняшкия квартал избухна холера, нали разбираш, момче. Нямаше какво друго да направим.“
	— О, Флин!
	Тя го притисна до себе си с отчаяното желание да облекчи болката му.
	Нищо чудно, че й каза, че в Ирландия не го очаква нищо. Само горчивина и скръб. И неразумната вина на тринайсетгодишно момче, което обвинява себе си, задето не е успяло да спаси семейството си.
	— Затова тръгнах обратно към Дъблин, върнах се на доковете и се качих на първия кораб, на който ме взеха.
	— И никога не се върна, така ли?
	— Никога. Там не ме очаква нищо. Ще си изградя нов живот — хубав живот тук. И ти ще бъдеш част от него, нали, Дейзи?
	Имаше предвид ново семейство. Дейзи усети как я парва вина. Той нямаше да получи семейство от нея. Тя трябваше да го откъсне от себе си, за да си намери някое мило момиче, което да му даде семейство. Но не можеше да се откаже от него. Още не. Не и когато едва го беше намерила. О, тя беше себична и го знаеше!
	— Какво даде на онези хора на улицата? — попита тя и посочи към прозореца.
	— Нищо особено, само малко пари да нахранят малките. Онова момиченце, което носеше най-мъничкото… нашата Мери-Кейт носеше Катлийн така, когато тя самата беше не по-голяма от червейче. — Погледът му беше зареян някъде безкрайно далеч и тя разбра, че вижда сестричките си. — И им казах да отидат при Бартлет. Дадох им бележка за него. Той ще намери на мъжа някаква работа. Само защото вече няма крака, това не означава, че е по-малко мъж.
	— Ти си добър човек, Патрик Флин — прошепна Дейзи и усети как в очите й напират сълзи. Прегърна го още по-силно.
	Той се обърна в прегръдката й и се зае да я люби бавно, пламенно, нежно и Дейзи почувства, че отново се разкъсва от чувствата, които се надигаха в нея, прекалено силни, за да ги сдържи.
	— Какво е това? — попита той и избърса с пръст една сълза.
	— Нищо, просто… понякога чувствата са… прекалено силни.
	— Тогава се омъжи за мен и ще имаме цял куп малки чувства заедно.
	Тя едва не се разплака от нежността, с която той изрече това. Насили се да каже:
	— О, Флин, защо не спираш да ме питаш? Знаеш, че няма да се омъжа за теб. Това тук е много хубаво, но няма да продължи. Трябва да започнеш да търсиш някое симпатично момиче, за което да се ожениш.
	— Знам. Вече си намерих.
	— Какво? — Очите й се разшириха. Не беше възможно вече да е успял, нали? Още не беше готова да го загуби.
	— Ревнуваш ли? — засмя се тихо той. — Няма защо, моето момиче е точно тук.
	Той я целуна. И нежността в тази целувка едва не разби сърцето й.


>	17

E>
	— Колко трудно е понякога да ти повярват!
	— Понякога — направо невъзможно!
@	Джейн Остин, „Гордост и предразсъдъци“
E$

	Един неделен следобед Флин се отби на площад „Бъркли“ с намерението да покани дамите — и по-специално Дейзи — на разходка с файтон, но още с отварянето на вратата Федърби вдигна пръст към устните си и каза:
	— Госпожица Дейзи е в предния салон с една… една _особа_. Един човек, когото познава… _отпреди_. — Начинът, по който изрече „особа“ и „отпреди“, казваше всичко. Погледът, който отправи към Флин, беше многозначителен.
	— Някой от бордея, имаш предвид?
	Федърби кимна. Изглеждаше облекчен, че Флин знае за бордея.
	— Мисля, че е самата мадам. Не исках да оставя госпожица Дейзи насаме с нея, но тя настоя.
	— Има ли нужда от мен?
	— В момента не, но по-късно може да има. Най-добре да послушаме.
	Двамата мъже отидоха на пръсти до вратата на салона, която беше леко открехната. Флин погледна към Федърби и вдигна вежда. Вратата не бе останала незатворена по случайност.
	Федърби сви рамене, сякаш искаше да каже: „Как иначе мога да държа нещата под око?“
	Флин се наведе към вратата и се заслуша.
	— Да, знам, че съм ти задължена — казваше Дейзи. — Ти ме взе и ме прибра тогава, когато имах нужда — знам всичко това и съм ти благодарна. Но Бог знае, че съм ти се издължила хиляда пъти. Години наред работих за теб без пари — само някой и друг бакшиш, който от време на време ми оставяха джентълмените.
	Флин не можа да различи приглушения отговор, който последва. С Федърби се промъкнаха по-близо.
	Дейзи продължи:
	— И още щях да работя за теб, ако ти не си беше тръгнала и не ме беше оставила — и мен, и всички останали момичета — в злодейските ръце на проклетия си син!
	— Нищо не можех да направя — каза другата жена. — Той ми беше син и…
	— И злобен, отвратителен грубиян към жените — не се опитвай да ме лъжеш, че не си знаела, защото и двете сме наясно, че докато ти управляваше бордея, никога не го пусна да припари до момичетата ти!
	Флин изпита желание да погледне. Навярно беше издал някакъв раздразнен звук, защото Федърби безмълвно посочи тесния отвор между вратата и пантата. Флин надникна през него.
	Не виждаше Дейзи, но виждаше мадам превъзходно — застаряваща дама на шейсет или повече години, елегантно облечена с рокля от атлаз и дантела с дълбоко деколте. Лицето и изложената й на показ гръд бяха напудрени и начервени. Косата й беше фризирана на пищни къдрици, боядисана в крещящо жълто и с допълнителен обем от изкуствени къдрици.
	— Но какво друго можех да направя? Той ми беше…
	— Можеше да ни _предупредиш_, можеше да кажеш, че искаш да се оттеглиш и ще дадеш всичко на Морт. Можеше да ни дадеш _избор_.
	Наистина му се искаше да види лицето на Дейзи.
	Тя продължи яростно:
	— Но не, ти просто изчезна и в следващия момент видяхме, че са сложили ключалки на всички врати и вече сме _затворнички_. А Морт ни водеше всички гадни клиенти — ония, дето обичат да нараняват момичета, — после започна да отвлича момичета и да ги купува още от корабите, защото не можеше да убеди никоя да работи за него.
	— Не знаех нищо за това! — изхленчи жената. — Наистина съжалявам, Дейзи. Но не искам да говорим за миналото. Ужасно ми липсваш. — Тя отправи към Дейзи жалостив поглед, който никак не подхождаше на гримираното й сурово лице.
	Дейзи изсумтя.
	— Как ли пък не!
	Настъпи кратка тишина, след което Дейзи продължи по-тихо:
	— Ти беше най-близкото нещо до майка, което имах, госпожо Би, знаеш ли? Когато бях малка, си представях, че _наистина_ си ми майка. Мислех, че ще живея с теб цял живот и ще се грижа за теб, когато остарееш, като добра дъщеря. — Гласът й стана по-суров. — Но после ти ме остави с Морт, а той ме определи за един клиент, който искаше да пребие малката саката прислужничка. Затова не мисля, че изобщо ти дължа нещо.
	— Но ти _наистина_ си ми като дъщеря…
	— Не ми ги разправяй тия! _Можех_ да ти бъда дъщеря, но също като истинската ми майка, и ти ме захвърли. Предполагам, че _тя_ може да е била отчаяна, но _ти_ със сигурност не беше.
	Безпомощното изражение на госпожа Би се стопи и на негово място се появи лицето на корава стара мадам, която цял живот е ръководила бордей в един от грубиянските квартали на Лондон.
	— Значи мислиш, че тук ти е мястото, а? — подсмихна се подигравателно тя. — С твоята лъскава стара дама и префърцунените ти приятелки. Старата дама знае ли, че само се преструваш на нейната отдавна изчезнала племенница? Какво ще каже, когато разбере, че не си й роднина, а копеле от канавката, слугиня, израснала в бордей, която цял живот е тичала да изпълнява заповедите на разни к…? Освен това не можеш дори да четеш и да пишеш.
	— Лейди Биатрис знае всичко за мен. — Гласът на Дейзи прозвуча спокойно, но Флин знаеше истината. Неговото момиче беше уплашено, и нищо чудно. — Аз никога не лъжа и ти би трябвало да го знаеш. Освен това сега мога да чета и да пиша. Сестрите ми ме научиха.
	— Сестри, глупости! — изсумтя госпожа Би. — Не знаех, че си такава глупачка, Дейзи. Не знам какво целят, но те ще те използват, докато имат полза — признавам, че си добра шивачка. Но при най-малкия намек за скандал ще те захвърлят като горещ въглен.
	— Не, ти си тази, която ме захвърли, когато вече нямаше полза от мен. А сега си разбрала нещо за мен — може би това, че имам магазин — и затова си се върнала и душиш да разбереш какво можеш да измъкнеш.
	Госпожа Би сви рамене.
	— Аз винаги си държа ушите наострени.
	— Не, държиш си носа в кочината, където винаги е бил.
	Госпожа Би се приведе напред и демонстративно огледа Дейзи от главата до петите. Изсумтя.
	— Значи смяташ, че сега си някаква дама, така ли, Дейзи Смит? Ти, която си родена в канавките, израснала в канавките, саката и невежа? — Гласът й беше изпълнен с презрение.
	Флин стисна юмруци. Никога не беше наранявал жена, но тази беше готов да удуши с най-голямо удоволствие.
	— Ела на себе си, момиче! От теб никога няма да излезе никаква дама.
	Върни се при своите, където ти е мястото.
	— Мястото ми е тук.
	— Пфу! Не, ти подражаваш на големците като някаква издокарана маймунка. — Тя поклати глава и изкуствените жълти къдрици се разтресоха. — Ти не си никаква аристократка и никога няма да бъдеш. Лейди Вирнат нос и приятелките й сигурно ти се смеят от сърце зад елегантните си ръкавици, като те гледат как се опитваш да подражаваш на по-горните от теб, как куцукаш до тях и постоянно се мъчиш да не изоставаш. Водят те на танци, нали така? — И тя се засмя жестоко.
	Флин не можеше да види лицето на Дейзи, но я познаваше достатъчно добре, за да знае, че картината, която рисуваше тази злобна дърта харпия, навярно й се струва много истинска. В някои отношения неговата Дейзи беше изключително самоуверена, но в светските неща…
	Той щеше да се втурне в стаята и да изхвърли старата вещица, но някой го стисна за ръката и заби в нея дълги нокти. Той се обърна, готов да отблъсне ръката на Федърби, и замръзна. Двамата с иконома не бяха единствените, които подслушваха зад вратата.
	Той отвори уста да каже нещо, но лейди Биатрис го перна с лорнета си и поклати глава, след което мълчаливо му махна да се отдръпне, за да може да чува по-добре. Очите й бяха студени и проблясваха сурово.


	Думите на госпожа Би накараха Дейзи да настръхне. Лейди Биатрис може и да се опитваше да я превърне в дама — безнадеждна работа, — но не й се смееше. Нито пък нейните приятелки. При тази мисъл нещо в нея се раздвижи и допреди миг наежена от подигравките на госпожа Би, тя изведнъж се успокои.
	— Тя не ми се смее — каза спокойно Дейзи. — Обича ме и аз я обичам. Обичам и сестрите си, и те ме обичат.
	Госпожа Би отвори уста за поредната подигравка, но Дейзи продължи:
	— Лейди Биатрис ме научи, че да бъдеш дама не винаги означава да си родена в голяма хубава къща със сребърна лъжица в устата, да говориш като важна клечка или дори да се държиш изискано. Важно е как се държиш с останалите хора, дали мислиш за чувствата им и дали имаш самоуважение. И дали си добър човек.
	— Пфу!
	Дейзи вирна брадичка.
	— Аз може да съм родена и израснала в канавката, но не канавката определя коя съм. Сега съм Дейзи Чанс. Получих възможност да се подобря и кълна се в Бога, ще се възползвам!
	— Браво, мое мило момиче! Така трябва! — Лейди Биатрис влезе царствено в стаята и заръкопляска. И, божичко, Флин беше с нея! Колко от разговора беше чул?
	Лейди Биатрис вдигна лорнета си и бавно плъзна поглед по госпожа Би, която бе станала при влизането й.
	— А това кой е?
	Дейзи веднага разбра, че възрастната дама е подслушвала зад вратата.
	— Лейди Биатрис, това е госпожа Би, моята предишна… работодателка.
	Лейди Биатрис сви устни.
	— Съдържателката на бордея? — Тя повторно вдигна лорнета си и погледна към другата жена така, сякаш изучаваше особено гнусно насекомо.
	На лицето на госпожа Би се бореха стъписване и страхопочитание. Навярно никога не беше срещала истинска аристократка с титла и не беше повярвала на Дейзи, че лейди Биатрис знае.
	— Да, това съм аз, Ваше благородие — е, поне бях, но аз…
	— Можеш да седнеш — посочи лейди Биатрис на Дейзи френския диван.
	Флин се настани до нея. Лейди Биатрис измери Дейзи с поглед, който казваше: „Седни и не казвай нищо!“, и се обърна към госпожа Би:
	— И така, какво казвахте?
	— Щях да кажа, Ваше благородие… много великодушно от ваша страна и съжалявам, че ви притеснявам… но младата Дейзи ми е длъжница.
	Едната от изящно оскубаните вежди на лейди Биатрис се повдигна отвратено.
	— Така ли? — попита тя и се извърна към Дейзи: — Това вярно ли е, скъпа моя? Наистина ли дължиш на тази… — тя направи отвратена физиономия — … тази _особа_ пари?
	— Не, не й дължа, по дяволите! Тя е проклета кръвопийца — иска да изсмуче всичко, до което успее да се добере.
	— Кръвопийца — повтори лейди Биатрис. — Нали нямаш предвид, че се опитва да те изнудва, Дейзи, скъпа? Защото това би било престъпление, нали така? — Тя се усмихна на госпожа Би с невинността на новородено агънце.
	— Никого не се опитвам да изнудвам! — увери я припряно госпожа Би. — И ако си си помислила подобно нещо, Дейзи, грешиш. Всемогъщи небеса! Някой се опитва да заговори за едно време, а ти веднага му викаш кръвопийца. Какви станаха младите хора днес, милейди — вечно бързат и си правят погрешни изводи.
	Тя изгледа проницателно лейди Биатрис. Дейзи забеляза погледа й. Хитрата стара кучка беше забелязала обръщението — „Дейзи, скъпа“.
	— Работата, Ваше благородие, е там, че младата Дейзи ми принадлежи по право.
	— Не, по дяволите, не ти принадлежа! — избухна Дейзи, готова да скочи и да се впусне в спор. Ръката на Флин стисна нейната. Тя погледна към него, прочете посланието в очите му и отстъпи — неохотно, защото не й харесваше, че госпожа Би се мъчеше да върти лейди Биа на пръста си.
	— Божичко, наистина ли? — попита притеснено лейди Биатрис и се престори на развълнувана възрастна дама. — Не искам някой да ме обвини в кражба. Сигурна ли сте, че е ваша, госпожо, ъъъ, Бий?
	Дейзи се размърда неспокойно. По дяволите, каква игра играеше възрастната дама? Звучеше така, сякаш беше готова да я върне на собственицата й.
	И госпожа Би го усети. Тя се наведе напред и каза с доверителен тон:
	— Наистина е моя, Ваше благородие. Прибрах я от канавката, когато беше още момиченце. И платих солидна сума за нея, наистина.
	— Разбирам — кимна замислено лейди Биатрис. — А имате ли разписка?
	Госпожа Би изглеждаше леко объркана от деловия отговор.
	— Ъмм… Ъъъ… Да, да, имам. Не е у мен, разбира се.
	— Но можете да представите такъв документ, сиреч че сте купили някоя си Дейзи Смит…
	— „Сиреч“?
	— … независимо преди колко години.
	— Дванайсет години, може би петнайсет, милейди. Не помня точната дата, но да, мога да представя документ, че е моя — съвсем законен.
	Госпожа Би отправи лукав поглед към Дейзи. Можеше веднага да си набави подправен документ.
	— Чудесно! Ще ни трябва като доказателство.
	Госпожа Би се намръщи.
	— _Доказателство_ ли?
	Лейди Биатрис кимна.
	— За пред съда.
	— _Съда?_ Дайте да не бързаме толкова, милейди. Не искам никакъв съд…
	— О, но ние трябва да представим случая пред съда — настоя лейди Биатрис и се усмихна. — Нали разбирате, не могат да ви обесят без съдебен процес.
	— Да ме _обесят_ ли? — изписка госпожа Би. — Какво искате да кажете? Как така да ме обесят?
	— Робството е незаконно, добра жено — какво невярно обръщение! Но след като не мога да ви нарека „противна дърта вещица“, макар че като се замисля…
	— Нямам никакви роби!
	Този път лейди Биатрис вдигна и двете си красиво оскубани изтънени вежди.
	— Вие току-що заявихте, че сте купили и платили за моята племенница Дейзи. А това е робство.
	— Не, не, милейди, не ме разбрахте. Това е само израз, само…
	— Позвънихте ли, милейди? — попита Федърби от вратата.
	Дейзи примигна. Никой не беше звънял.
	— А, Федърби! Точно ти ми трябваше! Тази _особа_ твърди, че е купила моята племенница, Дейзи.
	Федърби потръпна с артистичен ужас.
	— Но това не е _възможно_, милейди! Това е _робство_, което е престъпление и мисля, че се наказва с _бесило!_
	Дейзи стисна устни, за да преглътне усмивката си. И Федърби беше подслушвал зад вратата.
	Госпожа Би се хвана за гърлото.
	— Не, не… всичко това е недоразумение, ужасно недоразу…
	— Освен, разбира се, ако не се е случило, когато госпожица Дейзи е била още дете — добави Федърби, сякаш чак сега се сещаше. Той млъкна и погледна към госпожа Би, която с благодарност се хвана за извинението.
	— Да, да, беше дете, нямаше и десет години, нали, Дейзи, миличка?
	— В такъв случай — продължи Федърби, сякаш изобщо не го бяха прекъснали — към обвинението в робство ще се добави и използването на дете за неморални цели — също престъпление, което се наказва с обесване.
	— Не! Аз никога… Дейзи, кажи им, че никога не съм…
	Но Дейзи беше затиснала с юмрук устата си, бе притиснала лице към рамото на Флин и не можеше да изрече нито дума.
	— _Възможно_ ли е да обесят един човек два пъти, Федърби? — осведоми се лейди Биатрис.
	— Не, доколкото знам, милейди. Един път обикновено е достатъчен. Мисля, че палачът е много сръчен.
	Госпожа Би нададе стон.
	— Но аз никога… питайте Дейзи, тя ще ви каже! Никога не съм я карала…
	Лейди Биатрис вдигна лорнета си.
	— По онова време вие _сте били_ съдържателка на бордей, нали така? Мадам — струва ми се, че така го наричат.
	— Ами, да, бях, но…
	Федърби величествено вдигна рамене.
	— В такъв случай това няма да промени нищо, милейди. При всички положения ще увисне на бесилото.
	Госпожа Би заклати глава и жълтите къдрици трескаво заподскачаха.
	— Не, не, казвам ви, всичко това е недора…
	— Федърби, би ли довел Уилям, ако обичаш? — прекъсна я лейди Биатрис.
	— Тук съм, милейди — обади се лакеят и влезе в стаята.
	Дейзи осъзна, че навярно всички са стояли в коридора и са слушали.
	Очите на госпожа Би се разшириха. Уилям беше огромен — бивш боксьор с многократно чупен нос и две карфиолени уши. Той погледна към нея и сви и отпусна огромните си юмруци, нелепи и странно зловещи в белите му лакейски ръкавици.
	— Значи смятате, че сте купили и платили нашата Дейзи, тъй ли, госпожо? Тогава пък аз смятам, че ние с вас ще се поразходим заедно. — Той й се усмихна без капка веселост. — Чак до Боу Стрийт.
	— Не, не, не! — Госпожа Би скочи на крака и диво се огледа наоколо. — Всичко това е някаква грешка. Никога в живота си не съм виждала това момиче — зрението ми вече отслабва. — Тя погледна към Дейзи. — Това тъмна коса ли е? Не, моето момиче беше червенокосо — съвсем рижо. Госпожица Чанс? Никога не съм я чувала. Аз търсех госпожица Смит, но, изглежда, някой ме е подвел… съжалявам, че ви притесних… милейди…
	Тя направи припрян реверанс и хукна към вратата като кокошка под градушка.
	— Изпрати я до вратата, Федърби… — започна лейди Биатрис, но въпросната врата се затръшна още преди да е свършила. Настъпи кратка тишина.
	Лейди Биатрис си изтупа ръцете.
	— Смятам, че я обърнахме в паническо бягство. Федърби, шампанско, ако обичаш, и пет чаши. С Уилям бяхте великолепни. Дейзи, скъпа, вече можеш да свалиш юмрука си от устата — една дама не се държи така, скъпа моя, макар че това беше разумна тактика при тези обстоятелства.
	Всички избухнаха в смях.


	— Тя наистина ли те е купила, когато си била дете? — попита Флин на другата вечер. Лежаха на леглото в малката си таванска стаичка и наблюдаваха бурята, която се задаваше на хоризонта. Това беше първата им възможност да говорят насаме. Току-що се бяха любили.
	Дейзи кимна. Част от нея все още не можеше да спре да се чуди защо госпожа Би я беше захвърлила като чифт стари обувки. Доскоро искаше да чуе, че Морт е настоял, че някой е принудил госпожа Би да я изостави.
	Искаше да чуе, че е имало причина.
	Колко глупаво! Причина нямаше. Дейзи не означаваше нищо за госпожа Би — това беше очевидно.
	Винаги ставаше едно и също.
	— От родителите ти ли?
	— Не. Нали ти казах, аз съм намерено дете. Аз бях… — Тя се поколеба, но беше по-добре да му каже всичко и да се свършва. — Тя ме купи от един детски бордей.
	— _Какво?_ — възкликна Флин, надигна се на лакът и впери поглед в нея.
	— Всичко е наред. Никой не ме докосна. — Лицето й се разкриви в гримаса. — Веднага щом ме вкараха вътре, разбрах какво е това място. — Тя забеляза изражението му и добави: — Когато си израснал така, както израснах аз, научаваш всичко за тези места още като малък. Аз нямах намерение да го допусна. Заключиха ме в една стая, но аз се покатерих по комина — за щастие беше лято — и се качих на покрива. Тъкмо пълзях надолу, когато се подхлъзнах и паднах на калдъръма — пльос! — в краката на госпожа Би. Счупих си крака и тъй нататък.
	— Тя ли беше тази, която…
	— Не, не беше. Трябва да призная, че госпожа Би винаги е настоявала, че в бордеите не трябва да се използват малки деца.
	Флин изсумтя скептично.
	— Не, наистина. Знам какво мислиш за нея и не бъркаш. Тя е коравосърдечна жена, себична, безжалостна и корава като стари ботуши, но не е съвсем лоша и тогава прояви доброта към мен. Вдигна ме и ме занесе в дома си, без да обръща внимание на ужасното ми състояние…
	— Ужасно състояние ли?
	— Бях си счупила крака, нали ти казах. Госпожа Би плати на собственика на бордея един шилинг…
	— Един шилинг? — повтори той с възмущение. Не беше сигурен дали е обиден от малката сума или разярен, че изобщо са я продали. Предполагаше, че по малко и от двете.
	Дейзи сви рамене.
	— Е, със счупен крак той нямаше от мен никаква изгода, а винаги е от полза да поддържаш добри отношения със съседите си. Тя доведе един мъж да ми намести крака и да го превърже. Дори ми даде лауданум за болката — о, беше отвратителен! А после ме сложи на една пейка в ъгъла на кухнята, връчи ми игла, конец и куп дрехи за закърпване и ме остави да работя. Седях там и ших, докато кракът ми зарасна.
	Само че не беше зараснал правилно — Флин го знаеше.
	— В кухнята беше много хубаво. Винаги беше топло, имаше много хора — и храна! И то каква храна! Готвеха я за джентълмените, нали разбираш. След този ден никога вече не останах гладна. Така се научих да шия — преди това дори не бях хващала игла, но когато отново можех да ходя, вече знаех, че не само обичам да шия, а че съм много добра. Момичетата започнаха да ми носят дрехите си за закърпване, както и за цялостна поправка. Нали разбираш, ако всички тези неща не се бяха случили, сега нямаше да се намирам тук, където съм. — Тя се усмихна и добави: — Мисля, че извадих късмет.
	— Късмет ли?
	Как, по дяволите, можеше да му разкаже такава история и да заключи, че е _извадила късмет_?
	Тя се наведе напред и го целуна.
	— Накрая се озовах тук, нали? Над мой собствен магазин, с прекрасен мъж в леглото си и най-красивия изглед на света. Нахранена съм, имам си дом, имам сестри, имам една възрастна дама, която ме обича, и приятели — добри приятели. Какво повече мога да искам?
	Той погледна към лъчезарното й, открито лице и не можа да изрече нито дума. Нуждите на Дейзи бяха толкова прости. Той искаше толкова повече.
	Вместо това я целуна.
	Дейзи дори не се замисляше за деца. И защо да се замисля, след всичко, което беше преживяла? Родителите й я бяха изоставили още като бебе, никой не се беше грижил за нея, разни хора си я бяха предавали от ръка на ръка като нежелан пакет, докато накрая една застаряваща дърта вещица бе вдигнала едно съкрушено дете от калдъръма и го беше използвала години наред, без да му плаща… А в своето невежество и уязвимост Дейзи бе приела това за майчинска грижа.
	Той я прегърна още по-силно. Искаше му се да може да я запознае с майка си.


	— Е, добре, Дейзи, ти си следващата! — възкликна Джейн.
	— Кой, аз ли? За кое следващата? — Дейзи подскочи, изтръгната от унеса си.
	Или пък беше дрямка? Чувстваше се просто смазана. Това беше вечерта преди сватбата на Джейн и момичетата вечеряха за последен път заедно, по момичешки. През последните седмици Дейзи беше работила толкова усилено, за да стане всичко съвършено, че сега едва не заспа.
	— Следващата за кое? — попита тя отново.
	— Следващата, която ще се влюби и ще се омъжи, разбира се, глупаче! — отвърна Джейн. — Не ни ли слушаш?
	— Ето, хапни си препечена филийка — обади се Дамарис и подаде на Дейзи филия горещ, идеално препечен хляб.
	— Ти си тази, която не слуша, Джейн! — отвърна остро Дейзи, докато мажеше филийката с масло. — Аз няма да се омъжвам. Колко пъти си ме чувала да го казвам?
	Джейн се засмя.
	— Да, но със сестрите Чанс винаги става така.
	Дейзи й отправи скептичен поглед.
	— Как?
	— Ами така. Разбираш ли, първо милата Аби работеше като гувернантка, грижеше се за всички останали и беше сигурна, че никога няма да има възможност дори да се омъжи, камо ли да роди свое дете. — Джейн прегърна сестра си. — А виж я сега — можеш ли да си представиш по-влюбена двойка от нея и Макс? Виж само как грее — щастлива бъдеща майка!
	Аби се засмя, леко притеснена.
	— О, това е от светлината на огъня — измърмори тя, но не беше вярно. Наистина грееше.
	Дейзи никога не я беше виждала толкова красива. Аби открай време бе не толкова красива, колкото елегантна, но сега…
	Джейн продължи:
	— После скъпата Дамарис. Тя беше съвсем категорична, че никога няма да се омъжи. Искаше само малка къщичка и няколко кокошки, нали помните?
	— И сега наистина имам хубава малка къщичка и кокошки. — Дамарис сръчно плъзна една препечена филийка в чиния и я подаде на Джейн.
	— Имаш и милия Фреди, който е запленен от теб — продължи Джейн и се засмя, когато Дамарис се изчерви.
	— А после идвам аз… — въздъхна Джейн дълбоко и щастливо и се усмихна, загледана в блестящите въглени в огъня. Препечената й филийка седеше забравена в скута. Аби я взе и й я намаза с масло. — Бях толкова решена да не се влюбя и да сключа брак по сметка.
	Джейн се обърна към Дейзи.
	— Ти ми каза, че ще се влюбя в най-неподходящия мъж в Лондон, нали помниш? И наистина стана така. Моят скъп, скъп Закари… — Тя се размърда щастливо. — И така, нали виждаш, Дейзи, това е твоята съдба. Ти си следващата. Момичетата Чанс винаги получават това, което заслужават, а ти заслужаваш най-доброто.
	— Аз вече получих най-доброто — напомни й Дейзи. — Най-хубавият магазин в Лондон. А сега си яж филията.
	— Ооо, не съм гладна — отговори нехайно Джейн. — Не и за филийка.
	Замечтаният й поглед показваше за какво е гладна и това не беше никаква храна.
	— Да, но аз съм — взе Аби филийката, която беше намазала за Джейн. — Ужасно е! Постоянно съм гладна и все заспивам в най-неподходящия момент.
	— Бременна си и това е съвсем естествено — напомни й Дамарис.
	Дейзи, която беше отворила уста, за да признае, че напоследък и тя се чувства точно така, я затвори. Замисли се, пресметна наум. Погледна към Аби, сънена и закръглена, сияеща и щастлива.
	„Проклятие!“


>	18

E>
	В ума й цареше пълен хаос.
	Миналото, бъдещето, настоящето — всичко беше ужасно.
@	Джейн Остин, „Менсфийлд Парк“
E$

	_Беше надула корема._
	Вечерята беше свършила, Аби и Дамарис си отидоха у дома, при любящите си съпрузи, а Джейн си легна, за да се опита да поспи — изключено, беше прекалено възбудена — и да сънува или да фантазира за бъдещия си съпруг.
	И Дейзи беше превъзбудена, но по съвсем различна причина. Тя се извини, остави Джейн в леглото и отиде в работната си стая. Имаше нужда да остане сама, да помисли.
	„Надула съм корема, да го вземат дяволите!“
	Това не беше _възможно_. Тя преброи месеците. Кога за последен път използва платовете за месечно кръвотечение?
	Закъсняваше й от седмици. Провери два пъти, за да е сигурна, но проклятие, вече беше пропуснала две кръвотечения. И в последно време гърдите й бяха станали толкова чувствителни. Допреди малко си мислеше, че е от вниманието, което им посвещаваше Флин.
	Как се беше случило, по дяволите? Тя толкова внимаваше! Използваше методите, към които момичетата в бордея прибягваха, за да не забременеят.
	Всеки път ги използваше… Освен когато…
	Проклятие! Масата! Онзи първи път с Флин на масата. Не го беше очаквала, не се беше подготвила. След това започна да се грижи за всичко, но навярно вече е било прекалено късно. След дъжд качулка.
	Тя започна да ругае като каруцар.
	Дори не бе забелязала, че вече не използва кърпите — беше прекалено заета с магазина и всичко останало, а понякога жените пропускаха кръвотечението си, когато животът им станеше прекалено натоварен и тревожен. Но в нейния случай това не се дължеше нито на въодушевление, нито на тревога. Беше небрежност — чиста, глупава небрежност от нейна страна.
	Какво щеше да прави сега, по дяволите?
	Едно нещо беше ясно. Нямаше да каже на Флин. Той веднага щеше да я завлече в някоя църква и тя щеше да се окаже омъжена.
	Омъжена и надула корема, а Флин щеше да получи магазина й, прекрасния й магазин. А тя трябваше да стане дама — истинска дама с всичко останало, което включваше това, защото Флин го очакваше от съпругата си — да бъде изтънчена, елегантна, изпълнена с достойнство дама.
	С други думи, жена, която нямаше нищо общо с Дейзи.
	Щеше да е безнадеждна в тази задача, но трябваше да се усмихва, да се държи като дама и да се преструва и пред себе си, и пред всички останали, че не му е съсипала живота.
	Не, нямаше да каже на Флин.
	Имаше много неща, които една жена можеше да направи, когато се появи нежелано бебе. Да отиде при стариците на задните улички, с техните куки за плетене. Дейзи потръпна. Не, нямаше да отиде там.
	Можеше да роди бебето и да го даде на някого, както бе постъпила нейната майка. Не беше задължително да го увива в дрипи и да го оставя край канавката, както бяха оставили нея — или поне така бе чула. Имаше други възможности.
	В болницата за подхвърлени деца — „Капитан Корам“ — приемаха бебе, ако майката беше почтена — „морална“. Дейзи не познаваше нито една жена, която да е успяла да остави детето си там.
	А дори и да успееха, това не означаваше, че бебето ще е на сигурно място. В „Корам“ вземаха новородени — не по-големи от дванайсет месеца — и ги пращаха на дойки в провинцията. Някои от мъжете, които се навъртаха край бордея, си докарваха странични доходи, като вземаха бебета от „Корам“ — уж за да ги закарат при дойката, — но по пътя някои от тези бебета изчезваха.
	Бебетата умираха лесно — това го знаеше всеки.
	А дори и да оцелееха, веднъж Дейзи беше видяла някои от изоставените деца от „Корам“ и така и не успя да забрави безупречно измитите им личица и сивите им, спретнати, грозни дрехи, докато вървяха в идеална колона по две към църквата. Нито едно от тези клети мъничета не се усмихваше. Подготвяха ги за мрачен, изпълнен с дълг и дисциплина живот, в който нямаше да има и капка радост.
	Тя сложи ръка върху все още плоския си корем.
	— Не се тревожи, бебче — прошепна тя, — няма да те пратя там.
	Божичко! Какво правеше? Говореше на бебето, сякаш вече беше истински човек? Това бе най-ужасното нещо, което можеше да направи. Момичетата, които го правеха, вече никога не бяха същите, след като дадяха бебето на някого. Търсеха забрава в евтиния джин. Или в опиума.
	Тя не беше като тези момичета, не беше! Сега си имаше семейство и магазин. Не беше нито бедна, нито отчаяна, нито без приятели. Всичко с нейното бебе щеше да бъде наред.
	Можеше да го роди тайно и да го прати някъде в провинцията, на хубаво и сигурно място. При хора, които да се грижат добре за него. Да го накарат да се почувства желано, че там му е мястото.
	Едно бебе трябваше да знае, че е желано. И обичано.
	Имаше ли някъде такова място? Как щеше да го намери?
	Лейди Биатрис щеше да й помогне.
	— Лейди Биа е прекрасна — обърна се Дейзи към корема си. — Ще се погрижи да отидеш в прекрасен дом, където и да е той.
	Тя млъкна. Пак го правеше. Трябваше да спре.
	Сега щеше да си легне и да се опита да поспи. На сутринта щеше да поговори с лейди Биа… не, това беше сватбеният ден на Джейн. Трябваше да почака. Имаше предостатъчно време. Беше само в първия или втория месец.
	Тя погали корема си.
	— Мога да почакам. Все пак няма да изчезнеш, нали така?


	Сватбата на Джейн мина идеално. Младоженката, разбира се, изглеждаше зашеметяващо красива и грейнала от щастие. Тя, четирите й шаферки и лейди Биатрис носеха рокли, ушити от Дейзи… грешка, от фирма „Шанс“ — и изглеждаха ослепителни, нищо че го казваше Дейзи. Някои от гостенките също бяха с нейни тоалети.
	Да беше майка на булката, нямаше да се гордее толкова.
	Тя сложи ръка на корема си. Каква злополучна мисъл!
	— Корем ли те боли? — прошепна Флин в ухото й. Той беше шафер.
	Изглеждаше ослепително, прекрасно — и по изключение облечен не в пъстро, а в черно, бяло и сребристосиво. Навярно Фреди се беше наложил.
	— Не, добре съм — отговори тя, но избегна погледа му.
	— Днес те виждам да го правиш вече за трети или четвърти път.
	— Не, просто парфюмът на онази жена… Малко ми прилошава от него. — Това беше истина. — Извини ме, Флин. Трябва да тръгвам, да отида…
	Тя забързано се отдалечи. Не беше изискано да споменава нужника.
	През целия ден се опитваше да избягва Флин. Това беше трудна задача, тъй като и двамата имаха роля в церемонията, но се справи. По-рано той я попита дали се е случило нещо и тя изсъска:
	— Забрави ли, че трябва да сме дискретни? — И се отдалечи, като го остави да се мръщи след нея.
	Флин сякаш усещаше, че става нещо. Но това беше невъзможно. Той просто се държеше по обичайния начин — грижеше се за нея, държеше се така, сякаш тя бе някаква крехка… дама.
	Какво, по дяволите, щеше да прави, когато всички заминеха за провинцията, към новия дом на Джейн? Там щеше да има някакво първомайско тържество. Всички щяха да отидат — цялото семейство. Дори лейди Биатрис се беше съгласила да посети провинцията, която мразеше.
	Изглежда, и Флин щеше да дойде. Трудно щеше да го избягва на домашно празненство.
	Но по някакъв начин трябваше да се справи, защото беше ужасна лъжкиня и ако той продължеше да я пита какво има, щеше да се раздрънка.
	И да разруши живота му. Както и своя.


	Сватбата свърши, Джейн замина на меден месец и в къщата на площад „Бъркли“ стана ужасно тихо. Лейди Биатрис заяви, че е изтощена, и си легна рано. Дейзи не спираше да мисли за проблема си. Може би нямаше да замине за провинцията. Може би щеше да каже на всички, че трябва да остане заради магазина.
	Джейн щеше да е много наскърбена, ако Дейзи не отидеше на първото й празненство като младоженка в новия й дом.
	Но ако отидеше, присъствието на Флин щеше да представлява проблем. Тя бавно се заизкачва по стълбите към стаята си, без да спира да прехвърля в главата си все същите безполезни мисли. И се спря. Светлина ли виждаше под вратата на лейди Биатрис?
	Тя почука леко, в случай че възрастната дама е заспала на запалени лампи.
	— Влез — отговори един величествен глас.
	Дейзи подаде глава през вратата.
	— Будна ли сте?
	— Какво има, дете?
	Лейди Биатрис седеше в леглото, облегната на цял куп възглавници и облечена с един от нощните жакети на Дейзи — първия, който й беше ушила: розов, с рюшчета, много женствен. Тя потупа леглото в знак на покана.
	Дейзи влезе в стаята и седна на леглото.
	— Не можете да заспите ли?
	— Прекалено много вълнения — потвърди възрастната дама. — Джейн не беше ли красива като картинка? И този неин съпруг, толкова кра… — Млъкна и се намръщи. — Какво има, дете? — попита тя със съвсем друг тон.
	Дейзи преплете пръсти и ги стисна. Те трепереха. Някои момичета се озоваваха на улицата, ако забременееха. Собствените им семейства ги прогонваха. Лейди Биа може и да я представяше за своя племенница, но не й беше роднина.
	— Казвай какво има, моето момиче.
	Дейзи си пое дълбоко дъх.
	— Талията ми започна да расте.
	Лейди Биатрис погледна към нея и поклати глава.
	— Глупости. Изобщо не си дебела.
	— Не, _талията ми започна да расте_. Нали разбирате, аз съм _в деликатно положение_. — Дейзи не можеше да се насили да каже: „Очаквам щастливо събитие“, защото за нея това беше истинско нещастие. Нито пък можеше да понесе да изрече: „Семейството ни ще се увеличи.“ Тя направи жест с ръце, имитирайки буца над корема си.
	Лейди Биатрис се намръщи.
	— Мили боже! Имаш предвид, че си бременна? Няма нужда да го усукваш.
	Дейзи завъртя очи. Така и нямаше да схване тънкостите на тая работа, да си дама.
	— Да. Ами, добре, надула съм проклетия корем!
	— Не бъди вулгарна. И какво мисли господин Флин за състоянието ти?
	Дейзи ахна.
	— Откъде знаете, че е той?
	Лейди Биатрис изсумтя, сякаш отговорът беше толкова очевиден, че не си струваше да го облича в думи.
	— Е, какво ще правиш?
	— Не знам.
	Възрастната дама се намръщи.
	— Искаш да кажеш, че той не иска да се ожени за теб?
	— О, не, иска… щеше да поиска, ако знаеше. Но няма да му казвам.
	— Защо? Изпитай го, кажи му за бебето и му дай възможност да постъпи правилно.
	Дейзи я изгледа сърдито.
	— Той ме моли да се омъжа за него всеки скапан ден от седмици насам.
	— Без дори да знае за детето? Браво. Ето го отговора на твоя въпрос. Никой не може да те обвини, че си впримчила горкия човек. Съобщи му добрата новина и веднага ще започнем подготовка за сватбата. Всемогъщи Боже, четири сватби за една година! Ще капна от изтощение! — възкликна тя, безкрайно доволна.
	Дейзи не помръдна — продължи да седи на леглото, мълчеше и проследяваше с пръст десена на завивката.
	Лейди Биатрис вдигна лорнета си.
	— Казвай, момиче, какъв е проблемът?
	— Няма да се омъжа за него — измърмори Дейзи. — Не мога.
	Възрастната дама й отправи остър поглед.
	— Нали не си омъжена за друг? Защото, ако си…
	— Не съм омъжена. Просто… не мога.
	— Защо? Какъв е проблемът?
	Дейзи сви рамене.
	— Този път не можеш просто да свиеш рамене, скъпа моя — каза възрастната дама. — Хайде, обясни на старицата така, че да те разбере! Защо не можеш да се омъжиш за човек, който е красив, богат, лудо влюбен в теб… о, и от когото по една случайност очакваш дете?
	— Защото не мога, ето защо.
	— Е, това обяснява всичко. — Дръжката на лорнета започна да потропва нетърпеливо.
	— Заради магазина ми — каза най-накрая Дейзи. — Толкова дълго мечтах за това — цял живот, още откакто за пръв път хванах иглата и конеца и уших първата си рокля.
	Възрастната дама впери пронизващ поглед в нея.
	— Това ли е то? Един _магазин_ ти пречи да се омъжиш за най-чудесния мъж, когото съм виждала от доста време?
	Дейзи пак сви рамене.
	— Това е всичко, за което съм работила, всичко, за което съм мечтала. Но ако се омъжа за него, ще го загубя. Такъв е законът.
	— Глупости!
	— Вярно е…
	— Глупости! Празни приказки! Един магазин е _вещ_. Нещо, което може да се купи и продаде… или дори да изгори!
	Дейзи кръстоса пръсти, за да прогони лошия късмет. Възрастната дама продължи:
	— Един магазин не може да говори с теб, да спори, да те утешава или да те окуражава. Един магазин не може да те обича.
	Дейзи прехапа устна. Тя нямаше нужда от любов. Беше се справила чудесно и без нея.
	— Не можеш да избираш между магазин и човек.
	— Мога.
	Проблемът беше, че ставаше въпрос за двама души — Флин и бебето.
	Възрастната дама сви устни и я изгледа замислено.
	— А господин Флин? Нима няма дори да му кажеш за детето?
	— Това, което не знае, не може да го нарани — измърмори Дейзи, макар да съзнаваше, че не е истина. Колко часове в живота си беше прекарала, като се питаше за майка си, за баща си, за това какво се е случило? И защо?
	Съчиняваше си какви ли не истории, за да си обясни защо е трябвало да я изоставят.
	Понякога това, което човек не знаеше, се превръщаше в неизлекувана рана, която тихо забираше.
	Настъпи продължителна тишина. Отвън вятърът свиреше край стрехите.
	Лейди Биатрис се размърда, придърпа завивките около себе си.
	— А бебето?
	Устата на Дейзи потрепери.
	— Не знам — прошепна тя. — Мислех, че мога да я дам на някого, но…
	— О, значи вече е момиче, така ли?
	Дейзи кимна. Не можеше да каже как се беше случило, но по някакъв начин за нея бебето се бе превърнало в истински човек — малко момиченце с черна къдрава коса и големи сини очи като татко си. И тя не можеше, просто не можеше да го даде на някого, да го отгледат непознати, които може би нямаше да се грижат добре за него, нямаше да го обичат.
	— Мислех си, че може да има някакъв… някакъв начин да я задържим с нас. Тук.
	— Моля? Да отгледаш малкото си копеле в моята къща? Да, обществото много ще се зарадва, сигурна съм. Това наистина ще накара всички да се втурнат към магазина ти, не съм ли права?
	Дейзи потръпна, когато чу суровата истина, запратена към нея от този суров глас. Тя вдигна глава, наранена. Беше се надявала, че възрастната дама ще й помогне, че някак ще оправи всичко.
	Лейди Биатрис сви рамене без капка разкаяние.
	— Каква противна дума, нали? Но точно в това ще я превърнеш, ако не се омъжиш за господин Флин — в малко копеле. Знаеш какво е усещането, нали, Дейзи? Да си копеле. Предполагам, че не е много хубаво.
	Дейзи нямаше какво да отговори. Дори в най-долните коптори на Лондон копелетата бяха най-големите нищожества.
	— Знам, но какво друго мога да направя? — попита тя и лицето й се разкриви от болка.
	— О, ела тук, мило момиче. — Лейди Биатрис протегна ръце и Дейзи се хвърли в тях разплакана.
	— Мразя това… Аз никога не плача — хлъцна Дейзи след известно време.
	— Знам. Аби е същата. Чувала съм, че жените в твоето състояние са по-склонни да избухват в сълзи. Аз няма откъде да знам. — Възрастната дама отметна кичур влажна коса от слепоочието й и й подаде парче дантела.
	Дейзи попи очите си.
	— По-добре ли се чувстваш? Казват, че хубавият плач бил много полезен. Също толкова полезен, колкото… ами, онова, което се надявам, че си преживяла с господин Флин, макар че това, разбира се, са глупости. Тези, които го казват, очевидно никога не са имали добър мъж в леглото си. Просто няма място за сравнение. Освен това ти съсипва лицето — плачът, имам предвид, не другото.
	Дейзи се засмя треперливо. Старото момиче наистина обичаше да шокира хората.
	Лейди Биатрис се усмихна и потупа Дейзи по ръката.
	— А сега иди си измий лицето и си лягай, млада госпожице, и помисли какво ще правиш.
	Дейзи примигна.
	— Но аз си мислех… Искам да кажа, вие обичате да казвате на хората какво да правят.
	— Така е. Но в този случай ти нямаш нужда от съвет.
	— Напротив, имам.
	Възрастната дама поклати глава.
	— Само ти можеш да вземеш това решение — ти си тази, която ще живее с последствията от него. Ти, бебето и господин Флин. Но най-напред ще трябва да разбереш от какво се страхуваш толкова.
	— Да се страхувам ли?
	Лейди Биатрис кимна.
	— Да, страхуваш се. Дейзи Чанс, моето смело малко момиче, което е готово да се изправи срещу целия свят, което изрита една едра и ужасяващо противна готвачка в деня, в който се запознахме, се страхува.
	Дейзи прехапа устна. Искаше да го отрече, но не можеше. Боеше се за бъдещето, страхуваше се за бебето. Но всяко момиче си имаше гордост, затова тя успя да попита с част от обичайната си рязкост:
	— И от какво се страхувам тогава?
	— Не знам, мило момиче — отговори тихо възрастната дама. — Какъвто и да е коренът на страха ти, той е заровен дълбоко в теб. Погледни в сърцето си, дете, и разбери какво наистина искаш. А после се запитай от какво се боиш толкова. Защото, докато не разбереш какво е — и не се изправиш срещу него, — цял живот ще бягаш и никога няма да разбереш защо.


	Не можеше да реши, не можеше да реши, не можеше да реши. По дяволите, беше невъзможно!
	Дейзи се обърна в леглото за стотен път и удари по възглавницата си — също за стотен път. Можеше да обвини леглото — намираха се в провинцията, в новата къща на Джейн, а спането в чуждо легло винаги беше трудно през първите няколко нощи. Само че не беше от леглото.
	Нито пък се дължеше на странните, изнервящи звуци, които долитаха отвън. Тези викове, като на човек, когото изтезават, очевидно бяха на лисици. Които се съвкупяваха. Значи и лисиците крещяха. А после совите…
	Ненавиждаше провинцията. Беше пълна с буболечки. Слава богу, след няколко дни се връщаха в Лондон. Нямаше търпение. Но не провинцията и лисиците я държаха будна. Мислите й не спираха да се въртят в кръг.
	Лейди Биа грешеше. Дейзи не се страхуваше. Беше мислила за това и бе разбрала, че я плаши единствено бъдещето на бебето й. А това беше нещо, _за_ което се страхуваше, не нещо, _от_ което се страхуваше.
	Това, което й пречеше да заспи, беше чисто и просто необходимостта да реши какво да прави.
	Отговорът изглеждаше очевиден. Щеше да задържи момиченцето си, да го отгледа сама и ако лейди Биатрис не я искаше в къщата си, щеше да се изнесе.
	Щеше да намери малка къщичка — може би отначало дори само няколко стаи — и да плаща на някого да се грижи за бебето през деня, докато тя е в магазина.
	Можеше да се справи със ситуацията дискретно. Ако успееше, клиентките й нямаше дори да разберат.
	Да крие бебето си, сякаш се срамува от него.
	Обърна се и отново удари по възглавницата.
	_Копеле._ Толкова грозна дума! Тя цял живот щеше да виси над главата на дъщеря й.
	Дейзи се беше примирила с факта, че самата тя е копеле — от самото начало каза на всички, че е „незаконородена“. Но само защото нямаше друг избор — тя _наистина_ беше копеле и се различаваше от сестрите си така, както тебешир от сирене. „Незаконородена“ обясняваше всичко.
	Повечето семейства — повечето семейства от висшето общество — имаха по едно-две копелета, които държаха скрити в удобства някъде надалеч.
	Неколцина от най-високопоставените аристократи, които не се интересуваха от мнението на другите, признаваха копелетата си; но останалите ги криеха като мръсна малка тайна.
	Като Хариет в онази книга, „Ема“ — тя така и не разбра коя е в действителност. Знаеше само, че „някой“ е платил за издръжката и образованието й. Тя беше по-лъскав вариант на Дейзи. Нежелана. Захвърлена, само че не в канавката, а в хубаво аристократично училище.
	Дейзи притисна ръце към корема си. Изборът беше съвсем прост: да се омъжи за Флин, да загуби магазина си, да направи детето си законородено… и осигурено за цял живот, защото Флин беше богат. И защото той щеше да обича безумно това момиченце.
	Или да роди копеле и да го отгледа като някаква мръсна малка тайна.
	Всъщност нямаше никакъв избор.
	Защо тогава й беше толкова трудно да вземе решение?
	Трябваше да проведе разговор — не, нещо по-сериозно: _дискусия_ с Флин, но това не би трябвало да е прекалено трудно, нали така? Знаеше, че той ще се зарадва — Флин не криеше, че иска деца. А тя харесваше Флин, наистина го харесваше. И той я харесваше. Макар че тя не беше такова момиче, за каквото беше мечтал да се ожени. Всъщност бе точно обратното.
	Вече я беше помолил да се омъжи за него поне дузина пъти, макар тя да бе сигурна, че това се дължи просто на благородния му характер. Той все още я смяташе за почтено момиче, дори след като му разказа за бордея и всичко останало. Затова и сега щеше да прояви благородство и да се ожени за нея заради бебето. И да се преструва, че точно това е искал от самото начало.
	Защото беше такъв.
	Би трябвало да бъде съвсем просто. Но не беше, по дяволите!
	Заради магазина ли? Не знаеше. Тя обичаше магазина си, но лейди Биа имаше право: когато ставаше въпрос за избор между това да си бъде сама началник, да има своя хубав магазин и да стане прочута модистка, или да даде на това бебе живота, който то заслужаваше, всъщност не ставаше въпрос за никакъв избор.
	Можеше да загуби магазина. Щеше да й бъде тежко, след всичко, което бе сторила, за да го изгради, но все пак си бе доказала, че може да го постигне: да пожъне успех. След като се оженеха, Флин щеше да стане негов собственик.
	Дейзи обаче реши да погледне честно на ситуацията. Той може би щеше да й позволи да продължи да се отбива там — ако не можеше да управлява магазина, навярно би могла да измисля моделите на дрехите. Вероятно дори щеше да й върне магазина. Все пак каза, че тя може да му се довери.
	Но женените мъже очакваха от съпругите си да си стоят у дома, да ръководят домакинството и да отглеждат децата. Да бъдат съпруги. Дами. Да приемат гости и да организират приеми.
	Това нямаше да й хареса особено и отначало нямаше да се справя добре, но предполагаше, че би могла да се научи.
	Тя потръпна. След толкова отлагания най-накрая трябваше да се реши.
	Трябваше да каже на Флин.
	Утре.


	През целия ден отлагаше. Избягваше да остане насаме с него. Ужасяваше се от разговора, който знаеше, че трябва да проведе. _Разговора._
	И той усещаше, че става нещо. Наблюдаваше я като ястреб. Като сова. Като някоя от ония пусти лисици. И тя беше готова да се разкрещи като тях, макар и не по същата причина.
	А сега, за да стане всичко още по-лошо, останалите — младите — излязоха навън… по двойки. Защото, както никога, беше прекрасна топла нощ и грееше пълна луна. Колко романтично!
	В трапезарията останаха само старите хора… и Флин и Дейзи.
	Той погледна към нея с онзи замислен мрачен поглед, който я караше да потръпне. Ако не трябваше да мисли за бебето, за _дискусията_, която трябваше да проведат, на мига щеше да излети от трапезарията с него, за да се порадват на лунната светлина. Да се държат като лисици.
	Вместо това избегна погледа му.
	— Е, добре — обади се лейди Биатрис, — вие двамата ще излизате ли, или ще останете тук?
	— Аз оставам. — Дейзи взе тесте карти и започна да ги размесва… непохватно. Ръцете й трепереха. — От провинцията нощем ме побиват тръпки. На някой да му се играе на карти?
	Флин й отправи дълъг ироничен поглед и стана.
	— Ами значи аз мога да разходя кучето. Хайде, Цезар, Розово цветче или както там се казваш, с теб можем заедно да повием към луната.
	И той излезе през френските прозорци. Грозното куче на Джейн доволно се затътри до него.
	Лейди Биатрис го проследи с поглед.
	— Каква загуба! Да оставиш такъв чудесен мъж да вие към пълната луна — съвсем сам, само с кучето! — обърна се тя към стаята като цяло. После се обърна към Дейзи, вдигна лорнета си и попита тихо: — Още ли не си говорила с него?
	Дейзи вдигна рамене.
	Възрастната дама изсумтя.
	— Значи още те е страх, още бягаш.
	Дейзи погледна към нея.
	— Не, не ме е страх. Но след като го споменахте, най-добре да го свърша и да се приключва.
	Тя затрополи към френските прозорци.
	— Ей, Флин, почакай ме!


>	19

E>
	Един ден мислиш едно, а на следващия — друго. Появяват се нови обстоятелства и мненията се променят.
@	Джейн Остин, „Абатството Нортангър“
E$

	Нощем провинцията беше нещо ужасно. Направо зловещо. Трептяха храсти, пращяха дървета, нашепваха и се плъзгаха листа. Във, под и зад всичко това се спотайваха какви ли не създания. А луната може и да беше пълна и ярка — голяма, дебела златиста топка високо в небето, — но превръщаше всичко в сенки. Помръдващи, променящи се, зловещи сенки.
	Дейзи от все сърце предпочиташе тъмните улички на Лондон.
	Зад гърба си чу някакво ужасно тътрене, обърна се, зърна как някакъв висок силует върви в тъмното и едва не си изкара ума.
	— Божке, Флин, така ме стреснахте ти и това куче! — Тя забърза напред и го сграбчи за ръката. Проклятие! Не искаше да се държи толкова дружелюбно — беше планирала спокойна, рационална _дискусия_.
	— Да не си си променила мнението за мен, миличка? — попита той и преди Дейзи да успее да изрече нещо, я целуна.
	И, проклятие, и тя го целуна в отговор, целуна го така, сякаш нямаше и капка скапана воля! О, колко й бяха липсвали тези целувки, колко й беше липсвал той, а бяха минали само няколко дни! Просто й се струваше, че са били седмици.
	Ръката му обхвана гърдата й и чувствителността, която я прониза, я накара да дойде на себе си. Не беше дошла за целувка и гушкане под луната — трябваше да проведат _дискусия_.
	Тя се измъкна от прегръдката му. И незабавно усети как мразът на нощта я обгръща.
	— Случило ли се е нещо, Дейзи?
	Тя не можеше да види лицето му — беше в сянка.
	Пое дълбоко дъх.
	— Когато каза, че искаш да се ожениш за мен, сериозен ли беше?
	— Да — отвърна той без колебание.
	— Още ли искаш?
	— Да. Какво означава всичко това, Дейзи? От сватбата на сестра ти насам се държиш като котка с мокри лапи.
	— Сигурен ли си? Че искаш да се ожениш за мен, искам да кажа.
	Искаше й се да може да види лицето му, да разбере какво мисли, но той беше просто висок черен силует в мрака.
	— Да, по дяволите, сигурен съм! Защо?
	Тя преглътна.
	— Ще имам бебе.
	За един дълъг миг той не каза нищо — чуваше се единствено шумът от припкането на някакви създания в храстите или може би от кучето. Затова Дейзи добави, за да му стане ясно:
	— Ще _имаме_ бебе.
	— Сигурна ли си?
	Тя кимна и се вгледа отчаяно в потъналото му в сянка лице, опитваше се да разгадае изражението му в тъмното.
	А после видя проблясване на бели зъби. Разнесе се гръмко: „Ураааа!“ и две силни ръце я стиснаха. Той я завъртя в кръг, започна да я целува и прегръща, толкова щастлив, толкова развълнуван.
	Прилоша й. И не от въртенето.
	Най-накрая той я пусна и някак си в тъмното успя да намери пейка. Седна, дръпна я на коленете си и я сгуши до гърдите си. Дейзи изпита благодарност за топлината на тялото му. Сега луната осветяваше лицето му и тя се зарадва, защото това означаваше, че нейното е в сянка и той няма да може да види чувствата й.
	— Кога ще се роди?
	Тя дори не беше пресметнала.
	— Не съм сигурна. Мисля, че около Коледа.
	— Коледа? Колко хубаво! Коледно бебе.
	Той я прегърна, залюля я леко и в продължение на няколко минути не каза нищо. Тя очакваше следващия му въпрос.
	Мина доста време, преди да го чуе.
	— Как… искам да кажа, аз безкрайно се радвам за бебето, разбира се, ти дори не знаеш как се чувствам в този момент, момичето ми… — но гласът му леко се прекърши, а ръцете му я стиснаха по-силно — … но предполагах, че вземаш някакви мерки, за да предотвратиш…
	— Вземах. Но не и… първия път.
	— А, значи се е случило на масата, така ли? — Той се наведе и я целуна. — Каква сватба искаш? Бърза и тиха или голяма и шумна?
	— Ти как искаш?
	— Бих предпочел голяма и шумна, но може би, след като малкото вече е на път… — той леко я погали по корема — … ще бъде по-добре да я направим бърза и шумна. Как мислиш, ще се справиш ли? Знам, че ще искаш да си ушиеш красива рокля.
	— Ще се справя.
	Дейзи едва не се разплака. Той беше толкова великодушен, така съгласен с всичко, толкова добър, мил и благороден! От реакцията му човек би си помислил, че точно за това е мечтал. И може би наистина беше мечтал — за бебе.
	Но за съпруга като Дейзи? Никога.
	— Добре ли си, любима? Струваш ми се малко тиха.
	— Просто съм уморена — каза тя.
	Той се усмихна.
	— Това е от бебето.
	Изглеждаше толкова доволен, толкова щастлив. Тя усети как по бузата й се изтърколи една сълза и скришом я избърса.
	— Мисля, че искам вече да вляза вътре. Студено е. Човек не би помислил, че наближава лято, нали?
	— Ще кажем ли вече на хората? — попита той.
	Тя поклати глава.
	— Още не. Чак когато почне да ми личи. Засега съм казала само на лейди Биа — е, все на някого трябваше да кажа — добави тя, когато видя, че лицето му леко помръква. Усети пробождане на вина. Бащата трябваше да научи пръв.
	Той я размърда в прегръдките си, за да види лицето й, и попита тихо:
	— Искаш ли тази сватба, Дейзи? — И зачака. — Досега всеки път ми отказваше, затова знам, че се омъжваш за мен само заради бебето. И това не ме притеснява, в случай че се тревожиш. Но _ти_ искаш ли я?
	Тя се насили да се усмихне.
	— Да, радвам се, Флин, не се тревожи.
	— Заради магазина ли е? Защото нали знаеш, че ще ти го върна, още в мига, в който се оженим?
	— Не е заради магазина. Просто съм малко уморена и нали разбираш. — Докосна корема си. — Малко ми е лошо.
	Това не беше съвсем лъжа. Наистина й беше лошо, но не от бебето. От нея самата.


	— Значи си му казала — отбеляза лейди Биатрис в каретата, в която двете пътуваха обратно към Лондон.
	— Да, казах му.
	— И какво? Ох! Нищо няма да остане от тия мои пусти кокали! — добави възрастната дама, докато се тресяха по поредните дупки по пътя. Каретата поемаше тресенето много добре, но пътят беше в ужасно състояние. — Тази Джейн и нейното празненство! Представа нямам защо хората искат да живеят в тази ужасна провинция! Е, той какво каза?
	— Ще се оженим.
	— Чудесно! Кога?
	Дейзи сви рамене.
	— Предполагам, че скоро. Преди да почне да ми личи.
	Възрастната дама изсумтя.
	— Ти направо преливаш от ентусиазъм!
	Дейзи въздъхна.
	Настъпи тишина. Известно време продължиха да се лашкат мълчаливо, а после стигнаха до гладък участък от пътя.
	— Не си надникнала в сърцето си, нали?
	Дейзи пак сви рамене.
	— Защо тогава си толкова мрачна? Ако трябва да седя тук и да ти гледам нещастната физиономия през целия път до Лондон, ще искам да се гръмна, преди да стигнем.
	Дейзи въздъхна.
	— Той се държа толкова мило, когато му казах! Много се радва за бебето и се преструва на радостен и щастлив заради сватбата.
	— Преструва се?
	Дейзи вдигна глава.
	— Е, той със сигурност е разочарован, нали? Аз по нищо не приличам на съпругата, която искаше, но той се преструва, че е безкрайно доволен. — Почувства как лицето й се разкривява и потисна порива да избухне в сълзи.
	Възрастната дама я наблюдаваше с проницателните си стари очи.
	— В живота има по-страшни неща от разочарованието.
	Дейзи не каза нищо.
	— Аз разочаровах съпруга си, като не успях да му родя син — и изобщо дете. — Тя въздъхна. — Разбира се, неговото разочарование изобщо не можеше да се сравнява с моето. Скърбих години наред. — Унесена в мислите си, възрастната дама впери невиждащ поглед в пейзажа, който преминаваше край прозореца, и добави: — Знаеш ли, той никога не ме е обичал.
	Дейзи се премести от мястото си срещу посоката на движение и седна до възрастната дама. Пъхна пръсти в кокалестата стара ръка и я стисна.
	— Значи е бил глупак.
	Лейди Биа беше изпълнена с любов. Колко обич само беше изляла върху тях четирите, без да са й роднини.
	Лейди Биа й се усмихна.
	— В живота има и по-лоши неща от разочарованието. Но мисля, че не си справедлива към господин Флин. Той винаги ми е правил впечатление на човек, който знае какво точно иска, и очевидно иска теб.
	— Но аз не съм дама, а той все повтаряше…
	— О, за бога! За всичко е виновна оная дърта вещица, която те е отгледала. Имай малко вяра в себе си, момиче! Или ако не можеш, имай вяра във Флин. Той е от мъжете, на които може да се разчита. Но това всъщност е част от проблема, нали? Ти не обичаш да разчиташ на други хора, права ли съм? И за това пак е виновна онази ужасна жена. Говорила ли си с него за притесненията си?
	— Какъв е смисълът? Той само ще излъже, за да пощади чувствата ми.
	— И това го казва момиче, което не било уплашено! Питала ли си се на какво се дължи това — защо си мислиш, че те лъже, и защо те е страх да му кажеш как се чувстваш?
	Дейзи знаеше защо я лъже — защото беше толкова благороден, свестен, добър и мил. Не беше от мъжете, които нараняват чувствата на жените. Начинът, по който се отнесе с лейди Елизабет, го доказваше. Ако се беше оженил за нея, щеше да се държи по абсолютно същия начин — Дейзи бе сигурна в това. Той никога нямаше да допусне Дейзи да разбере, че го е разочаровала.
	Мисълта да живее с това знание до края на живота си беше като нож, забит в гърдите й.
	— Не е ли възможно да те обича?
	Дейзи поклати глава. Не беше възможно. Никога не й беше казвал подобно нещо, макар че имаше предостатъчно възможности. Насочи се към нея само защото тя беше наблизо — и достъпна, — след като лейди Елизабет го разочарова. И защото си мислеше, че я е съблазнил.
	— Възможно ли е ти да го обичаш?
	Дейзи прехапа устна. Разбира се, че го обичаше! Как би могла да не го обича? И тъй като го обичаше толкова много, знаеше, че е последната жена на този свят, за която той трябва да се ожени.
	Но бебето беше променило всичко.


	Насрочиха сватбата за първи юни — първия ден на лятото. Лейди Биатрис отказа да одобри бърза венчавка със специално разрешение. Не, те щяха да оповестят сватбата предварително, като почтени хора. Никой нямаше да може да обвини племенниците й, че е трябвало да се омъжат спешно… дори и наистина да беше така. А ако след раждането на бебето хората преброяха месеците… Ами, само някой с вулгарен, банален ум би се захванал с подобно нещо, а човек изобщо не трябваше да забелязва подобни личности. Какво ги засягаше?
	Във всеки случай първи юни беше най-ранната дата, в която „Сейнт Джордж“ на площад „Хановер“ — енорийската църква на лейди Биатрис — беше свободна за голяма венчавка. Лейди Биатрис и Федърби се бяха впуснали в приготовленията с цялата си енергия. Дейзи трябваше само да измисли моделите на роклите, които щяха да носят тя и момичетата, и да уреди да ги ушият. И на първи юни да се яви в църквата.
	Флин трябваше само да се яви в църквата. Откакто се върнаха в Лондон, Дейзи почти не го беше виждала — само в компанията на други хора, при това многобройни. Той идваше в къщата, но нея „я нямаше“. Изпращаше й бележки, но тя връщаше отговор, че е „заета с приготовленията за сватбата“, което беше чудовищна лъжа. Той дори изпращаше бележки в магазина с въпрос за „ръкавици“, но тя му ги връщаше с отговора, че нямат налични.
	Не искаше да се изправя пред него. Мисълта за сватбата я караше да се чувства все по-зле и по-зле.
	„Знам, че се омъжваш за мен само заради бебето.“
	Дейзи не спираше да мисли за това — за онзи разговор на лунна светлина. Наистина щеше да се омъжи за него заради бебето, но това не беше цялата истина.
	Не можеше да прогони от ума си мисълта, че според Флин тя смята един магазин за по-важен от него. Че обича магазина си повече от него.
	Това не беше вярно. Преди — може би, но в последно време Дейзи мисли много, погледна в сърцето си, както се изрази лейди Биа, и разбра, че това, което желае истински, повече от всичко на света, е Флин да я обича наистина.
	Така, както го обичаше тя.
	А се страхуваше, че ще го разочарова, ще го подведе. Ще го нарани, както се боеше, че вече е направила.
	Тя не беше такава съпруга, каквато той винаги беше искал, но беше умна, трудолюбива и можеше да постигне всяка цел. Щеше да работи, да се учи и да се превърне в най-добрата съпруга за него.
	През целия си живот бе принудена да се бори за всяко най-малко нещо и пусто да остане, щеше да се бори и за Флин!
	Изпрати бележка на Луиза Фостър. А после състави списък с нещата, които трябваше да направи.
	Отне й няколко дни, но когато свърши всичко, което беше намислила, тя изпрати бележка на Флин, че ръкавиците са пристигнали и може да ги вземе в осем часа вечерта на другия ден на обичайния адрес.
	И зачака.


	Всичките й служителки си бяха тръгнали. Дъждовните капки ту се удряха в прозореца, ту преставаха. Навън беше сиво и мрачно. Все още нямаше и следа от идващото лято. Дейзи запали свещите в тяхната таванска стаичка и зачака, като си повтаряше наум това, което щеше да му каже.
	Изпъна завивките и започна нервно да подрежда стаичката, макар че всичко си беше на мястото.
	Най-накрая той дойде. Протегна ръце към нея, но тя се дръпна назад и вдигна ръце, сякаш искаше да го отблъсне.
	— Седни, Флин. Трябва да ти кажа нещо.
	Той я погледна въпросително, сви рамене и седна на леглото.
	Тя пое дълбоко дъх.
	— Съжалявам… знам, че навярно мислиш, че съм разрушила живота ти, но…
	— Ти не си…
	— Остави ме да довърша, моля те. Достатъчно ми е трудно да ти кажа това и без да ме прекъсваш.
	— Добре, продължавай. — Той седна пак на леглото, скръсти ръце на гърдите си и зачака, насочвайки към нея цялото внимание на синия си поглед — поглед, който сякаш я приканваше да дойде в леглото. Разбира се, това само направи всичко още по-трудно. Но Дейзи беше твърдо решена да каже речта, която репетираше наум от дни.
	— Онази нощ в провинцията ти каза, че знаеш, че се омъжвам за теб само заради бебето… и това е вярно… донякъде. Но искам да знаеш, че ако бях… ако бях различен тип човек, може би някоя като лейди Елизабет, щях да се омъжа за теб на мига, Флин.
	Той се намръщи.
	— Ако се опитваш да ми кажеш, че си от дамите от Ланголен, няма да ти повярвам.
	Тя нетърпеливо махна с ръка.
	— Не, имам предвид, че ако бях дама — ако бях дама _по рождение_, имам предвид, с безупречни маниери и хубав език, вместо да говоря като продавачка на пазара…
	— Говориш глупости, момиче.
	— Остави ме да ти обясня, може ли? И спри да ме гледаш така — объркваш ме и ме караш да дърдоря. — Допреди малко в главата й всичко звучеше толкова разумно и просто. — Онази вечер ти каза нещо, което ме накара да си помисля, че според теб не се радвам на сватбата, че не искам да се омъжа за теб.
	— Ако съм казал подобно…
	— Тихо! И се радвам, и не се радвам. Себичната част от мен иска да се омъжи за теб, а онази част, която предпочитам да смятам за благородна — но всъщност е само страхлива и уплашена, — тази част не иска.
	— Предпочитам себичната част.
	— И мисля, че ти си мислиш, че обичам магазина повече от теб.
	Той не каза нищо. И сега Дейзи не знаеше дали мълчи, защото наистина си го мисли, или защото най-накрая е решил да не я прекъсва.
	— Затова се отказах от магазина.
	— Какво? Отказа…
	Тя рязко махна с ръка и той млъкна, а на лицето му се появи някакво особено изражение. Дейзи продължи:
	— Ако ще ти ставам съпруга, ще го направя както трябва, отначало докрай. Омъжените жени от висшето общество нямат магазини, освен това не искам да се срамуваш от мен. А това ще се случи, ако в дома ти дойдат гости, които са ми клиенти. Така че той вече е в миналото — магазинът. Надявам се да не си разчитал, че ще го получиш, когато се оженим, защото вече не е мой.
	— Кой…
	— Луиза, моят партньор в сянка. А сега млъкни — не съм свършила. — Тя си пое дълбоко дъх и изрече това, което през цялото време се страхуваше да каже. — Обичам те, Флин. Наистина те обичам — и не го казвам само за да те зарадвам. Знаеш, че не умея да лъжа.
	Погледът му омекна.
	— Знам — съгласи се той и протегна ръце към нея.
	— И знам, че просто се държиш благородно и… не, не ме докосвай, не съм свършила. Знам, че не съм подходяща за теб, но ти _обещавам_, Флин, че няма да съжаляваш! Ще направя всичко по силите си, за да стана… да се _превърна_ в съпруга, с която да се гордееш. Ще се науча да се държа като истинска дама — лейди Биатрис ще ми помогне. Ще спра да ругая, ще се науча да говоря правилно и…
	— Ще разнасяш кошници с храна на моите бедни?
	Тя присви очи.
	— Не смей да се шегуваш с това, Патрик Флин! Съвсем сериозна съм!
	— Знам, глупаво момиченце такова. — Той се наведе напред, придърпа я в обятията си и се претърколи на леглото заедно с нея.
	— Не съм свършила — каза тя.
	— Напротив, свърши. Сега е твой ред да ме изслушаш.
	Той я целуна.
	— Сега готова ли си да слушаш?
	— Не съм ти обяс…
	Той отново я целуна.
	— Не спирай да говориш. Всеки път, когато отвориш уста, аз ще те целувам.
	Тя стисна устни и го погледна сърдито. Той не приемаше сериозно нито едно от нещата, които му казваше.
	— В цялата тази история бях голям идиот — каза й той. — Първото нещо, което трябваше да ти кажа, а не ти казах, беше, че те обичам, момиче.
	Очите й се разшириха.
	— Обичам те с цялото си сърце. Ти си моята друга половина, не го ли знаеш?
	Той я целуна продължително и властно, с целувка, която беше едновременно декларация и потвърждение, и ако отначало не му повярва, ако си помисли, че го казва само за да бъде мил, думите и имената, с които я наричаше между целувките, прогониха поне част от съмненията.
	Скоро и двамата трепереха от жажда, смъкнаха дрехите си и се строполиха обратно на леглото.
	Той посегна към нея, но се поколеба.
	— Дали е безопасно? Нали бебето няма да пострада?
	— Безопасно е — увери го тя, беше питала Аби. И го придърпа към себе си.
	Той я люби с тиха енергия, от която очите й се насълзиха, без да спира да нашепва галени имена и да повтаря обяснението си в любов, и това беше тяхната лична клетва. „С моята плът те призовавам…“
	Стигнаха до върха заедно. Телата им се движеха в съвършена хармония.
	После останаха да лежат безмълвно, сгушени един до друг, заслушани в лекото трополене на дъжда по прозореца над главите им и в капенето на водата в капчуците. Отвъд техния малък рай огромният Лондон продължаваше да шуми, без да обръща внимание на падащата нощ, винаги оживен, вечно променящ се.
	Флин я притисна до себе си, така че телата им се допираха плътно, топли и преситени. Той я галеше почти разсеяно. Дейзи се чувстваше обожавана, ценена. И обичана.
	Когато й каза, че я обича, тя му повярва — Флин беше обичлив човек, — но въпреки това знаеше, че не е подходяща съпруга за него.
	Той може и да се шегуваше, да твърдеше, че не му пречи това, че тя не е истинска дама. Но на _нея_ й пречеше. Той заслужаваше най-доброто и тя се зарече пред себе си, че ще го получи.
	Можеше да постигне всяка цел. Щеше да се превърне в съпругата, от която Флин имаше нужда.
	— Не е ли странно, любов моя? — промълви той след известно време. — Мисля, че съм те обичал през цялото време, почти от самото начало, но бях толкова решен да…
	— Да се ожениш за прекрасна дама.
	— Точно така, и не можех да видя това, което е било под носа ми — най-милото, смело, любящо, докачливо, твърдоглаво момиче на света.
	Тя сбърчи нос.
	— Твърдоглаво ли?
	Той изпухтя развеселено и я целуна по носа.
	— Точно такава си, мила, но аз обичам дори това.
	Настъпи продължителна тишина. Дейзи не беше свикнала да чува някой да казва: „Обичам те“. Не и на нея. Не и в смисъла, който имаше предвид той.
	Това я накара да се почувства толкова смирена. Толкова недостойна.
	— Ще стана истинска дама, Флин, обещавам ти.
	Той нетърпеливо въздъхна, надигна се на лакът и я погледна.
	— Още ли мислиш за това? За бога, Дейзи, нали ти казах, че те обичам! Това нищо ли не означава за теб?
	— Означава _всичко_ — промълви тя и очите й се наляха със сълзи. — И точно затова…
	Той я целуна.
	— Пак говориш глупости. Не искам съвършена дама — искам _теб_.
	Погледна я в разширените, изпълнени със съмнение очи и поклати глава.
	Тя не му вярваше и той не можеше да я обвинява, не и след като толкова време не беше спрял да дърдори за най-изисканата дама в Лондон. Държа се като пълен глупак — постоянно говореше за съвършени дами, когато идеалната жена е била пред него през цялото време.
	Неговата Дейзи не беше от момичетата, които се доверяват лесно, и в това нямаше нищо чудно, като се имаше предвид отношението, което бе получавала от хората цял живот. Доколкото Флин разбираше, всеки, когото беше обичала, я бе предавал — освен сестрите й и лейди Биа, а тя беше с тях само от една година.
	Флин разполагаше с цял живот, за да й покаже, че вече ще е различно. Но точно сега трябваше да я накара да разбере.


>	20

E>
	Не зная нито часа, нито мястото, нито погледа, нито думите, с които е започнало. Толкова отдавна беше. Вече се бях влюбил, преди да осъзная, че съм започнал да се влюбвам.
@	Джейн Остин, „Гордост и предразсъдъци“
E$

	— Дейзи, любов моя, като знам как оная дърта кучка от бордея говори с теб онзи път… нищо чудно, че не искаш да ми повярваш. През целия ти живот те е мачкала, дърпала те е надолу, казвала ти е, че не струваш, че си само за посмешище, опитвала се е да смачка самочувствието ти. Боже мой, скъпа, как си израснала по този начин, а си станала толкова силна, мила и почтена…
	Тя издаде лек, приглушен звук на несъгласие.
	— Такава си. Ти си като… — Той затърси в ума си някакви думи, които да я накарат да разбере. — Ти си като Дамаска стомана.
	— Стомана ли? — погледна го невярващо тя.
	— Дамаската стомана е прочута — най-добрата стомана на света. Добре изкована, закалена в огън и после в драконова кръв. Ти си точно такава, заради трудния ти живот. Мечовете от Дамаска стомана са най-добрите в целия свят.
	Тя го стрелна с бърз поглед, сякаш се чудеше дали е сериозен.
	— Божке, Флин! Май знам кой е драконът, но… Значи мислиш, че съм като тези мечове?
	— Такава си — увери я той. — Силна, красива, гъвкава и вълшебно остра. И безкрайно ценна.
	Тя изсумтя.
	— Аз пък си мислех, че съм ножницата, а ти — мечът.
	Ръката й се плъзна към „меча“ му и го погали и той се засмя.
	Отново се любиха. Но после, когато останаха да лежат тихо, заслушани в капчуците и дрънченето на колите по калдъръма, Флин си помисли, че още не е успял да я накара да разбере. Че е превърнала темата в шега, защото се чувства неудобно при мисълта, че е добра, прекрасна и достойна за любов.
	— Виждам, че ще трябва да обясня откъде ми хрумна тази представа за „най-прекрасната дама“ — или по-скоро откъде си мисля, че ми хрумна, защото един Бог знае откъде ни хрумват някои идеи.
	Той я сгуши до себе си.
	— Нали ти разказах за майка ми и баща ми в Ирландия и как свърши всичко.
	Тя кимна.
	— Години наред се опитвах да не мисля за тях, да не си спомням. Беше прекалено болезнено.
	Тя го прегърна, легнала на гърдите му, топла и мека. Неговата Дейзи още не му вярваше, че наистина я обича и желае, но беше такава любяща, щедра душа.
	— Откакто дойдох в Лондон, започнах да си спомням все повече неща. Можеш ли да повярваш, че всички тези мисли започнаха с една синя кана за чай.
	Разказа й за сервиза за чай, който беше видял на онази витрина, и как той беше събудил стар спомен и му бе помогнал да разнищи всичките си представи за лейди Елизабет.
	— Разбираш ли, когато я видях за първи път, тя наливаше чай на гостите си и това някак си ме накара да реша, че тя е жената.
	Дейзи го погледна странно.
	— Значи си щял да се ожениш за нея заради една кана?
	Той се засмя.
	— Не съвсем. Заради това, което каната символизираше — но тогава изобщо не го разбрах. Преди целувката на едно определено момиче да ми върне здравия разум.
	Тя го целуна по гърдите и потърка буза в тях.
	— По-късно осъзнах, че не е само това, а неща, които бях забравил, идеи, които някак си се бяха изкривили в съзнанието ми.
	Разказа й как си е спомнил думите на баща си от добрите времена, преди злополуката — как повтарял, че се е оженил за най-прекрасната млада дама в три графства.
	— А майка ми се смееше, изчервяваше се и казваше: „Само три ли?“ А баща ми я придърпваше в скута си и казваше: „В цялата страна, момиче. Ожених се за най-прекрасното момиче в цяла Ирландия.“ И я целуваше. Тогава още бях момче, но те го казваха често и го запомних. Но след злополуката той никога не я притегли отново в скута си така.
	В стаичката се възцари кратка тишина.
	— Някак си успях да избутам този спомен настрана. Забравих го, но някаква част от мен не го пускаше да си отиде. И с времето той се втвърди и измени, докато накрая се превърнах в гръмогласен идиот, който твърдеше пред всички, че ще се ожени за най-прекрасната млада дама в цял Лондон — и го вярваше. И мислех, че това означава дъщеря на граф — нещо като символ на всичко, което бях постигнал в живота си.
	Той погледна към Дейзи.
	— А всъщност това, което наистина исках дълбоко в себе си, беше съпруга като тази, която имаше баща ми — любяща жена с топло сърце, която да споделя леглото и живота ми и заедно да създадем семейство.
	В очите на Дейзи заблестяха непролети сълзи.
	— Не си давах сметка, че правилната жена е тук, под носа ми, докато не те целунах, Дейзи. А след като го направих… ами… — Той се ухили със съжаление. — Така ми се падаше — намерих моето момиче, а то изобщо не ме искаше. Искаше само от време на време да ме използва като играчка. Това се отрази ужасно на самоуважението ми. Но аз обичам предизвикателствата.
	— Никога не си бил играчка — измънка тя, засрамена.
	— Нали казваше, че имаш всичко, от което някога си имала нужда — твоето семейство, магазина ти, храна на масата и мъж в леглото ти.
	— Нямах предвид който и да било мъж, имах предвид теб.
	— И че никога не си искала деца.
	Настъпи кратко мълчание.
	— Знам. Преди да забременея, дори не помислях за това. А когато се случи, ужасно се уплаших. Още ме е страх. Не знам нищо за бебетата. — Тя сложи закрилнически ръка на корема си. — Но осъзнах, че я искам. Че я обичам.
	Флин сложи ръка върху нейната.
	— „Нея“ ли?
	Тя кимна.
	— И искам тя да има всичко, което аз нямах — майка, баща, дом. Може никога да не съм го искала, Флин, но ще бъда възможно най-добрата майка и съпруга.
	— Знам, любов моя. Ти никога не правиш нищо половинчато, нали?
	— Какъв е смисълът от половинчатите неща? Ако искаш нещо, трябва да си го вземеш.
	— Точно така мисля и аз — съгласи се Флин и я целуна по главата. — Значи смяташ, че е момиче?
	— Да, разбира се.
	— Може да е момче.
	Тя се втренчи в него и в погледа й се появи лека паника.
	— Не може да е момче. Не знам нищо за момчетата.
	Той се усмихна.
	— Аз знам. Не забравяй. Ние сме двама.
	Тя го погледна, намръщи се и поклати глава.
	— Не, момиче е, знам, че е момиче. С черна къдрава коса и големи сини очи.
	— Звучи прекрасно.
	— Значи няма да имаш нищо против, ако не е момче? Наследник?
	Той поклати глава.
	— Каквото и да реши да ни изпрати Господ. Просто искам теб и да имаме семейство. Ти си най-важна.
	Очите й отново се наляха със сълзи.
	— Ще се науча да съм по-добра…
	Той завъртя очи.
	— За бога, жено, няма ли да разбереш? _Нищо_ не искам да научаваш! Искам _теб_, Дейзи Чанс, точно такава, каквато си — неотстъпчива, трудна, ужасно упорита, ругаеща, удряща, любяща. Такава, каквато си.
	Той я погледна сърдито, раздразнен от упорития й отказ да разбере.
	— Ти си жената, в която се влюбих. Защо, по дяволите, ще искам да се променяш?
	Тя го погледна и се намръщи объркана.
	— Мислех, че си амбициозен?
	— Такъв съм.
	— В такъв случай ще ти трябва жена, която също да е амбициозна.
	— Да, и? Ти си амбициозна.
	— Е, да, наистина имах амбиции за магазина. Но той вече не е мой, или забрави?
	Той се намръщи и я погледна предпазливо.
	— Всъщност не. Мой е.
	Тя отметна глава назад и го погледна смаяно.
	— _Твой_ ли? Как? Да не си разбрал, че…
	Той се намръщи. Знаеше, че това няма да й хареса. Но трябваше да го изрече.
	— Аз съм твоят партньор в сянка, Дейзи.
	Тя примигна и поклати глава.
	— Какви ги говориш, Флин? Луиза…
	— … е вдовица на един мой стар приятел.
	Тя се дръпна назад, надигна се в леглото и го погледна с присвити от гняв очи.
	— _Каква_ е?
	Той вдигна ръце, за да я умиротвори.
	— Не се сърди, миличка. Ти така упорито настояваше, че не искаш да ти бъда партньор, и когато срещнах Луиза съвсем случайно, тя ми каза, че няма определена работа, а животът в обществото й се струва малко скучен след живота, който със съпруга й водиха в Далечния изток. Затова й разказах какво става и й дадох пари, които да инвестира в твоя бизнес.
	Възцари се продължителна тишина. Флин виждаше, че Дейзи не е доволна.
	Стегна се и зачака удара, но той така и не дойде.
	Очите й все още блестяха от гняв, но и от чувството, че е предадена. Тя вдигна брадичка.
	— Никога не си вярвал, че ще успея сама, нали?
	Той седна в леглото и я стисна за ръцете.
	— Съвсем не, миличка. Направих го, защото ти се пребиваше от работа по цял ден, не си позволяваше никакви забавления и изобщо бе започнала да се превръщаш в измършавяла, бледа сянка на момичето, което обичах. — Той вдигна ръце и нежно обхвана лицето й. — Не издържах да те гледам така, момиче, не и когато решението беше толкова просто.
	Тя преглътна и отблъсна ръцете му.
	— Ти ме излъга, Флин. — Опита се да прикрие болката в гласа си, но тя беше прекалено дълбока.
	Той кимна.
	— Знам. И се извинявам. Но не съжалявам. Ако трябва, пак ще го направя.
	Тя се намръщи и отвори уста да каже нещо, но той я изпревари:
	— Трябваше да те излъжа — това беше единственият начин. Защото ти не можеше да се насилиш да ми повярваш.
	Настъпи тишина и Флин добави:
	— Знам, че нараних чувствата ти, миличка, но помисли си в какво положение щеше да се намираш, ако не те бях излъгал.
	Тя се замисли. Сега нямаше да има прекрасния си магазин, нямаше да има това великолепно откриване, нито половин Лондон за клиенти. Нямаше да има цял куп момичета, които да работят за нея и да правят собствения си живот по-добър. Нямаше да има и приятелка като Луиза.
	И най-важното от всичко: нямаше да има тези вълшебни, прелестни мигове с Флин тук, в тяхното любовно гнездо на малкия таван. Навярно изобщо нямаше да има Флин. Нито пък бебето.
	При тази мисъл гневът й се стопи.
	— Бях ужасно упорита, нали?
	— Просто не искаше да смесваш работата с приятелството, струва ми се, и това не е толкова лошо. И беше притеснена, че ще стъпча начинанието ти с големите си тромави крака, ще ти казвам какво да правиш и ще си пъхам носа там, където не искаш.
	Тя въздъхна.
	— Донякъде. Но преди всичко, защото преди теб никога не бях срещала мъж, на когото _мога_ да се доверя. Съжалявам, Флин. Не бях права.
	— О, недей да съжаляваш, миличка. Това ми помогна да разбера защо точно ти си идеалната жена за мен.
	Тя го погледна и се намръщи озадачено.
	— Как така?
	— Ти и аз, любима, сме двете части на едно цяло. И двамата сме амбициозни, и двамата не се интересуваме от вида си…
	— Ей! Аз много се интересувам от…
	— Нямам предвид външния вид, а впечатлението, което оставяме у другите хора. Ако наистина те интересуваше, щеше да положиш повече усилия в ония уроци на лейди Биа по изискано поведение.
	Тя кимна унило, признавайки, че е прав.
	— А ако се бях оженил за някоя като лейди Елизабет, никога нямаше да мога да говоря за нещата, които ме интересуват — за последните ми начинания или новите делови възможности — на закуска или на вечеря.
	— Това би било вулгарно — съгласи се Дейзи, имитирайки лейди Биа.
	— Точно така. Ако го правех, тя щеше да бъде неизменно любезна и да търпи вулгарността ми, докато с теб можем да говорим за тези неща часове наред. — Той я привлече към себе си. — Дори когато лежим сгушени в леглото.
	— Да, защото бизнесът е интересен.
	— Така е. И за теб, и за мен. А ако си мислиш, че говоря глупости, ще ми го кажеш направо, в лицето, вместо да се криеш зад учтиви фрази и да мислиш, че само това, което е на повърхността, има значение. Да се оженя за дъщерята на някой лорд щеше да е най-глупавата възможна постъпка. Щях да се чувствам като външен човек в собствения си дом и още по-лошо — щях да се отегчавам. С теб никога не се отегчавам. С теб ще се любим, ще спорим и пак ще се любим.
	Той отново я целуна. Вече започваше да му вярва.
	— Е, добре, кого ще вземем да управлява магазина? — попита Дейзи след известно време.
	Той я изгледа странно.
	— Теб, разбира се.
	— _Какво? –_ изгледа го тя, абсолютно смаяна.
	— Нали не си мислиш, че ще го запазя за себе си? Какво ще правя аз с магазин за дамски рокли? Ако искаш, ще ти го припиша още сега. Имаш ли перо и хартия? — Той се огледа.
	Беше й трудно да възприеме случващото се. Години наред се беше тревожила, че някой мъж ще й отнеме бизнеса — и наистина се беше случило — а сега той й го връщаше като… като загубена носна кърпичка.
	— Не се тревожи, това може да почака до сватбата.
	— Но аз мислех…
	— Вярвам ти, Флин — прекъсна го тя, наведе се и го целуна. — Но не мога да продължа да работя в магазина. Нали не си забравил, че ще бъда омъжена жена? Омъжените жени не работят.
	Той я погледна и вдигна вежди.
	— Значи искаш да се откажеш от бизнеса, за който работи толкова усилено?
	— Разбира се, че не, но си мислех…
	— За нищо на света не бих те накарал да се откажеш от мечтата си, миличка. Ако искаш да продължиш да управляваш магазина си, не виждам защо да не го правиш. Имаме достатъчно пари и ще наемем помощнички за бебето. Колкото до това какво ще си помислят хората — не им влиза в работата.
	Той я притегли към себе си за дълга, топла прегръдка.
	— Слушай… чуваш ли?
	Тя се заслуша.
	— Нищичко не чувам.
	— Чуваш, чуваш — шума на Лондон. Той е там, оживен, зает с работа, с измами, с купуване и продаване, нищо че е тъмно. Този град никога не спи. Светът се променя, миличка, и ние се променяме в крак с времето. Но големците — повечето от тях — не се променят. Знаят, че промяната идва, но не се оглеждат и не се учат — упорстват, затягат строя, затварят се все повече в общността на себеподобните си и се опитват да задържат хора като теб и мен извън нея. А не разбират, че миналото вече няма значение. Няма значение кои са били предците ти, няма значение дали знаеш коя вилица да вземеш и така нататък. Това не се случва само в Лондон, или дори само в кралството — случва се в целия свят. Ти и аз, Дейзи — ние сме граждани на света. Аз имам търговски бизнес, който обхваща целия свят, и…
	— Аз никога не съм излизала от Лондон, освен когато ходихме в провинциалните къщи на сестрите ми.
	— Ще те заведа във Венеция на меден месец.
	Тя поклати глава.
	— Не, чух, че този град потъва. Дамарис и Фреди ходиха там само преди няколко месеца.
	Той се засмя.
	Тя продължи:
	— Но да, разбирам какво имаш предвид. И все пак важните клечки още имат голямо влияние.
	— Да, но ние имаме много приятели. Няма нужда да се правим на важни клечки — ще бъдем просто такива, каквито сме, и ще знаем, че приятелите ни са истински. И ще се погрижим това бебе — погали корема й — да получи всички възможности, които ние не сме имали. Но да не се мисли за по-добро от другите само защото е родено в охолство.
	Тя се обърна към него.
	— Мислех си за това… къде ще живеем.
	— Където искаш.
	Тя сбърчи нос.
	— Чакай да чуеш идеята ми. Може и да не ти хареса. — И му я обясни.
	Той се засмя.
	— Този план ми изглежда чудесен, но не зависи от мен, нали?


	— Това ми изглежда зловещо — отбеляза лейди Биатрис, докато Федърби въвеждаше Дейзи и Флин в салона. — Прилича ми на делегация.
	Дейзи преглътна с усилие.
	— Трябва да ви питаме нещо и преди да ви кажем какво е, искаме да знаете, че идеята е моя, а не на Флин… Ако искате да знаете кого да обвинявате.
	— Разбирам. И какво, ще стърчиш над мен с изражение, сякаш те водят към гилотината, или ще седнеш като цивилизован човек?
	Двамата седнаха един до друг на дивана с лице към нея.
	— Работата е там, че… — започна Дейзи.
	— Покажи ми ръцете си, момиче! — нареди отсечено възрастната дама.
	Дейзи и Флин се спогледаха объркано и Дейзи протегна ръце.
	Лейди Биатрис им хвърли бърз поглед, изсумтя и насочи лорнета си към Флин.
	— Откога сте сгодени? Пуснахме съобщения във вестниците, обявихме имената ви в църквата, а това момиче _още_ не носи годежен пръстен?
	Флин примигна и погледна към Дейзи.
	— Извинявай — каза той, — изплъзна ми се от ума. Разбира се, ще отида да…
	— Не му се е изплъзнало от ума, просто нямаше възможност — прекъсна го Дейзи. — До днес аз отказвах да го видя или да говоря с него.
	Лорнетът се плъзна над тях и за един дълъг миг се спря върху ръката на Дейзи, хванала тази на Флин под прикритието на полите й.
	— Но сега се виждате и говорите?
	— Да, милейди — ухили се Флин и обви ръка около Дейзи, дързък и безцеремонен както винаги.
	Дейзи се опита да сдържи усмивката си, но не успя.
	Възрастната дама подсмръкна и се опита да си придаде строг вид.
	— Време беше да уредите нещата. Сега ви трябва пръстен.
	— Да, госпожо, и аз ще…
	— Федърби?
	— Милейди — появи се сякаш от нищото Федърби, извади от джоба си една кутийка, поклони се и я връчи на възрастната дама.
	Дейзи ахна.
	Лейди Биатрис не заговори веднага. Вместо това започна да обръща кутийката между изкривените си стари пръсти.
	— Може да не е подходящо, разбира се. Може да предпочетете нещо по-лъскаво, по-модерно.
	Дейзи не каза нищо. Флин погледна към нея. Тя беше пребледняла и бе затаила дъх.
	— Както иска Дейзи.
	Възрастната дама кимна.
	— Не знам каква част от нашата история ви е известна, господин Флин. Нашето момиче се отличава с голяма вярност и не обича да клюкарства, но когато се запознахме, аз се намирах в много тежка ситуация. Не искам да навлизам в подробности, но чаках да умра, сама и загубила надежда… Докато моите мили момичета не се появиха в живота ми. Прислужниците ми бяха откраднали всичките скъпоценности, или поне така си мислех. Оказа се, че са били фалшиви — всички, освен пръстените ми, които никога не свалях, така че покойният ми съпруг не можа да се добере до тях. Мислех, че и те са откраднати, но когато се преместихме тук и милите Федърби и Уилям разглобиха леглото ми, ги намериха в тайна дупка в колоната, която бях накарала да издълбаят преди цяла вечност. Навярно съм скрила пръстените там и съм забравила. Разбирате ли, аз бях много болна.
	Тя въздъхна, отдадена на спомените.
	— Четири пръстена, четири камъка. Дадох на Аби смарагда, на Дамарис сапфира, на Джейн рубина и сега много бих искала моята скъпа Дейзи да приеме диаманта. — Тя протегна кутията към Дейзи.
	Дейзи не помръдна.
	Флин погледна към нея и видя, че примигва, за да прогони сълзите си.
	— Всичките ми момичета са ми безкрайно скъпи, но това тук — както се надявам, че ще оцените, господин Флин — е рядко, безценно и изпълнено със светлина, също като диамант.
	Флин стана и взе от ръцете й малката кутийка.
	— О, оценявам го, милейди. Тя е тази, която не разбира колко е безценна, но съм си поставил за цел да променя това.
	— Добро момче!
	Той се върна до дивана, но вместо да седне, падна на коляно, отвори кутийката, извади златен пръстен с най-превъзходния диамант, който беше виждал, и попита:
	— Дейзи Чанс, ще приемеш ли този диамантен пръстен, не само като годежен пръстен и залог за любовта ми, а и като спомен за лейди Биатрис, сестрите ти и всички, които те обичат?
	Лицето й се разкриви, но тя протегна ръка, разтреперана като листо. Флин сложи пръстена на пръста й и той й пасна идеално.
	— Прекрасно, мое мило момче, просто прекрасно! — промълви лейди Биатрис и попи очите си с фина дантелена кърпичка. Зад нея Федърби се извърна и дискретно си издуха носа. Всички чуха как отвън в коридора Уилям направи същото в гръмка поява на чувства.
	По лицето на Дейзи се стичаха сълзи. Тя стана, прегърна Флин и забърза към лейди Биатрис, за да прегърне и целуне и нея. После прегърна Федърби.
	И накрая се обърна към вратата, откъдето се разнасяха бурни ръкопляскания, които ставаха все по-силни, докато цялата прислуга на лейди Биатрис се стичаше в стаята, за да види големия миг на Дейзи и да я поздрави. Повече от което и да било от другите момичета, тя беше една от тях.
	— Шампанско, Федърби — изрече лейди Биатрис с дрезгав глас, когато шумът започна да утихва.
	— Веднага, милейди.
	Той махна с ръка и тълпата се стопи.
	Лейди Биатрис пак си издуха носа.
	— Мили боже, емоциите винаги са толкова уморителни! Тази къща ще бъде ужасно тиха без теб, скъпа моя.
	Дейзи посегна към ръката на Флин.
	— Точно за това дойдохме да говорим.
	Възрастната дама махна със смачканата си дантелена кърпичка.
	— Давай тогава. Говори.
	— Знаете, че не смятах да се омъжвам — започна Дейзи и продължи, преди някой да е успял да я прекъсне: — През цялото време си мислех, че ще живея тук, с вас, до края на живота си.
	— Искаш да кажеш, до края на _моя_ живот — поправи я саркастично възрастната дама.
	— „До края на моя живот“ — повтори послушно Дейзи, а после разбра какво има предвид лейди Биатрис. — А, да, разбирам. Нямаше да кажа това — исках да съм тактична. Но да, мислех да ви правя компания дотогава, докато ме искате и имате нужда от мен.
	— Много благородно от твоя страна, скъпа моя, но аз ни най-малко не ти завиждам за щастието ти.
	— Добре, защото и аз не ви завиждам. Но си мислех… Питах се…
	— Това, което се опитва да каже Дейзи — намеси се Флин, — е, че би искала да остане да живее тук, с вас. И двамата бихме искали.
	— Ще се настаним на втория етаж — уточни Дейзи. — Тоест, ако нямате нищо против.
	Възрастната дама застина.
	— С мен? Искате да живеете тук, с мен?
	— Да, когато се оженим — потвърди Флин.
	— Значи сте готови да направите подобно нещо? — попита тя, очевидно трогната. — Да живеете с една възрастна дама?
	Той се ухили.
	— Вие не сте просто една възрастна дама. Вие сте един неостаряващ, елегантен, лукав малък елф.
	Дейзи го изгледа със странен поглед.
	— Тя не е никакъв елф, глупчо такъв — каза тя и отново се обърна към лейди Биатрис: — Ако тази идея не ви харесва, тогава, разбира се, няма. Флин казва, че ще купи къща наблизо, за да мога да се отбивам често и изобщо няма да ви липсвам.
	— Тази идея да не ми харесва? — повтори възрастната дама.
	— Заради бебето — поясни Дейзи. — Чувала съм, че вдигат много шум.
	— Да живея с _бебе_! — Лицето на лейди Биатрис грейна. Тя се обърна към вратата. — Чу ли това, Федърби? В тази къща най-после ще има бебе! — Тя примигна, за да пропъди сълзите си, и почти прошепна: — Цял живот съм искала бебе.
	Федърби се усмихна широко.
	— Бебе? — Той се обърна към Уилям, който тъкмо внасяше шампанско и чаши. — Ще си имаме бебе, Уилям! Ще живее тук, с нас.
	Едрото, грозно боксьорско лице на Уилям грейна в усмивка.
	— Поздравления, госпожице Дейзи. Тази къща най-после ще се превърне в истински семеен дом.
	Всички започнаха да вдигат наздравици — и петимата, защото Федърби и Уилям бяха с тях от самото начало. Пиха за Дейзи и Флин, за успеха на магазина на Дейзи, за бъдещото бебе и за лейди Биатрис, която, както отбеляза Дейзи, щеше да стане пралеля.
	— _Пралеля_ ли? Глупости! — отсече възрастната дама. — Аз ще бъда прекрасна леля.
	Дейзи се засмя.
	— Вече сте такава!
	След като Федърби и Уилям се оттеглиха, възрастната дама стана сериозна.
	— Сега, след като ще се ожените, ще променя завещанието си — каза тя. — Мислех да оставя тази къща на Дейзи.
	— На мен?
	— Една жена трябва да има свой собствен дом. Но сега, когато ти жънеш такива успехи и ще се омъжиш за господин Флин, не се притеснявам дали ще си осигурена — Макс ще се погрижи предбрачните споразумения да те осигурят превъзходно.
	— Няма нужда! — изръмжа Флин.
	— Знам, скъпо момче, но той обича да се занимава с такива неща, а една жена трябва да се възползва от способностите на племенника си. Но тъй като бъдещето на Дейзи е уредено, ще напиша ново завещание. Когато умра, смятам да оставя тази къща на Федърби и Уилям.
	Флин се намръщи. Тези двамата бяха добри прислужници, но…
	Дейзи пое ръката му и започна да обяснява, но възрастната дама я прекъсна:
	— Федърби и Уилям са част от това голямо приключение, също като моите мили момичета. Потръпвам, като си помисля какво можеше да стане с всички нас, ако в онзи съдбовен първи ден те не бяха дошли с вас. А оттогава насетне Федърби не само се грижи за мен, а направи така, че цял Лондон да ми завижда. Знаете ли, Флин, скъпо момче, че половината аристократи в този град се опитват да ми го отмъкнат, без той дори да ми загатне?
	Тя кимна кратко и удовлетворено.
	— Тези двама джентълмени се грижеха за мен, когато бях изпаднала в най-тежкото положение в живота си, и нито веднъж не трепнаха пред това, което трябваше да вършат. Грижеха се за мен и моите момичета не просто като предани прислужници, а почти като… като семейство. Но когато умра — вярвам, че дотогава има още много години, — те ще са стари и ще имат нужда от сигурност. Затова, освен че ще им дам пенсия, ще им оставя тази къща. Ти няма да имаш нищо против, нали, Дейзи? Другите момичета вече си имат собствен дом, но ти…
	— Аз си имам дом тук, с теб — единственият дом, който съм имала през живота си — и винаги ще имам дом с Флин и нашето бебе, където и да живеем.
	Тази идея е прекрасна, лейди Биа! Никога не съм имала баща, но Федърби и Уилям ми бяха като бащи — бяха такива за всички ни. И, разбира се, аз и момичетата винаги ще се грижим за тях, но така е много по-добре — да имат нещо, което са заслужили, а не да разчитат на милостиня.
	Тя прегърна възрастната дама.
	— Знаете ли колко много ви обичам? Колко много ви обичаме всички? Толкова се радвам, че ще бъдем заедно и моето бебе ще може да израсне край вас. Ще я научите на всички неща, на които научихте мен — и нямам предвид граматиката и поведението. Макар да предполагам, че горкото мъниче ще трябва да научи и това.
	Възрастната дама изсумтя.
	— Не съм сигурна, че съм те научила на кой знае колко неща.
	— На повече неща, отколкото можете да си представите. — Усмивката на Дейзи беше ослепителна и завладя не само възрастната дама, а и Флин. — Вие ще я научите как да бъде истинска дама — великодушна, добра, вярна и любяща в сърцето си. Само това има значение.
	— Точно като майка си — каза тихо Флин. — Най-прекрасната дама в Лондон.
	— Да му се не види! — измърмори възрастната дама. — Пак ми влезе нещо в окото. Къде са тия пусти кърпички?
	Флин й подаде своята.


>	21

E>
	Не мога да си представя как някой може да бъде обичан наполовина.
	Това не е в природата ми.
@	Джейн Остин, „Абатството Нортангър“
E$

	Първият ден от лятото започна с прекрасна сутрин и по някакво чудо, като се имаше предвид времето напоследък, остана все така прекрасен.
	Пред църквата „Сейнт Джордж“ на площад „Хановер“ започнаха да пристигат карета, от които слизаха изискани джентълмени и подаваха ръка на елегантно облечени жени с красиви шапки. Събра се тълпа от любопитни, обнадеждени зрители. Венчавките на хората от висшето общество винаги бяха хубава гледка. А освен това може би щеше да има шепи пръснати пенита.
	Скоро църквата се препълни. Ухаеше на цветя, парфюм, тамян, пчелен восък и препарат за лъскане на месинг. Подът беше нашарен с петна цветна светлина — слънце, пречупено през витражите.
	В църквата Флин не спираше да крачи напред-назад пред олтара.
	— Защо си нервен? Вече си го преживявал цели три пъти — отбеляза самодоволно развеселен кумът му Макс. — Моята сватба, сватбата на Фреди и, съвсем наскоро, сватбата на Джейн. Би трябвало вече да си свикнал.
	— Тогава не беше важно! — тросна се Флин и продължи да крачи. Ами ако Дейзи си беше променила решението? Ако се паникьосаше, ако избягаше?
	Фреди се ухили.
	— Толкова е приятно да видиш как някой друг се мъчи. Нали, Макс?
	Музиката, която свиреше дискретно, спря. Разнесе се силен, решителен акорд, който оповести, че нещо се е променило. Флин рязко се обърна и я видя: неговата невеста, облечена в мек бял облак. Изглеждаше прелестна, толкова дребна, изящна и крехка, така силна, корава, докачлива и съвършена.
	Музиката засвири; облегната на ръката на Федърби, Дейзи тръгна по пътеката към него. Леката бръчка между веждите й му подсказа, че е нервна, но в мига, в който го зърна, лицето и грейна в усмивка.
	Той примигна. Усмивката на Дейзи озаряваше цялата църква. Сестрите й вървяха след нея, но Флин почти не ги забеляза — имаше очи само за Дейзи.
	Тя стигна до него, протегна ръка и той я пое. Това беше единственото, което му се струваше истинско — малката й топла, скъпоценна ръка. Ръката, която му подаваше в брачен съюз.
	Замаян, той чу как свещеникът започва церемонията; замаян, повтори клетвите; замаян, сложи пръстена на ръката й.
	— Можете да целунете булката.
	Целунаха се и Флин отново започна да диша. Беше успял. Беше спечелил дамата на сърцето си. Дейзи Чанс, сега Дейзи Флин. Най-прекрасната дама в Лондон.
	Отново се отправиха по пътеката. Църквата беше пълна с благопожелатели, които им махаха, усмихваха се, плачеха. И повечето от тези сълзи бяха заради Дейзи.
	Дали виждаше колко я обичат всички? Не по някаква причина, не заради произхода или общественото й положение, а просто защото беше такова безценно, мило момиче.
	Дейзи измина обратния път по пътеката като в мъгла. Беше омъжена.
	Усещаше ръката на Флин под своята, силна, сигурна и топла. Загуби представа колко хора са се скупчили около нея, познати лица — от литературното общество, от магазина й, приятели на Флин, Макс и Фреди.
	Каретата ги очакваше. Тя се сбогува със сестрите си, като ги запрегръща разплакана, сякаш се разделяха завинаги, а не само за няколко седмици на меден месец край морето. Флин искаше да й покаже истинското море, което обичаше, а не вонящата река, и заплашваше да я научи да плува. Нямаше да стане.
	Тя се сбогува с Федърби и Уилям, като прегърна и двамата. Най-накрая прегърна лейди Биатрис, възрастната дама, която промени живота й.
	— Не разбирам за какво плачеш — измърмори намусено възрастната дама, макар че и нейните очи бяха зачервени. — Намери си чудесен съпруг. Всичките ми момичета се справиха прекрасно в това отношение. Но, Дейзи — наведе се тя напред и продължи така, че да не може да я чуе никой друг, — истината ти казвам: готова съм да заменя всяко украшение, всеки любовник, когото съм имала, и десет години от живота си — двайсет, — ако можех да имам това, което имаш ти. — Тя се усмихна и погали Дейзи по бузата. — Мъж, който те обича такава, каквато си, и бебе.
	Флин хвърли на тълпата цели шепи сребърни монети и после потеглиха сред дъжд от розови цветчета, ориз и дрънчене на предметите, които някой — най-вероятно Фреди — се беше опитал да завърже към задната част на каретата.
	Щяха да прекарат първата си брачна нощ във великолепен лондонски хотел — „Пътни“, който самият руски цар беше удостоил с присъствието си. Докато каретата елегантно се носеше по улиците, двамата се умълчаха.
	— Щастлива ли си? — попита Флин.
	Дейзи кимна.
	— По-щастлива, отколкото съм вярвала, че е възможно. Толкова те обичам, Флин! — Тя се облегна на него. Струваше й се, че сърцето й ще се пръсне.
	— Знам, миличка. И аз те обичам.
	След секунда тя попита:
	— Е, забеляза ли?
	— Какво?
	— Какво нося.
	Той се ухили.
	— Много си красива, както винаги.
	Тя завъртя очи.
	— Не си забелязал, нали?
	— Забелязах. Роклята е много хубава.
	Тя протегна крак и подръпна полите си.
	Той погледна. Червени обувки с розичка в червено и бяло на носовете.
	— Това да не са…?
	Тя кимна.
	— Обувките, които ти ми подари. Обух ги за сватбата ни. Не са точно сватбени, но ги обух.
	— Защо?
	— Заради теб. За да не куцам, докато вървя към олтара. — Тя го удари с юмрук по рамото. — За пръв път ги обух, изобщо не куцах, ти ме гледаше през цялото време, а дори не забеляза!
	Той я дръпна в скута си.
	— Защото, мое малко таралежче, гледах теб — най-красивата булка, която някога е влизала в църква. Изобщо не съм забелязал как вървиш. — И той я целуна страстно. — Удобни ли са?
	Тя кимна.
	— Прав беше — с тях наистина вървя по-лесно.
	— Хубаво. Ще ги сложиш ли пак?
	— Може би. По специални поводи.
	Той се намръщи.
	— За какви специални поводи си мислиш?
	Тя задърпа копчетата на жилетката му и неочаквано изпита свян.
	— Например, когато танцуваме валс… или нещо такова.
	Флин я прегърна силно, прекалено развълнуван, за да проговори. А после отново я целуна, защото това беше съпругата му и той я обичаше.
	— Казвал ли съм ти наскоро колко си чудесна? — измърмори той.
	— Току-що ме нарече „таралеж“. В Ирландия това е комплимент, нали?
	— Да. Най-хубавият комплимент.
	Любящата му булка изсумтя. И го целуна.


>	22

E>
	По онова време не знаех какво е да обичаш.
@	Джейн Остин, „Разум и чувства“
E$

	— Тя добре ли е?
	Дейзи се усмихна на съпруга си.
	— Да, Флин, добре е. Държа я здраво.
	— Не прекалено здраво, надявам се. — Той хвърли неспокоен поглед към бялото вързопче в ръцете на Дейзи. — Дали й е достатъчно топло?
	Дълбокият му глас накара бебето да отвори очи и да изгука радостно.
	— Топла е като препечена филийка. Престани да се тревожиш. — Дейзи обожаваше начина, по който едрият й корав съпруг не спираше да се суети над дъщеричката си.
	— Трябваше да изчакаме. През февруари е много студено. Не знам защо изобщо трябва да я кръщаваме.
	— О, тихо!
	Бебето погледна сериозно към баща си от дълбините на меката бяла пелена.
	Беше наследило неговите бездънно сини очи. Под мъничката плетена шапчица се таеше черен пух. Дейзи знаеше, че един ден този пух ще се превърне в къдрици. В ръцете й се беше сгушило най-красивото, най-съвършеното бебе на света.
	Влязоха в църквата и заеха местата си на пейките най-близо до кръщелния купел.
	— Хайде, дай ми я — каза Флин.
	Дейзи се усмихна и му подаде малката. Той я сгуши в извивката на лакътя си и й се усмихна, целият грейнал.
	— Виж как гледаш всички с тези хубави сини очички! Ти разбираш какво се случва, нали, миличка? Какво умно момиче си ми ти! — изгука той.
	Дейзи наблюдаваше съпруга си и дъщеря си. Сърцето й беше изпълнено с такава обич, че не можеше да си поеме дъх. В сватбения си ден си мислеше, че не би могла да бъде по-щастлива. Но това чувство просто продължаваше да набъбва.
	Около тях седеше семейството им. Увита в кожи, лейди Биа гордо държеше на коленете си наследника на рода Девънам, малкия си племенник — Джорджи, сина на Макс и Аби.
	Джейн седеше до лейди Биатрис и правеше „куку“ на момченцето, което я наблюдаваше с широко отворени очи и гукаше щастливо. До нея седеше високият й съпруг, Закари, граф Уейнфлийт, мургав като циганин и красив като самия грях. Фреди и Дамарис седяха от другата страна на лейди Биатрис, хванати за ръка.
	Всичките й сестри бяха дошли от именията си в провинцията, за да присъстват на кръщавката на дъщеря й. През най-мокрия февруари в историята на света.
	Дейзи пъхна ръка в ръката на Флин. Беше наистина благословена.
	Само преди осемнайсет месеца не познаваше никого тук. Беше сам-сама на този свят, без да има кого да обича и без дори да си мечтае, че някой някога ще я обича. Тогава всъщност не вярваше в любовта.
	Сега си имаше семейство, имаше си съпруг и бебе, както и сестри, зетьове, обична леля и племенник. Както и приятели, добри приятели. И магазин.
	Това беше почти повече, отколкото можеше да понесе.
	Службата премина като в мъгла. Свещеникът попита:
	— Кръстниците ще излязат ли напред?
	Аби и Макс пристъпиха напред. Със зле прикрита неохота Флин подаде дъщеря си на Аби, но малката изобщо не се разплака. Тя познаваше леля си.
	Дейзи наблюдаваше лейди Биатрис и сестрите си. Сърцето й беше толкова препълнено с любов, че почти не възприемаше думите на свещеника. Чакаше да дойде мигът с обявяването на името. Все още не им беше казала цялото име.
	Свещеникът пое бебето от ръцете на Аби. То погледна нагоре към него, спокойно и доверчиво.
	— Кръщавам те Биатрис Абигейл Дамарис Джейн Катлийн Флин, в името на Отца и Сина, и Светия дух.
	Той потопи бебето в купела и поръси главата му с вода.
	Малката Биати Флин отвори уста и опищя църквата.
	— Това е моето момиче! — обяви гордо Флин.
