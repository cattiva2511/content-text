>	Историческа забележка

	През 1911 година революцията свали последния император на Китай. Беше обявена Китайска република с президент д-р Сун Ят-сен, но се смяташе, че революцията не е завършена. Агитацията на комунистите започна през 1920 година и доведе до избухването на гражданска война между комунистите и Гоминдана (националистите) през 1927 година. През 1931 година Япония завладя Манджурия, а през 1937 нахлу в Северен Китай и въвлече страната в тристранна война и хаос, който продължи и след поражението на Япония през 1945 година.
	Гражданската война завърши през 1949 година с победата на комунистите и обявяване на Китайска народна република под ръководството на Мао Цзе Дун. Останалите от националистическото правителство и армия избягаха на остров Тайван, където република Китай продължи да съществува под ръководството на президента Чан Кай-ши. Тайванското правителство беше считано за законно правителство на Китай от повечето страни с некомунистически режим.
	С течение на времето други страни признаха комунистическото правителство в Пекин, което обяви Тайван за китайска територия. Тайван живееше в постоянен страх от нападение откъм континента. До 1978 година само САЩ, най-важната страна, осигуряваща безопасността на Тайван, признаваше националистическото правителство.
	На 15 декември 1978 година президентът Картър съобщи, че след като бяха поддържали тайванското правителство в продължение на тридесет години, САЩ също прекратяват дипломатическите си отношения с националистите и признават Китайската народна република.
	В Тайпе, столицата на Тайван, правителството се оказа изолирано от света и горчиво протестира срещу хвърлянето му на вълците. Пред сградата, която скоро щеше да бъде бивше американско посолство, мълчалива тълпа изгори звездния флаг. Изглеждаше, че ще изгорят и посолството, но полицията ги разпръсна.
	Това е биографията на следващите събития, но в света на международните връзки и шпионаж нищо не е съвсем сигурно. Така че, за да бъдат разбрани събитията, които се случиха в Далечния изток в края на седемдесетте години, е необходимо първо да се отиде на друго място, в друг континент — във Воркута в Далечния север на Съветския съюз, няколко години по-рано.


>	Пролог
>	Воркута — 1972 година

	Тя знаеше, че ще я застрелят в края на пътуването. Докато затворническият вагон се друсаше по релсите към Москва, разумът й се гърчеше от ужас и горчивина. Беше прекалено жестоко, след като си оцелял в лагера дванадесет години. Тя коленичи на пода на люлеещата се килия и заудря юмруците си в дървото, като хълцаше от безпомощност.
	Спря, когато ръцете я заболяха и прокървиха, но остана сгушена на пода, защото в тясната клетка нямаше седалка, нямаше дори помийна кофа. Железни решетки я разделяха от коридора. Единственият лукс беше самотата, липсата на дузина потни тела. Но за това можеше да има само една причина.

	* * *

	Денят завърши като всеки друг. След дванадесет часа в мината, всички от смяната бяха върнати в лагера. Беше тъмно, както и сутринта, когато излязоха за работа. През февруари имаше само няколко часа дневна светлина, които не можеха да се видят в мината. Воркута се намираше на север от Урал, в Полярния кръг. Температурата беше много под нулата.
	Вечерята се състоеше от обичайната водниста яхния. Имаше вкус на дезинфектанта, използван в кухнята. Капеше от ръба на плоските чинии — за затворниците нямаше купички. По-късно тя се сви на леглото и се опита да чете на слабата светлина на четиридесетватовата крушка. Изведнъж вратата на бараката се отвори и двама от охраната влязоха вътре.
	— Левшина! Събирай си нещата! Преместваш се.
	Тя беше висока само около метър и петдесет и двамата мъже приличаха на великани, докато ситнеше между тях. Вятърът я пронизваше през памучните панталони и износената ватенка. Офисът беше затоплен от бумтяща печка. Непознат офицер седеше зад металното бюро. Зад него стояха мълчаливо двама милиционери. Офицерът прегледа някакви документи, като че ли да си припомни коя беше тя.
	— Левшина, Ана Петровна… — измърмори той. — Бивш лекар… възраст четиридесет и седем. Осъдена на двадесет години лишаване от свобода, член 58 на Наказателния кодекс от 1926 година. Московски областен съд, трети май 1959 година.
	Той погледна нагоре.
	— Присъдата ти е преразгледана. Ще бъдеш преместена. Влакът тръгва довечера.
	Един от охраната й нареди с жест да си вземе кафявия хартиен плик с документи. Тя бутна ръката му и направи стъпка към бюрото.
	— Какво значи това преразгледана? — Не искаше да изглежда уплашена, но ръцете и гласът й трепереха.
	Офицерът сви рамене.
	— Нямам инструкции. Ще бъдеш информирана, когато му дойде времето.
	Един от милиционерите се изсмя. Офицерът го прекъсна с жест и се възцари тишина.
	— Къде отивам? — извика тя. — За бога, къде отивам?
	Никой не отговори. Охраната я хвана и избута навън.
	Там чакаше затворнически камион, но тя се дръпна и посочи към бараката, която беше неин дом за четвърт от живота й.
	— Моля ви. Там са моите приятели. Нека поне се сбогувам с тях.
	Милиционерите не казаха нищо. Хванаха ръцете й по-здраво и я избутаха към камиона. Тя седеше отзад сама, докато камионът подскачаше по пътя и се отдалечаваше от лагера.
	Камионът спря и задната врата се отвори. Светлината я замая. Вътрешната врата с железни решетки остана затворена, но като надничаше през нея, тя успя да види влак с четири затворнически вагона и тежък локомотив. Отново валеше и бял калпак покриваше вагоните и сградите на гарата. Милиционер с автомат отвори решетката и й заповяда да излезе. Тя обви палтото плътно около себе си, за да се предпази от студа.
	Стъпалата на вагона бяха заледени и тя се подхлъзна, докато се опитваше да се изкачи. Падна тежко, острите камъни около релсите се забиха в ръцете и краката й. Пакетът изчезна под влака. Милиционерът грубо я изправи и я бутна обратно на стъпалото.
	— Нещата ми… — извика тя и посочи към колелата на влака. — Те са всичко, което имам. Позволете ми да ги взема. Моля ви, позволете ми да ги взема!
	— Няма да имаш нужда от тях. — Той я удари в ребрата с приклада на оръжието си, явно нетърпелив да се върне обратно на топло.
	Във вагона беше полутъмно. Изтикаха я по тесен коридор, покрай четири или пет отворени решетки. Зад тях се виждаха мълчаливи фигури с бръснати глави и празни погледи. Крайната килия беше празна. Заключиха я там, сама. Със скърцащи колела и тласък, който я хвърли на пода, влакът потегли.
	Пътуваха на юг три дни. Ана беше забравила колко е съсипващо пътуването със затворнически влак. Килията беше прекалено ниска, за да застане права — над нея имаше друга. Трябваше да коленичи или да седи подпряна на стената. Спазми в краката я караха да плаче от болка.
	Можеше да ходи до тоалетната веднъж дневно, отделно от другите затворници. Два пъти на ден й даваха шепа изсушена риба и малко ръжен хляб. Рибата беше много солена и я замъчи жажда, докато след няколко часа й дадоха чаша мръсна вода. На следващия път тя скри рибата в джоба си и я изяде, след като донесоха водата.
	Понякога влакът спираше и се чуваха тракане и удари, когато скачаха още вагони или отделяха други. Най-после влакът спря за по-дълго и желязната врата се отвори. Тя се хлъзна по стълбите към земята. Валеше силен сняг, но не я беше грижа. Тя протегна ръце, почувства се почти щастлива, че е отново на въздух, вън от тясната малка килия и вонята на затвора. Влакът се намираше в някакво депо: голямо бяло пространство, нарушено от черните форми на товарни вагони и локомотиви. В далечината се виждаха фабрични комини. Вероятно бяха в предградията на Москва.
	Отново я вкараха в затворнически камион и пътуваха няколко часа. Ана мръзнеше и чувстваше силен глад. Беше твърде слаба, тялото я заболя от желязната седалка. По пътя физическото неудобство се замени от черно отчаяние, от ужас за предстоящото. В продължение на дванадесет години тя се беше опитвалата запази здравето и разума си, така че когато кошмарът свърши, да може да започне нов живот. Сега разбра, че е било напразно.
	Беше избягнала смъртта преди години в Магадан чрез промяна на самоличността си. Сега обаче някой в министерството с хиляди прозорци и хиляди досиета я беше хванал. Щяха да я измъчват, като я оставят в недоумение до последната минута. Милиционерът във Воркута я беше гледал, като че ли е вече мъртва, като палач. Той е знаел…
	Как ли ще го направят? Вярно ли е, че те водят в някакво мазе и те карат да се съблечеш, за да могат да дадат затворническите ти дрехи на някой друг? После те карат да коленичиш и те прострелват в тила. Предполагаше, че няма много да боли, но дори след дванадесет години в лагер, тя не искаше да умре. Не можеше да си представи смъртта. Опита да се стегне и за няколко минути успя. После се хлъзна от мястото си и се сви на пода като животно в капан, хлипайки неудържимо.
	Когато влакът най-накрая спря, тя не успя да овладее ужаса си. Стоманената врата се отвори. Докато милиционерите я извеждаха, тя отчаяно се бореше и пищеше. Един от тях се опита да я хване през врата, но тя заби зъби в китката му и той рязко я отдръпна.
	Хвърлиха я на земята. Тя зарита с крака, за да ги задържи встрани. Чу объркани викове. И други хора се затичаха към нея: сини униформи, бяла престилка. Хванаха я и тя почувства убождането на игла в ръката, а после и в бедрото си. Главата й се замая. Почувства се зле и изгуби съзнание.

	* * *

	Когато се събуди, видя, че се намира на задната седалка на кола. До нея седеше някаква жена. Движеха се по огряно от слънце шосе. По края имаше сняг, но беше доста топло. Кожената седалка беше мека и удобна.
	— Къде сме? — попита тя.
	— В Унгария. Много глупаво беше да се биеш на летището. Трябваше да те приспим. Спа по целия път до Будапеща.
	— Защо сме тук? Къде отиваме?
	Жената я погледна учудено.
	— Не знаеш ли?
	Ана поклати глава.
	— Странно. Трябваше някой да ти каже. Ще бъдеш разменена на границата — за съветски гражданин, обвинен в Британия в шпионаж.
	Главата на Ана се замая отново.
	— Искате да кажете, че ме пускат? Ще бъда свободна?
	Гласът й беше скован и чужд.
	— Защо аз?
	— Не знам. Заповед отгоре. — Явно жената не одобряваше заповедите. — Като политически престъпник с още седем години от присъдата, ти си голяма късметлийка, въпреки че никога вече няма да можеш да заемеш място в съветското общество. Лишена си от гражданството си. — Устата й се затвори като капан за мишки.
	Ана не можа да се справи с многото нахлули в мозъка й мисли. Отново се отпусна замаяно на седалката.
	Спряха пред бетонна сграда с червено-бяла бариера, блокираща пътя. Над сградата се вееше червено-бяло-зелено знаме. На около сто метра се виждаше друга постройка с друга бариера и различно знаме. До тях стояха две коли и група хора. Жената извади шал от джоба си.
	— Вероятно ще искаш да сложиш това.
	Тя изглеждаше притеснена.
	Ана се изчерви и завърза шала под брадичката си. Беше забравила, че все още е с бръсната глава. Унило погледна към мръсните дрехи и кльощавите си глезени. Чувстваше лекота, като че ли ще припадне всеки момент. Излязоха от колата и тя тръгна, олюлявайки се, към другата бариера, между жената и един граничар. Три фигури минаха под бариерата и се насочиха към тях.
	Двете групи се срещнаха по средата на неутралната зона. Ивица кафява земя се простираше на сто метра вляво и вдясно и разделяше ръждивата ограда от отсрещната страна от кълбетата бодлива тел и високите наблюдателни кули, които Ана оставяше зад себе си. Никой не проговори. Една жена в тъмно палто се отдели от другата група и бързо премина покрай тях, обратно в Унгария. За момент Ана помисли, че е разпознала лицето й, някъде далеч в миналото, но беше прекалено объркана, за да е сигурна.
	Някой я хвана за ръката и я поведе към другата бариера, като каза на руски:
	— Доктор Левшина, добре дошли в Австрия.
	Говореше около двадесетгодишно момиче, не много по-високо от Ана, с дълга тъмна коса и весело кръгло лице. Руският й беше ужасен, като че ли е научила само няколко думи за случая, но имаше изключителни кехлибарени очи, раздалечени и любезни.
	— Аз съм Рут Аш — каза тя. — Това е мистър Мейхю. Ние сме от британското посолство.
	Висок прегърбен мъж се здрависа сериозно с нея.
	— Смятам, че бихте искали да си починете и смените дрехите — каза момичето.
	Всичко изглеждаше нереално.
	Ана се мушна под бариерата и застина в мълчание, като гледаше към Австрия. Не се обърна назад. Напред пътят се виеше през покрити със сняг поля. Слънцето огряваше едно село, скупчено около замък с кули и розова църква с кръгъл купол. Приличаше на детска рисунка от приказка. Изведнъж тя се почувства стабилна и стегната.
	— Къде отиваме? — попита тя.
	За първи път от дванадесет години насам зададе този въпрос без страх.
	— Първо във Виена. След един-два дни в Лондон.
	Високият мъж я поведе към колата. Когато отваряше вратата, проговори за първи път:
	— Между другото надявам се, че сте пътували добре до границата.
	Каза го на английски и Ана се изненада от това, че си спомни достатъчно, за да го разбере, и му отговори:
	— Да, пътувах доста добре, благодаря — усмихна се тя.


>	Първа част
>	Изтокът аленее*
	[* Патриотична песен на Китайската народна република.]

>>	1.
>>	Лондон и Катманду — 1978

	За тази размяна на унгарската граница не знаех нищо нито тогава, нито шест години по-късно, когато забелязах тревожната телеграма от Катманду. Нямаше да разбера, че двете са свързани, докато не минаха месеци.
	Прочетох телеграмата отново. Забелязах я в огромната дневна купчина само защото имаше надпис „Секретно“. Подписана беше от някой си Слейтър. Потърсих го в списъка. Дипломатическият персонал в посолството в Непал се състоеше само от трима души и Слейтър беше първи секретар. Нормално всички телеграми трябваше да се подписват от посланика, но може да е отсъствал. Изкуших се да пренебрегна хартийката и да продължа. Имах да чета още около дузина, а за британските интереси убийството на дребен китайски търговец в Хималаите не представляваше заплаха. Но се тревожех от навлизането на китайците в Непал и имах чувството, че тази телеграма може да ме отведе донякъде. Заслужаваше си поне да науча нещо повече, а и знаех подходящия човек да свърши работата.

	* * *

	Доналд Слейтър имаше тежък махмурлук, който вентилаторът, поставен до френския прозорец, постепенно лекуваше. Когато телефонът звънна, той бързо го вдигна, за да прекрати шума, който болезнено пронизваше главата му.
	— Добро утро, сахиб — произнесе любезният глас на Мадан Сингх от портиерското бюро в предната зала. — Един господин иска да говори с вас по телефона.
	— Кой?
	— Не каза, сахиб.
	— Ти не го ли попита, по дяволите?
	— Той е англичанин, сахиб — отговори Мадан Сингх, като че ли това беше повече от достатъчно.
	— Е, добре, свържи ме.
	Гласът говореше на добър английски, но с акцент, който Слейтър не можеше да определи.
	— Мисля, че ме очаквате — каза той. — Припомнете си отговора на последната си телеграма 2405. Там е казано, че трябва да се представя като „Карю“ от финансовия отдел.
	— Карю? — Слейтър се учуди повече от обикновеното. — Какъв финансов отдел?
	— Финансовия отдел в Лондон, разбира се. — Гласът замлъкна, като очакваше отговор. Най-после се обади отново: — Телеграмата споменава също част от популярен стих.
	— За какво, по дяволите, говорите?
	— Има жълт идол със зелени очи… на север от Катманду…
	— О, Карю — Лудия Карю, разбирам. — Слейтър изстена, когато си припомни: „Разследващият ще се идентифицира със следната фраза…“ Проклети шпиони и глупавите им пароли. — Вие сигурно сте…
	Гласът грубо го прекъсна:
	— Да.
	— Е, добре. Радвам се, че сте тук. Щях да ви посрещна на летището, но не знаех кога ще дойдете. Имате ли къде да отседнете? Предполагам, ще искате да дойдете до посолството. Какво ще кажете за три часа днес следобед?
	— Три? По-добре ще е да започнем веднага. Сега е десет — зает ли сте до три?
	Слейтър прехвърли празните страници на дневника си. Главната цел на деня му беше да си осигури безплатен обяд в „Як и Йети“ чрез японския търговски съветник. Този проклет шпионин щеше да го провали.
	— Имам много важна среща на обед — каза той. — Икономическата страна на нещата. Не е от вашата сфера. — Слейтър се засмя сърдечно.
	— Тогава можем да се видим сега. Да речем, след половин час. В храма на маймуните.
	— В храма на маймуните? Какво, по дяволите, му има на посолството?
	— Предпочитам на този етап да не съм свързван с посолството. Това е малък град. Храмът е тих и вън от града.
	Гласът звучеше властно.
	— Сигурен съм, че ме разбирате.
	— Напълно. Напълно. Шпионски работи. Ами трудничко е, но точно сега мога да ви сместя. Ще се видим след половин час.
	Слейтър тръшна слушалката на вилката. Дявол го взел тоя. Ще трябва да препуска като луд, за да се върне навреме за обеда. Проклетниците от сигурността са едни и същи: гадни лайнари.
	Той се надигна иззад металното бюро, срита го и излезе от офиса. Когато затръшна вратата, черно-бялата репродукция на портрета на кралицата се изхлузи от пирона на стената и падна на земята между разбитите стъкла.

	* * *

	Слейтър се качи в ландроувъра на посолството и си проправи път между уличните сергии към скалистите околности. По нивите работеха жени. Те вършееха царевица, като удряха жълтите кочани по плоски камъни. Още малко оставаше да приключи жътвата преди зимния сезон.
	Храмът на маймуните се намираше на един хълм на около пет мили извън града. Слейтър паркира ландроувъра до бяло златната пагода на входа. Той тръгна по извитата пътечка, върху която хвърляха сянка хвойнови дървета. На всеки няколко стъпки го спираха просяци. Стара жена с отрязан крак протегна към него бастуна си. Слепец клечеше с протегнати за милостиня ръце. До тях момченце с изкривена ръка, голо, с изключение на ризата, увита между костеливите му крака.
	Слейтър ги избута встрани нетърпеливо. Когато стигна до върха на хълма, беше облян в пот, лененият му костюм — покрит с мокри петна под мишниците. Той отбеляза колко е неподходящ за Непал. Защо, по дяволите, не го изпратиха във Вашингтон или Бон? Някой друг можеше наистина да хареса това отвратително място. Олющената вила, която наричаха посолство. Бедността. Отвратителния климат.
	Храмът беше разположен около масивен Ступа, камък с форма на конус, висок около петнадесет метра, увенчан със златен връх. В основата на върха имаше нарисувани четири чифта очи, всевиждащите очи на Буда, които гледаха към четирите точки на света. Камъкът се издигаше на широка павирана тераса, която свършваше с парапет, гледащ към долината. От другата страна беше ограден от каменни параклиси и килиите на будистките монаси. Редици от молитвени колела се въртяха бавно по конзолите от ковано желязо. Монаси с бръснати глави и шафранени роби се разхождаха сериозно между сградите. Единият параклис имаше богато украсен, позлатен вход. Отвътре се чуваше гърлено мърморене на тибетски, накъсано от ударите на гонгове и звуците от тромпети, които целяха да прогонят злите духове. През вратата можеше да се види голям меден Буда. Пред него горяха ритуални лампи, които миришеха ужасно.
	По терасата тичаха стада маймуни и гонеха орехи, подхвърлени им от тълпа европейски туристи. Нямаше никой с външния вид на разузнавач от Чуждестранния офис. Слейтър запали нервно цигара.
	— Господин Слейтър? — се чу зад гърба му и го накара да подскочи.
	Той се обърна и погледна учудено. Собственикът на гласа беше китаец.
	— Кой сте вие, по дяволите? — изръмжа Слейтър.
	Човекът примигна.
	— Аз съм този, когото очаквате. Е, може би не съм точно това, което чакахте. Изпратиха ме от Хонконг. Ако не ме лъже паметта, човекът, споменат в телеграмата ви, е бил от китайската общност в града. Смятат, че аз мога да имам известни преимущества пред един европеец.
	Английският му беше съвършен, макар и странно превзет и педантичен, като на човек, който не е израснал, говорейки езика, а го е учил по-късно, и основно чрез книги. Беше много висок за китаец, около метър и осемдесет, с изразителни черти и посивяла коса, сресана назад. Очите му се усмихваха непрестанно.
	— Имате ли някакъв документ за самоличност? — запита Слейтър, който излъчваше неодобрение.
	— Естествено.
	Мъжът му подаде син плик с английския герб на гърба. Слейтър извади писмото от него. То представяше приносителя като ревизор от Чуждестранния офис, точно както беше казано в телеграмата, която бях изпратил на Слейтър. Той го прочете два пъти и го върна.
	— Предполагам, че всичко е наред. В писмото се казва, че истинското ви име е Фу.
	— Бенджамин Фу.
	— Е, Фу, доста необикновено място за срещи е това. Ти трябваше да ми докладваш в посолството. Наистина е прекалено да караш старшия си офицер да обикаля из целия град за твое собствено удобство.
	Слейтър произнесе думата „старши“ със злоба, защото знаеше, че не отговаря на истината.
	— Съжалявам, но при дадените обстоятелства това изглеждаше най-разумно.
	Фу го поведе към една пейка, подпирана от два каменни дракона. Тя се намираше в сенчест ъгъл, който гледаше към планините. Сигурно беше на възраст между четиридесет и пет и петдесет, но се движеше като младеж или атлет.
	— Добре ще е да седнем и да ми разкажете всичко, което доведе до изпращането на телеграмата ви преди четири дни.
	Слейтър искаше да се озъби и отговори, че е време за обед и би пийнал една студена бира, вместо да се мотае из някакъв миризлив будистки храм. Но в държането на Фу имаше нещо, което го възпря. Слейтър усети, че въпреки усмихнатите очи и любезността си, това копеле го разбираше напълно. Почувства се неудобно от това и седна ядосано на пейката.

	* * *

	Всичко започнало като сегашната среща в маймунския храм. Мадан Сингх с присъщия си надут маниер свързал Слейтър по телефона с някого. Преди осем дни. Този път гласът бил китайски.
	— Съжалявам. Разбира се, предполагам, че и ти си китаец, но този тип звучеше като китаец. И много тих, като че ли го подслушват, явно доста беше уплашен.
	— Трябва спешно да ви видя, много спешно — пошепнал той. — Днес на някое усамотено място, не в офиса ви.
	Уредили си среща вечерта в седем при един параклис на пътя за Кодари.
	— Къде по-точно? — запита Фу.
	— На едно самотно място, около шест мили вън от града, много изолирано. Идеята беше негова. Мога да ти го покажа, ако искаш.
	— И той каза, че има нещо важно да ти съобщи? Разузнаваческа информация?
	— Да.
	— Не даде ли някакви подробности?
	— Не.
	— И не си ли каза цялото име?
	— Не.
	— Какво стана после?
	Слейтър останал в офиса до пет часа. Бил противен ден. Консулска работа. Четирима типове, които искали да се присъединят към полка „Гурка“*, се появили след едноседмично ходене пеша от селото им в Хималаите. Никой от тях не говорел английски. Отнело му часове да попълни формулярите им. После го повикали от полицията, за да иде да види две момичета от Уелс, арестувани за контрабанда с марихуана. Дългокоси, с бабешки очила и индийски мъниста. Без цици. Хипита.
	[* Полк, сформиран от членове на едноименното племе, което живее в планините на Непал и е известно с войнствеността си. — Б.пр.]
	След като напуснал затвора, подкарал право към параклиса и там чакал около час.
	— Никой ли не се появи?
	— Абсолютно никой. Пътят беше съвсем пуст. Никой дори не премина пеша. През цялото време, докато бях там, не видях нищо друго, освен кози и свещени крави, излезли на разходка.
	— Така че ти се прибра вкъщи?
	— Да. На следващия ден сложих една бележка в досието на разузнаването и забравих за случая. Честно казано, не изглеждаше да е нещо важно. Тук често се случват странни неща. Дори не мога да си представя защо са си направили труда да те изпратят.
	— Отчасти, защото телеграмата ти звучеше доста тревожно и защото човекът е бил китаец. Интересуваме се от намеренията на Червен Китай тук. Те имат голямо влияние в Непал напоследък. Помисли си за цялата помощ, която оказват — построиха електростанции по планинските реки, път през целите Хималаи между Лхаса и Катманду. Чудим се какво точно възнамеряват да правят. Индийското правителство е адски уплашено.
	— Не мога да кажа, че много съм се замислял по въпроса. В китайското посолство не дават редовно приеми. А и странно изглеждат, всички облечени в тези сиви униформи.
	Фу се засмя.
	— А за да влошат още повече нещата, всички ти се виждат еднакви, както европейците на нас. Та ти се прибра вкъщи и историята приключи, така ли?
	— Абсолютно. После миналия четвъртък отидох на веселбата в Непалския културен клуб. Заведох и жена ми. Фолклорни танци и великолепен безплатен бюфет по-късно. Около девет и половина ми се обади един от охраната в посолството. Някакъв полицай искал веднага да види мен или Фреди.
	Слейтър обичаше да демонстрира близостта си с посланика, като го наричаше Фреди. Това изразяваше мнението му, че Катманду е под достойнството му.
	Той довършил спокойно виното си и излязъл пред хотел „Анапурна“. Полицаят го чакал дискретно отвън и не се оплакал, че Слейтър го накарал да виси там половин час. Стоял до една кола. Кафявото му лице се виждало в светлината на лампите от ковано желязо.
	— Инспектор Дурба Дийп, сър — поздравил любезно. — Градска полиция. Извинете ме за безпокойството, но бихте ли ми отделили време, за да идентифицирате един труп. Убийство е. Мисля, че е възможно да познавате жертвата.
	Слейтър се изсмял.
	— Господи, човече. Защо пък аз? Доста е невероятно. Не е англичанин, нали?
	— Не, сър, жертвата не е европеец.
	— Не, това наистина е нелепо. А и точно сега съм зает. Не може ли да изчака до утре?
	— Предпочитам да не губя време, сър. Разследвам убийство. Ще бъда много благодарен за съдействието ви.
	— Е, добре.
	Слейтър грубо избутал полицая и се тръшнал на задната седалка на колата. Чувствал се леко пиян. Изпил няколко уискита, преди да влезе в бюфета, където смесил червено вино и местна бира. Всичко това се плацикало около пилето с къри в стомаха му. Отвратително. Докато колата набирала скорост по тъмните алеи, си помислил, че е трябвало да откаже съдействие.
	Не отишли в полицейския участък, а в болницата Бир. Слейтър намигнал на група хубави непалски сестри и последвал инспектора към стоманена врата с термометър на нея.
	В моргата било много студено. На каменна маса лежало покритото с чаршаф тяло. Инспектор Дийп дръпнал чаршафа.
	Слейтър извикал от ужас, преди да се обърне и повърне. Младият полицай в униформа, който ги следвал, му помогнал да седне.
	Мъртвият бил китаец: лицето му, изкривено от агонията — като че ли все още пищял. На мястото на очите му имало две червени дупки. Остатъкът от трупа бил изтезаван жестоко.
	Слейтър преглътнал, когато видял почернелите краища на пръстите, изгарянията по цялото тяло, разкъсаната плът и съсирената кръв там, където са били гениталиите.
	— Боже Господи! — изохкал той. — Горкият нещастник. Сигурно е отнело часове да го убият.
	— Дни — отговорил инспекторът. — Познавате ли го?
	— Мили боже, разбира се, че не. — Слейтър се стегнал и се изправил. — И какво, по дяволите, си мислите, че правите, като намесвате чужд дипломат в тези неща?
	— Не го ли познавате? Сигурен ли сте?
	— Не, не го познавам — отвърнал грубо Слейтър.
	Той бил ужасно ядосан на себе си заради това, че повърнал. Да изкара яда си на полицая, изглеждало най-добрият начин да скрие това.
	— Вие наистина нямате право да ме водите тук! Министърът на външните работи ще бъде уведомен за това още утре, обещавам ви!
	— Простете ми. Сигурно е шокиращо и се извинявам. Просто си мислех, че може да го познавате. — Очите на младия непалец, кафяви и интелигентни, твърдо посрещнали кървясалия поглед на Слейтър. — Разбирате ли, тялото беше намерено така, както го виждате, на една алея в стария град Патан. Дрехите му бяха наблизо. В джобовете нямаше нищо, освен това. — Той извадил лист бяла хартия от джоба си. — Тук са записани номер 11588 — телефонът на вашето посолство — и вашето име, мистър Слейтър.


>>	2.
>>	Лондон

	Оставих доклада на Фу и отидох до прозореца.
	Офисът се намираше на петия етаж и гледаше към ръждивите релси на изоставена линия. Едва преди няколко седмици се върнах от четиригодишен престой в Токио и кабинетът беше обзаведен така, както го наследих. Имаше модерно бюро и подходяща маса за съвещания с шест стола, всичките от светло дърво. Същата мебелировка може да се намери в офисите на всички служители от среден ранг в Уайтхол и в данъчните служби из цяла Англия. Останалата част от стаята беше по-стара с едно поколение, като че ли министерството е сменило бюрото и масата, но нищо друго. Две масивни зелени кожени кресла, поставени до махагонова маса за кафе, няколко шкафа за документи от Втората световна война, карта на света, която е била стара още през 1918 година, и викториански часовник.
	Но аз наследих повече от мебелировката. Далечният изток беше труден проблем, а Фу — едно от най-добрите неща в него, макар да излъчваше някаква загадъчност. Може би това се дължеше на произхода му. Баща му бил търговец в Шанхай, който паднал под властта на комунистите през трийсетте години. Цялото семейство умряло през гражданската война и японското нахлуване, с изключение на Фу. През 1947 година той потеглил на юг, като се скитал из опустошената страна. Най-после успял да избяга през границата в Хонконг. Бил само деветнадесетгодишен и без стотинка. Борил се да си създаде нов живот в мизерията на копторите в Цзюлун. Все още носеше техните белези, но за десет години успял да се превърне в преуспяващ търговец и британски гражданин. Също така през последните двадесет години беше доста ценен разузнавач и стоеше начело на Хонконгската резидентура. Не знам дали не губех времето му в Катманду. Може би това убийство беше само акт на отмъщение, но можеше и да е важно. Дали мъртвият, който и да беше той, е имал нещо важно да ни съобщи?
	Когато го помолих да отиде в Непал, Фу не протестира, но ми изпрати телеграма, в която напомняше, че около година по-рано е молил за помощник и че той няма възможностите да провежда безкрайни специални разследвания без никаква подкрепа. Разузнаваческата работа е като всяка друга, що се отнася до работната ръка, но планът на Фу съвпадна с една моя собствена идея.
	Заключих документите в бюрото и слязох два етажа по-долу при Стивънс, началника на отдел „Кадри“.
	— Стив. — Опитах се да звуча твърдо. — Искам някой говорещ китайски с малък опит (няколко години са достатъчни) за сътрудник на Фу в Хонконг.
	Той се облегна назад и се изсмя.
	— Сигурно се шегуваш, Дейвид! Шефовете не разрешават нови щатове за срок, по-кратък от две години. Но може и да успея да уредя нещо за около шест месеца. Добре ли е?
	— Е, поне е някакво начало.
	— Всички това казват. Наистина ли се нуждаеш от него, или само се грижиш за щастието на Фу? Той ни струва цяло състояние.
	— Не. Естествено, той ме е молил за помощници, но и аз мисля, че там имаме нужда от нов човек, някой от Лондон. Тревожа се за положението в Хонконг. Всички са там от години и са си станали местни жители. Искам да сложа някой мой човек.
	Стивънс повдигна вежди.
	— За да държи Фу под око ли?
	— Не съвсем. Просто някой нов, който да напомня на Фу, че е контролиран оттук.
	— Защо? Не се ли проявява задоволително?
	— Напротив, съвсем задоволително. Но аз се чувствам леко неспокоен. Из целия проклет Китай съществува мрежа от търговци, войници, рибари, крадци, Триади и бог знае какви още. Пристигат информации, но ние не знаем нищо за източниците им.
	Стивънс поучително размаха пръста си пред очите ми.
	— Ти знаеш прекалено малко, Дейвид. Всеки, който се връща от зоната на действията, реагира по този начин. Недей да избързваш. Разбира се, аз ще видя какво мога да направя.
	Той си отбеляза нещо в бележника.
	— Говорещ китайски. Не искаш много, а? С известен опит, нов роб за господин Нерн. По-добре европеец? Предполагам, че ако е китаец, може да се повлияе от Фу, нали?
	— Да. Да е роден в Британия и да е англичанин.
	— Добре, Дейвид, остави това на мен. — Той въздъхна като човек, който е чувал същите неща и преди.
	Върнах се горе и влязох в офиса на секретарката ми. Както обикновено беше празен. Керъл сигурно беше на ранен обед или късно кафе, или една от безкрайните си разхубавителни сесии в дамската тоалетна. Забелязах отражението си в огледалото зад бюрото и потръпнах. Изглеждах десет години по-стар, отколкото съм: повехнала кожа, опъната върху ръбати кости, дълбоки очни кухини, над които имаше гъсти черни вежди, подчертаващи мрачния им вид. Косата ми посивяваше. Добре, че не се гледах внимателно, докато се бръснех. Когато Маргарет почина при автомобилна катастрофа преди десет години, започнах да запълвам празнината, като отдавах прекалено много часове на службата, и то всеки ден. Сега това си проличаваше.
	Свих рамене, отидох си в стаята и започнах да се ровя из купчината с дневните задачи.

	* * *

	Късно следобед главата на Стивънс надникна през открехнатата ми врата.
	— Не мога да ти намеря никой от нашите досиета, Дейвид. Но има един тип, който наскоро ни писа с молба да бъде преназначен. Бил е наш човек в продължение на четири години. Има научна степен по китайски от Кеймбридж, родителите са англичани, но е роден в Хонконг. Има чудесни препоръки — бил е учител или нещо такова. Ще свърши ли работа?
	— Как се казва?
	— Не съм преглеждал документите — Манли се занимаваше с тях — някакъв тип, наречен Аш. Р. У. Аш. Какво ти става бе?
	— Нищо — усмихнах се безсилно. — Той не е тип, Стив. Жена е. Бяхме заедно във Виена, преди да отида в Токио.
	— Идеално. Значи знаеш всичко за нея. Компетентна ли е?
	— Какво? А, да, напълно. — Гласът ми звучеше далечен, като че ли говореше някой друг.
	— Прекрасно. Тогава ще я помоля да дойде и да си поговори с теб, нали?
	Аз се поколебах.
	— Тя ли е единствената, която можеш да ми предложиш?
	От една страна, тържествувах, но, от друга, бях леко уплашен.
	— Няма ли още някой?
	— Боже Господи, старче! Мислиш ли, че имаме много говорещи китайски? Ти си страхотен късметлия, че въобще мога да ти намеря някой, а твоята приятелка Аш е вършила чудесна работа, докато е била при нас.
	— Вероятно ще бъде по-добре аз да й се обадя.
	— Както желаеш, Дейвид. Ще ти дам телефона й.
	Аз вече го знам, помислих си.


>>	3.
>>	Катманду

	Полицейският инспектор спря колата, един двадесетгодишен „Морис“, по средата на тесен пазар. Магазините имаха отворени към улицата витрини, с камари зеленчуци, чували брашно и цинкови кофи, натрупани върху разбитата улица. Под един свод се виждаха стъпала, които водеха към тъмна алея.
	— Ето го, господин Ло — каза той на Фу. — Това е всичко, което знам. Мъртвият — казахте, че ви е братовчед — е бил наричан Чан Ли. Живял е тук над двадесет години. Ръководел е склад за килими на фирмата „Уинг-Фонг. Внос-износ“. Изглежда, че никой не го е познавал добре. Никога не е имал неприятности с полицията.
	Фу кимна мрачно. Вече беше прекарал два дни в Катманду, като отдели доста ценно време, за да намери подходящия полицай, и не искаше да излезе от колата, докато не изцеди всичко, каквото можеше от него.
	— Кои са Уинг и Фонг? — запита той.
	— Никой никога не е чувал за Уинг. Когато разпитвах хората, имаше предположения, че Фонг съществува и е идвал тук от време на време по бизнес. Но китайското общество е доста затворено, както разбирате. Вие самият сте китаец и може да имате по-голям успех от мен.
	— Откъде е този Фонг?
	Непалецът разпери ръце.
	— Кой знае? Това не е Европа. Нашият имиграционен контрол не е компютризиран, господин Ло. Хората попълват формуляри на летището или на границата. Понякога верни, друг път — не. Визи се издават за шейсет и пет рупии. Нашите граничари могат да попълват тези формуляри. Или да си свият цигари с тях, или да ги използват за тоалетна хартия…
	Фу изчака.
	— Но нали проверявате тези, които са вече попълнени? Например на летището?
	— Искате доста да научите за далечен братовчед на убития, господин Ло… Да, проверяваме ги. — Полицаят строго изгледа китаеца, като че ли нямаше илюзии по отношение на истинската му професия. — Някакъв Фонг, който се представя за търговец, е идвал тук от Банкок на всеки няколко месеца. Имал е тайвански паспорт. Проверих в тяхното посолство — номерът на паспорта се оказа фалшив. Дал е адрес в Банкок, с улица и номер. Оказа се, че това е адресът на Кралския дворец в Тайпе… — Той сви рамене. — Но това не означава, че Фонг е престъпник или шпионин. Много китайски бизнесмени имат по няколко паспорта, някои от които може да са фалшиви…
	Фу кимна.
	— Разбирам. Е, благодаря ви за помощта, инспекторе. Сега бих искал да не ви задържам. Ще отида сам до склада.
	Той бръкна в джоба си и извади банкнота от сто рупии.
	— Разчитам на дискретността ви по отношение на моето любопитство.
	Инспекторът не взе банкнотата.
	— В моята работа ние сме дискретни към всичко, господин Ло. Но аз живея без подкупи и благотворителност, както би трябвало да живеят всички мои сънародници, ако не искаме да бъдем използвани за бойно поле на китайци, руснаци, американци и индийци.
	Той посочи към малко голо детенце, чието лице беше покрито с възпалени рани.
	— Дайте парите си на някое от сиропиталищата. Те имат нужда от тях. Сбогом, господин Ло. На добър час.
	Фу излезе от колата, спъна се в една коза, която лежеше в прахта, и заслиза по стъпалата.
	Алеята беше тясна и зловеща. Тук-там беше осветена от слънчев лъч, минаващ през някой процеп между сградите. Над отворените канали, в които плаваха нечистотии и кафява вода, кръжаха ята от комари. От мрачните входове тъмни лица гледаха високия китаец подозрително, докато преминаваше покрай тях.
	Фу се чудеше какво ли си мислят за китайците. В Непал винаги е имало търговци от Китай, но присъединяването на Тибет към Пекин през 1959 година беше повратен момент. Първо, хиляди бежанци прекосиха Хималаите. После, като че ли за да се извини, Китай започна да помага на съседите си. Зелени тролеи вървяха по построени от китайците пътища с ток от китайски електростанции. В примитивната провинция селяните вероятно ги боготворяха — тихи, вълшебни превозни средства, които не са теглени от мулета или волове.
	Това, разбира се, трябваше да заздрави връзките между Китай и Непал и да отслаби тези с Индия. Но вероятно непалците бяха само благодарни и не разбираха намека — те бяха спокойни хора.

	* * *

	Складът на „Уинг-Фонг“ се намираше в по-открита част на града, където зловонните алеи отстъпваха място на павирани улици с магазини, някои от които — китайски. Между тълпите сновяха колоездачи. Складът представляваше двуетажна тухлена сграда с капаци на прозорците. Грубата дървена врата не беше заключена. Вътре беше полутъмно. По стените висяха богато украсени килими, а други на рула бяха натрупани покрай стените до тавана. Миришеше на юта и прясно изпредена вълна. Беше тихо и спокойно. Дебелите стени не пропускаха уличния шум.
	Отзад Фу намери малък двор. Няколко каменни стъпала водеха до втория етаж, където масивна дървена врата висеше само на едната си панта, като че ли някой я е издънил с ритник. Фу се изкачи там. Стъпките му отекваха в тишината.
	Вторият етаж представляваше голяма стая с облицовани в дърво стени. Цепките в капаците на прозорците, които гледаха към улицата, пропускаха достатъчно светлина, за да може да се види, че едната дъска беше счупена. Зад разцепеното дърво имаше широко пространство, празно, с изключение на няколко откъснати електрически кабела.
	В стаята имаше легло диван, старомодна каса с отворена врата, празна, и метално бюро, от което всички чекмеджета бяха извадени. Мястото явно е било претърсвано. Но не беше разхвърляно и по пода нямаше петна. Завели са Чан Ли някъде другаде, за да го убият, някъде, където виковете му не са се чували.
	Когато се върна в двора, Фу видя празните чекмеджета от бюрото, наредени спретнато близо до купчина пепел. Той коленичи и я разрови. Имаше следи от стари фактури на китайски и няколко обгорени листа хартия, покрити с цифри. Голямо радио е било изкъртено от празното място зад ламперията горе.
	Фу се порови още малко и откри остатъците от рекламен кибрит, очевидно от някакъв стриптийз клуб в Банкок, който се казваше „С дъното нагоре“. Може би огънят не е бил плануван. В противен случай този, който го е запалил, щеше да използва бензин, за да е сигурен, че всичко ще изгори. Но ако са бързали много, може просто някой от тях да е извадил кибрит от джоба си и да се е надявал, че няма да останат следи. А който и да е убил Чан Ли, е бързал.
	Той си представи сцената. Един или двама мъже, влачещи жертвата си към чакащата кола. Други двама, които претърсват мястото и унищожават всичко, което може да покаже, че убитият е бил шпионин.
	Из двора имаше няколко бараки с каменни стени и ламаринени покриви. Фу прегледа всичките. Имаше само килими, нищо друго. Той отново застана до купчината пепел и се замисли. Откак Тибет стана част от Китай, Катманду се превърна в разузнавателен център за китайците, а и за техните врагове. Чан Ли и човекът, който се наричаше Фонг, са били агенти, но чии? Кой е убил Чан Ли? Врагове, които са се опитвали да изтръгнат информация? Работодателите му като наказание? Но наказание за какво? Провал? Предателство? Дали Фонг е убил Чан Ли, или е организирал убийството му? Или Фонг също е щял да бъде убит, ако е бил в града? Имаше прекалено много възможности. И откъде всъщност е този Фонг? Как е истинското му име? Защо въобще Лондон смяташе, че това е важно? Фу въздъхна.
	Точно щеше да се върне в горната стая, когато чу металическо изщракване като от предпазителя на пистолет. Гърбът му се вцепени и той усети, че някой го наблюдава от сенките зад вратата на склада. Инстинктивно очите му потърсиха прикритие, но нямаше такова. Голият двор беше като капан.

	* * *

	Фу стоеше неподвижно, докато човекът вървеше към него. Той беше европеец с неподдържана черна коса и увиснали мустаци. Носеше две големи обици, джинси и фланелка с надпис „Исус спасява, Мойсей инвестира“.
	— Здрасти, човече! — ухили се новодошлият към мрачния китаец. — Аз съм Лазар от Ню Йорк. Къде е оня кретен Чан? — Той говореше със силен бруклински акцент.
	— Казаха ми, че е мъртъв.
	Фу все още не беше съвсем спокоен, но шумът, за който реши, че е от предпазителя на пистолет, идваше от два месингови медальона, които висяха на врата на мъжа и се удряха, когато той се движеше.
	— Умрял? Тоя мръсник! Дължи ми сто кинта.
	Човекът запали кафява цигара и из двора се разнесе сладникавата миризма на марихуана.
	— Ти негов приятел ли си, Конфуций? Ще ми върнеш ли парите вместо него?
	Фу поклати глава отрицателно.
	— Не. Аз също съм кредитор.
	Американецът сви рамене.
	— Мамка му. Май ще трябва да си взема един-два килима, вместо дълга. От какво умря тоя идиот? Някой тибетец ли го заколи?
	— Да го заколи ли?
	— Разбира се. Той вечно се влачеше в бежанския лагер, а тия хора са доста груби, Конфуций. Естествено, те си седят под белите молитвени знаменца и си тъкат килимчета, но все още преминават планините, отиват до Китай и се връщат обратно с контрабанда. Може Чан да се е опитал да ги прекара.
	— А може и да е купувал килими от тях.
	— Разбира се, че е купувал килими от тях. И какво още? Тоя мошеник Чан търгуваше с хероин, човече, залагам си задника. И противният му партньор също е в този бизнес.
	По време на разговора бяха достигнали до уличната врата. Фу не искаше да изпусне американеца.
	— Бихме могли да пийнем по едно някъде и да обсъдим общото си нещастие.
	Лазар се изсмя.
	— Ти откъде си бе, човек? Единственото място за пийване тук е това! — Той посочи надолу по улицата към квадратна цистерна, до която се стигаше по няколко стъпала. Стените й бяха покрити с ръжда и мръсотия. В долния й край капеше вода от каменен чучур. Една жена в червено сари пълнеше месингова кана. Голи деца се търкаляха в прахта.
	Американецът дръпна яко от цигарата си.
	— Знаеш ли, Конфуций, харесваш ми. Защо не дойдеш в моята колиба? Имам бърбън и някаква противна непалска бира.
	Без да чака отговор, той махна на една рикша, чийто водач се пазеше от слънцето с черен чадър, вързан за кормилото. Той изглеждаше изненадан от енергичната стъпка на сериозния, не много млад китаец, който се отпусна на задната седалка, покрита с балдахин с ресни.

	* * *

	Лазар живееше в дървена колиба на края на града. Млада непалка в джинси переше дрехи в един малък поток, до който беше коленичила. Тя скромно извърна поглед, когато двамата мъже преминаха.
	— Това е една от жените ми — обясни Лазар, като въведе Фу в дълга стая. Тя представляваше спретната работилница. В единия й край стърчеше старомодна печатарска преса, а в другия — дърводелски тезгях. Миришеше на пресни стърготини. В единия ъгъл имаше купчина дърворезби. Над малка ниша висеше завеса, явно за да отдели спалнята. Лазар наля на Фу щедра доза бърбън.
	— Благодаря ви, господин Лазар. Наздраве!
	— Не господин Лазар, човече, само Лазар.
	— Разбира се. Това е доста необичайно име. Винаги ли така си се казвал?
	Новият познат на Фу отново избухна в смях.
	— Имената са загубено нещо, Конфуций. Може и да съм имал друго име преди, но попаднах в Лаос, заедно с американската армия. И умрях. Лесно е да умреш при оня климат във Виетконг.
	— Тук в Катманду ли възкръснахте?
	— Да, човече. Да, точно като оня тип от Библията. Аз бях възпитан като добър баптист.
	Лазар разрови по тезгяха и започна да подрежда в редица резбовани фигурки, като нежно издухваше стърготините, попаднали във вдлъбнатините им. Някои представляваха фигурки на Буда, други — на птици. Имаше една великолепна глава с естествени размери, в която Фу разпозна момичето край потока. Той я взе и огледа критично.
	— Вие сте истински художник, Лазар. Това е прекрасно.
	— Разбира се, Конфуций. Туристите харесват такива неща. Един тип долу на пазара продава работите ми като древно непалско изкуство. А под тезгяха и тези вървят твърде добре.
	Той показа дълга плоскост с еротични хиндуистки мотиви на двойки, които се любеха в най-озадачаващи пози.
	Фу я докосна с усмивка.
	— Сигурно западняците много си падат по това. Наистина сте уловили същността на оригинала.
	— Да. Има хора, дето си падат по секскартинки. Други харесват забавни фигурки като моя балансиращ човек.
	Лазар постави една дървена фигурка на тезгяха. Беше малко човече, високо около пет сантиметра, което стоеше върху кълбо. То държеше тънка резбована пръчка пред себе си, като циркаджиите, които ходят по въже. Лазар го побутна с пръст и то се залюля от едната страна на другата, но после отново застана изправено.
	— Това е изключително! — възкликна Фу. — Каквото и да го правиш, все си стои право.
	— Разбира се, Конфуций, елементарна динамика. Оня задник Чан имаше четири такива, страхотно ги харесваше.
	Той посочи към печатарската преса.
	— Вършех му и цялата печатарска работа. Писма, фактури, разни ей такива. За тях ми дължи сто кинта.
	Фу кимна сериозно, докато хипито наливаше следващото уиски.
	— Какъв човек беше Чан?
	Лазар сви рамене.
	— Ами затворен. Мошеник, но не привличаше внимание.
	До момента американецът беше изпушил четири цигари марихуана и седеше мързеливо отпуснат във вехтото кресло. Докато говореше, едната му ръка държеше уискито, а другата не спираше да рисува разсеяно по скицника, облегнат на коляното му. Лазар беше импулсивен и талантлив — истински артист. Изглеждаше, че ръцете му работят, независимо от бързо замъгляващия се мозък.
	Фу гледаше как собствените му черти се появяват в скицника, а после политат към пода след откъсването на хартията. Чувствителните пръсти нарисуваха голо момиче с лицето на онова отвън.
	— Познаваш ли партньора на Чан — Фонг?
	Лазар го изгледа учудено.
	— Фонг не е партньор. Той е шефът. Противно копеле.
	— В какъв смисъл?
	Лазар сви рамене отново.
	— Откъде да знам? Виждал съм го само два пъти, но съм сигурен, че тези двамата въртяха някакъв бизнес, който нямаше нищо общо с килимите. Другите китайци не си падаха по Фонг. Когато идваше в града, можеше веднага да го почувстваш — паника, Конфуций, истинска гнусна, отвратителна паника.
	Той побутна скицника към Фу. На листа се виждаше карикатура на плешив китаец с дълъг закривен нос и дълбоко разположени очи.
	— Това е твоят Фонг, Конфуций. Той е от типа хора, дето вашите императори са използвали, за да режат ташаците на хората парченце по парченце. Както ти казах — мръсно копеле.
	Лазар посегна към уискито, скицникът падна на земята. Вратата се отвори и непалката влезе. Носеше панер с пране. Остави го на земята и се приближи към американеца, като все още извръщаше поглед от Фу. Тялото и бедрата й бяха меки и гъвкави. Когато се движеше, те леко се полюляваха. Лазар я плесна по задника и тя изчезна зад завесата с кикот, като си играеше с ципа на джинсите си.
	Хипито се изправи на крака, преглътна и я последва.
	— Почини се един час, Конфуций. Сипи си още бърбън. Ще се върна.
	Той дръпна завесата зад себе си и тя издаде скърцащ звук.
	Фу вдигна карикатурата на Фонг от пода, сгъна я и я прибра в джоба на ризата си. После изгори своята рисунка над един пепелник, извади от портфейла си три банкноти по сто рупии и ги остави на мястото на дървеното балансиращо човече, което прибра в другия си джоб. В склада нямаше такова дървено човече.
	Той отвори вратата тихо и се усмихна на ритмичните звуци, които идваха иззад завесата. На изхода се поколеба, после се върна и взе и рисунката на голото момиче.
	Докато вървеше по каменистата алея към града, той весело си тананикаше. Чан Ли е бил шпионин, а Фонг, неговият шеф, е наредил да бъде убит. Това изглеждаше очевидно. Фонг беше от Банкок и Фу притежаваше лика му. Не беше много, но поне можеше да се нарече начало.


>>	4.
>>	Виена

	Случи се във Виена преди четири години. Срещнах Рут, когато се озовах там като резидент. Поех службата от един човек на име Мейхю, който се пенсионира.
	Не харесвах много работата. По време на четиристранната окупация след войната, Виена беше станала шпионски център и това положение някак си все още продължаваше. Съединените щати и Русия поддържаха посолства с гигантски ЦРУ и КГБ контингент. Повечето от другите развити страни последваха примера им. В резултат на това малкият скучен град, последна спирка преди желязната завеса, се препълни с разузнавачи, които основно се шпионираха един друг. Имаше и комична страна на работата ни — липса на реалност, подсилена от факта, че беше почти невъзможно да влезеш вечер в някой ресторант и да не чуеш музиката от „Третия“*. Всички опитни разузнавачи знаеха, че само си губят времето. Аз също го знаех.
	[* Филм по едноименния роман на Греъм Грийн. — Б.пр.]
	Рут беше единствената жена в персонала и единствена под тридесет години. В началото не я познавах добре. Всички ние бяхме разпръснати в различни участъци на посолството на „Райснерщрасе“. Тя работеше в търговския отдел, а за мен се предполагаше, че съм първи секретар, който се занимава с въпросите на разоръжаването. Така че не се виждахме често, освен при ежеседмичните срещи при Луелин.
	Срещите при Луелин бяха безкрайни и досадни. Всяка седмица прекарвахме безплодни часове, анализирайки движението на дузина офицери от КГБ в съветското посолство, което се намираше на сто метра надолу по улицата. Не е изненадващо, че аз се заех да изучавам Рут. Сигурно и всички други го правеха.
	Тя не беше красива, но имаше изразителни черти и лице на човек със силен характер. Притежаваше изключителни кехлибарени очи и широка уста с щедра усмивка. Тъмната й коса беше гъста и дълга до раменете. През 1974 година женската мода наложи мършави фигури с дълги слаби крака: за да си моден, трябваше да приличаш на плашило. Рут беше старомодна по един великолепен начин: големи гърди и приятно закръглени бедра. Краката й не бяха слаби, но дълги и привлекателни.
	Понякога взимаше дейно участие в дискусиите ни. Беше добър разузнавач и винаги говореше разумно. От време на време изглеждаше безумно отегчена, като всички нас. Понякога — просто тъжна и отдалечена.
	Веднъж попитах за това Луелин. Той сви рамене.
	— Това момиче е нещастно в личния си живот, Дейвид. Откак дойде тук преди две години, има злощастна любовна връзка с някакъв тип на име Роджър Марш. Не знам защо го прави, той изглежда абсолютен кретен. Разбира се, аз го проверих. Работи за една от големите нефтени компании. Англичанин е — добави той, като че ли това беше най-важното. — Напълно безопасен.
	Така приключи разговорът ни. Една неделя отидох на дежурство в посолството. Там нямаше никой, освен мен, охраната и един чиновник в залата за шифроване. От Лондон пристигна телеграма с въпроси за един от докладите ни. Изрових оригинала и се оказа, че е попълван от Рут, така че си облякох палтото и тръгнах по заснежените улици към апартамента й. Не се обадих предварително по телефона. Ако си е вкъщи — идеално, ако не — поне разходката щеше да облекчи следобеда ми.

	* * *

	Рут живееше сама в малък мебелиран апартамент в стария град, лабиринт от тесни калдъръмени улички, скупчени около катедралата. Входът се намираше във вътрешен двор.
	В студения януарски ден апартаментът беше мрачно място, претъпкано с чужда овехтяла мебелировка. Рут ме покани вътре и надраска отговор до Лондон на лист от бележника си. В кухнята вреше кафе. Тя изглеждаше и звучеше доста депресирана. Очите й тъжно надничаха изпод тъмната коса, пълни с болка от измяната. После тя хукна към кухнята, като се опитваше да изглежда жизнерадостна. Чух трясък от счупени чинии и висока ругатня. Когато влязох, тя беше коленичила на пода, почистваше локвата разляно кафе и кротко плачеше. Помогнах й да почисти. Тя избърса очите си и се насили да се усмихне.
	— Съжалявам, Дейвид, не ми обръщай внимание. Изкарах неприятен уикенд. Нямам повече кафе. Искаш ли една бира? В хладилника има няколко.
	— Всъщност не. По-добре да идем да се разходим.
	Тя се поколеба.
	— Може — отговори без ентусиазъм. — Предполагам, че ще се почувствам по-добре, ако се махна от това ужасно място. Изкарах тук целия уикенд съвсем сама.
	Отидохме да се разходим към Дунав. Смрачаваше се. По дърветата блестеше скреж, а вятърът беше студен. Не говорихме много. Рут отново се извини за плача си.
	— Глупаво беше от моя страна. Трябваше да отида на ски с един приятел, но планът се провали. Чувствах се самотна и нещастна. Моля те, не казвай на никого за това.
	Тя се опита да заговори весело на друга тема и аз усетих неочаквана топлота и чувствителност, скрити зад отбранителния маниер и тъжните очи. Прегърнах я. Тя не отвърна. Изглеждаше някъде далеч в мислите си дори когато я поканих на вечеря следващия ден. Но все пак дойде.
	През следващите няколко седмици излизахме доста пъти на театър или на вечеря, веднъж гледахме „Лоенгрин“ в операта. И двамата познавахме добре самотата, затова да бъдем заедно представляваше внезапна и приятна промяна. Рут преодоля депресията си и се превърна в стимулиращ, весел компаньон.
	Постепенно тя ми разказа историята си. Родила се преди двадесет и пет години в Хонконг от родители англичани. Баща й бил майор в полка „Гурка“. Винаги искал син и непрекъснато й напомнял за разочарованието си. Пердашел я с колан до дванадесетгодишната й възраст, след което я пренебрегнал напълно. В усилията си да му достави удоволствие, тя станала великолепна плувкиня и редовно получавала награди по състезанията, организирани от манастирското училище, което мразела. Баща й въобще не се впечатлил, но това беше причината за грацията и силата на движенията й, от които се възхищавах. Тя все още посещаваше един закрит басейн на всеки няколко дни, дори успя и мен да заведе един или два пъти.
	Върнали се в Англия, когато баща й се пенсионирал. Родителите й осъществили мечтата си — купили си къща близо до Чичестър в Съсекс с много розови храсти. За тях това било връщане вкъщи, за Рут, тогава седемнадесетгодишна, Англия била нова и чужда страна.
	Влизането в Кеймбридж било трудно. Получаването на научна степен по китайски — не.
	— Мързелив малък дявол! — укорил я баща й. — Не е чудно, че си избрала това. Ти говориш кантонски и мандарински* от бебе.
	[* Основни диалекти, които се говорят в голяма част от Китай. — Б.пр.]
	А тя просто избрала търсена професия. Европейци, говорещи китайски, са голяма рядкост.
	И така на двадесет и две годишна възраст Рут попълнила дълга и сложна молба да бъде включена в дипломатическия корпус на правителството на нейно величество. В следващите години се опитвала да си обясни защо е постъпила така, но не намерила задоволителна причина. Вероятно, за да се махне от родителите си и да иде в чужбина — не можела да свикне с живота в Англия. А и какво ли друго можела да прави с професия, която се оказала не толкова търсена, колкото тя се надявала. След няколко изпита и тридневно интервю решила, че цялата работа е прекалено абсурдна, за да я вземе на сериозно. Но изневиделица се появил приятен възрастен човек и я завел на дълга разходка край реката в Пътни, където тя работела в един бар временно, докато чакала отговор от Министерството на външните работи.
	— Ще ви предложат пост — казал старецът, — но ние разгледахме вашата молба и си помислихме, че ще предпочетете да дойдете при нас. Може да ви се види досадно да работите като трети секретар в Тимбукту.
	Тя се съгласила с това. За нейна изненада той добавил, че и ръководителят й в колежа мислел по същия начин. Рут се учудила какво ли общо може да има с това прекрасната мис Уейнрайт, но после си спомнила слуховете, че през последната война тя се занимавала с разшифроване в една стара къща в Бъкингамшайър, а после била спусната с парашут над Франция, за да сътрудничи на Съпротивата. Вероятно в тези слухове е имало истина.
	Новият познат на Рут спрял на едно тихо място край реката.
	— Да ви кажа честно — казал той, — ние бихме желали да се присъедините към разузнаването. Заплатата е същата, а смятам, че работата ще ви бъде по-интересна.
	Така тя се присъединила към нас и се оказало, че трябва да изпълнява същата работа, от която била избягала — трети секретар в британското посолство във Виена. За нейна голяма изненада, тя се справяла доста добре. Двойната роля на дипломат и разузнавач криела нещо вълнуващо.
	В началото имало една година подготовка и чиновническа работа в Лондон. Не както очаквала в елегантния квартал „Свети Джеймс“, а в бетонен блок в Ламбет. Осигурен от Министерството на околната среда, като повечето правителствени офиси, той отдавна бил напуснат от обитателите си. Всички ние негодувахме срещу преместването ни на юг от реката, тъй като близкият уличен пазар придаваше някаква атмосфера, която категорично не отговаряше на тази от старото място при Портата на кралица Ана.
	После Виена. Денем работела в посолството. Вечер имало приеми — дипломатически и скучни, макар някои от тях да се провеждали в дворците на Хабсбургите. Нощем откривала, че дори шпионажът от седемдесетте години включва нервни срещи в тъмни алеи или отдалечени от града горички.
	— Не съм предполагала, че е възможно, но наистина това ми харесва, Дейвид. Може би просто съм родена нечестна.
	Рут ми разказа малко за връзката си с Роджър Марш, освен това, че била нещастна. Учудвах се защо го е търпяла толкова дълго. Изглежда, се е страхувала да го изостави. Но не я разпитвах. Скоро прекарвахме заедно всяка вечер. Чувствах се десет години по-млад и бодър. За мен всичко беше много лесно, все едно да се отпуснеш в топла вана. Рут искаше да прави хиляди неща, беше изпълнена с енергия. Не виждах знаците за опасност, поне докато не стана твърде късно.
	Една събота отидохме на дълга разходка в гората извън Виена. Вървяхме между оголените дървета и се покачихме на малко плато с изглед надолу към града. Вечеряхме в странноприемницата в Клостернойберг, на светлината на свещи, които хвърляха сянка по каменните стени и почернелите от дима тавани. Пихме доста местно червено вино и докато шофирах обратно към Виена, Рут сънливо положи глава на рамото ми.
	Цяла вечер тя беше жизнерадостна и весела и ми се струваше, че се познаваме от години. Когато стигнахме до Ринга, не се изненадах от думите й:
	— Да идем в твоя апартамент, Дейвид. По-удобен е от моя.

	* * *

	Апартаментът ми се намираше на първия етаж на грозна вила от деветнадесети век, близо до „Шьонбрун“. Единственото й положително качество беше голямата всекидневна с широка отворена камина. Когато влязохме, беше доста студено. Централното отопление не работеше, но хазяйката ми беше поставила дърва в камината. Запалих ги, огънят весело запука и аз го допълних с няколко борови цепеници.
	Сипах питиета и загасих лампите. Стаята се освети от яркия пламък на огъня. Рут седна на килима с бренди в ръка, с подгънати крака и глава, която почиваше на коляното ми. Известно време седяхме, без почти да си проговорим.
	Пъхнах ръка под роклята й и нежно погалих гърдите й. Тя въздъхна доволно и вдигна лице към мен. Започнахме да се целуваме, дълго и страстно, после тя се отдръпна и стана.
	Смъкна дрехите си с бързи естествени движения, отпусна се отново на колене и започна решително да разкопчава ризата ми. Изглеждаше великолепна, гола, с позлатена от отблясъците на огъня кожа, с предизвикателни закръглени бедра.
	— Не казвай нищо, скъпи — прошепна тя. — Нищо.
	Преди в очите й имаше сериозно, уязвимо изражение, сега те се усмихваха весело. Тя обви ръце около врата ми и отново се целунахме. Изтърколихме се на килима плътно прегърнати и тялото й потръпна, когато проникнах в нея.
	Тя се любеше отдадено, почти отчаяно, забиваше краката си в гърба ми, хапеше рамото ми. Накрая отпусна глава назад, очите й блестяха, макар и полупритворени. Гърбът й се изви и почувствах тялото й да потреперва в оргазъм, докато тя непрекъснато шепнеше: „Дейвид, о, Дейвид.“
	После легна кротко и ме погледна с усмивка. Преди си мислех, че очите й са красиви, но досега не знаех колко мили и изпълнени с любов могат да бъдат, когато болката си е отишла.
	Лежахме пред огъня и говорехме. Усетих каква голяма нужда от обич има тя, колко са я наранили животът с отхвърлящия я баща и безрадостната история с Роджър. Като че ли решителността и щедростта, с които се любеше, целяха да я предпазят от нови разочарования. Изведнъж се натъжих. Помислих си, че трябва да й покажа колко силно я желая и да я любя отново.
	Тя се обърна и се протегна като котка, заравяйки главата си във възглавницата. Първия път се любихме толкова набързо, че не бях успял да оценя тялото. То беше атлетично, но грациозно. Широки за жена рамене, тънка талия и пълни бедра, дълги великолепни крака и слаби глезени. Кожата й беше гореща, като че ли е лежала дълго на слънце.
	Тя ме погледна изпод гъстата си черна коса и изстена леко, когато почувства пръстите ми между краката си. Тялото й започна да се движи отново и аз я придърпах към себе си. Лицето й изглеждаше толкова доверчиво и ласкаво, че бях готов да умра от любов.

	* * *

	Връзката ни беше прекрасна. Наслаждавах й се изцяло, без да мисля за бъдещето. Мислех, че и Рут разсъждава по същия начин. Но никога не получихме възможността да разберем какво може да ни донесе същото това бъдеще. След седем седмици нашият резидент в Токио получи инфаркт и го транспортираха у дома. Аз се оказах най-подходящият ерген в службата и ми наредиха да се явя там в срок от четири дни и да остана поне една година. Бях нерешителен и не отказах, бях нерешителен по отношение на Рут, бях нерешителен за всичко. Впоследствие се обвинявах за това, но факт е, че Рут беше направила всичко прекалено лесно и аз въобще не трябваше да мисля още от онзи първи неделен следобед. Винаги, когато я желаех, тя беше на разположение.
	За първи път сега трябваше да взема решение и се уплаших. Изкарахме още една нощ заедно и после тя ме изпрати до летището. Чак когато преминах митническия контрол и се обърнах да й махна, видях отчаянието по лицето й.
	На следващата сутрин летях през полюса от Лондон към Токио. Щом пристигнах, веднага й телефонирах, но никой не отговори. Писах й, но не получих отговор. След това бях претрупан с проблеми в новата работа, а и се опитвах да науча невъзможно трудния език.
	След три месеца узнах, че се е омъжила за Роджър, подала си е оставката и се е върнала в Лондон с него. Разбрах, че съм загубил нещо, което ще ми липсва дълго време, може би завинаги.


>>	5.
>>	Лондон

	Звънях цял ден напразно, така че когато най-после получих отговор, бях изненадан.
	— Рут? — попитах колебливо. — Дейвид е. Дейвид Нерн.
	— Боже Господи — засмя се тя. — Отдавна не съм те чувала.
	Не звучеше твърде зарадвана.
	— Как вървят работите?
	Това звучеше абсурдно. Не можах ли да измисля нещо друго след четири години раздяла?
	— Доста кофти. — Тонът й беше по-остър и горчив, отколкото очаквах. — Какво искаш, по дяволите?
	— Обаждам се по повод желанието ти да се върнеш във фирмата. Имам нещо, което може да те заинтересува.
	— О, Боже, трябва ли да е свързано с теб?
	— Ами да, трябва. Няма друга възможност. Може ли да се видим и да поговорим за това? Евентуално довечера?
	Тя въздъхна.
	— Довечера ще излизам. А и предпочитам да се видим в офиса. Все още ли сте на същото място?
	— Да, все още сме там.
	Последва дълга тишина.
	— Добре — каза най-после Рут. — Утре имам свободен ден. Става ли в десет часа?

	* * *

	Рут нервно затвори телефона. Дявол го взел! Проклетият Дейвид Нерн! Защо, по дяволите, се съгласи да се види с него отново? Ако това беше цената, която трябваше да плати за връщането си на служба, то тя беше прекалено висока. Ще му се обади и ще му каже да забрави цялата работа. После се усети, че не знаеше номера, а той със сигурност нямаше да е регистриран в телефонния указател.
	Тя изруга, когато осъзна, че все пак ще трябва да се появи на срещата утре сутрин, и мрачно се загледа през прозореца. Той гледаше към раздадена за обработване общинска земя — спретнати лехи зеле и грах, ръждясали железни бараки, наклонени към железопътната линия. Беше се преместила в този овехтял апартамент след раздялата с Роджър преди две години.
	От реката идваше слаба миризма на малц от пивоварната в Мортлейк и тя й напомни за малката къщичка с тераса, в която тя и Роджър живяха толкова нещастно. Къщичката се намираше на около миля и над двора вечно се носеше същата сладникава миризма на малц. Рут се сети за безкрайните месеци, когато се чувстваше виновна от мисълта, че се е омъжила за човек, когото не обича, нито пък уважава. Нарастващото равнодушие на Роджър. Мрачното мълчание. Раздразнението. Скуката. Любенето като ритуал, все по-рядко. Тромавото му опипване на гърдите й, толкова небрежно, че я караше да изпитва непълноценност.
	Инициативата за раздяла беше нейна. Рут се премести в апартамента на една приятелка, която рядко виждаше. Всеки ден шофираше до училището, където работеше. То се намираше в беден имигрантски квартал в тухлената пустиня близо до летище „Хийтроу“. Средно училище „Алдерман Даусън“. Боже Господи! Два етажа грозни тухли, оградени с кални полета. Опита да се приспособи, но никога не успя. Училището представляваше само една част от последните четири години. Време на нещастие и тъга, което сведе жизнеността й до тъпото желание да доживее до утрешния ден. Целият този период я изсуши емоционално. Обвиняваше се за грешките си и колкото и да е парадоксално — за това, че е наранила Роджър.
	Самообвиненията й намаляха, когато една неделна сутрин се върна вкъщи, за да обсъди развода си. Непознато момиче на около двадесет й отвори вратата. Носеше халат, косата й не беше сресана. Очите й блестяха, а бузите й бяха свежи и розови. Изглеждаше, като че ли току-що се е любила. Роджър се появи, закопчавайки колана си.
	— Това е Алис — каза той. — Тя се премести тук, когато ти си отиде.
	Преди около месец Рут седеше в кухнята на чаша кафе в пет сутринта, защото не можеше да спи. Изведнъж разбра какво трябва да направи. Да се върне обратно. Да заличи всички тези противни години. Тя написа кратко писмо до отдел „Кадри“ и помоли да я вземат обратно на работа.
	Сега обаче не се чувстваше сигурна, че това е било правилното решение.

	* * *

	Сградата имаше грозна бетонна фасада без табелки и врати от матово стъкло. Вехтото фоайе се стори на Рут познато и близко. Стените му все още бяха покрити с избелели плакати, които предупреждаваха за опасността от бяс. Това трябваше да подскаже на случайните посетители, че офисите на горния етаж имат нещо общо с Министерството на земеделието. В малка портиерска будка седеше жена в син гащеризон с бронзови корони на реверите.
	— Мога ли да ви помогна? — запита тя.
	— Имам среща с господин Нерн.
	— О, да, скъпа. — Тя се усмихна и посочи на Рут вратата към вътрешната зала.
	Анонимното фоайе изчезна. Двама полицаи от Министерството на отбраната седяха зад екран от блиндирано стъкло. Тезгяхът пред тях беше покрит с гумени печати и празни формуляри. И двамата носеха пистолети.
	— Добро утро, мис Аш — каза сержантът, който помнеше името на всеки служител. Това я накара да се почувства съвсем като у дома. — Не сме ви виждали отдавна. Пропуска, моля.
	— Нямам пропуск. Вече не работя тук. Дойдох само да видя господин Нерн.
	— Напуснали сте ни? Мислех си, че все още сте в чужбина. Няма значение, ще ви дам еднодневен пропуск, макар това да си е чиста формалност. Оня тип Стивънс е откачил на тема безопасност. Вече всички имаме снимки на пропуските. Дори посетителите.
	Той вкара Рут в една странична стая и я помоли да седне на висок стол пред боядисана в червено дъска. Тя чуваше другия полицай да говори със секретарката си. Сержантът нагласи полароида си с маниера на моден фотограф.
	— Хайде сега си повдигни роклята и ни зарадвай.
	— Моля ви, нямам настроение за шеги. А и бързам.
	— Извинете ме. — Той се усмихна. — Всъщност ще снимам само главата и раменете.
	Той залепи още влажната снимка на празен пропуск, който тя подписа. После го постави в самозалепващо се пластмасово калъфче, което закрепи отпред на роклята й.

	* * *

	Седяхме в старите зелени кресла и пиехме скапано нескафе. Цареше неловка тишина. Вероятно винаги е така, когато се срещнат бивши гаджета.
	— Добре ли прекара в Токио? — небрежно попита тя. — След като ме изостави?
	Изчервих се. Щеше да е по-трудно, отколкото очаквах.
	— Не съм те изоставил, Рут. Изпратиха ме спешно в Токио и останах там четири години. Знаеш много добре, че в нашата работа се случват такива неща.
	Тя сви рамене.
	— Ти не ме помоли да дойда с теб.
	— Не, проявих се като глупак. Но можехме да поддържаме връзка, ако и двамата бяхме опитали.
	— Аз не исках да поддържам връзка, Дейвид. Исках… о, по дяволите! Няма смисъл да говорим за това сега. Трябваше да го направиш преди четири години.
	— Съжалявам, Рут. Много съжалявам. Аз…
	— Аз също съжалявам — прекъсна ме тя. — Какво искаш сега? Приемам, че това е официално обаждане, макар силно да желая да можеше да е с някой друг. Неофициално съм на разположение по-късно през деня, ако си спомняш — сухо каза тя.
	— Виж сега — отговорих, — знам, че вината е моя. Исках да ти се обадя веднага щом се върнах, но не го направих, защото мислех, че още си омъжена. После пристигна писмото ти и от отдел „Кадри“ ми го прехвърлиха.
	— Господи! — избухна тя. — Защо точно ти? Те знаят ли, че си ме чукал?
	— Разбира се, не. Просто аз търсех човек, който говори китайски за една работа… Просто съвпадение.
	Рут изглеждаше леко умилостивена.
	— Търсиш човек с китайски, така ли? Вероятно съм забравила всичко след четирите години в онова гадно училище. Както и да е. Каква е работата?
	— Не мога още да ти кажа. Знаеш как е. Първо трябва да те питам някои неща.
	Трябваше да й изнеса опреснителна лекция за всички отговорности, за секретността, да й припомня идеите, но не можех да го направя.
	— В писмото ти се казва, че си разведена. Виждам, че не сте се разбирали с Роджър.
	— Напуснах го преди две години.
	— Това означава ли, че си съвсем свободна?
	— Да, напълно.
	Очите й казваха: „Какво общо имаш ти с това, по дяволите?“
	— Можеш ли все още да говориш китайски?
	Тя се усмихна за първи път. Почти бях забравил колко красива е, когато е весела.
	— О, Дейвид, какъв въпрос! Не съм го използвала години, но с малко практика мога да си възстановя знанията.
	— Много е важно. Имам нужда от говорещ китайски, който никога не е работил за нас в Далечния изток и следователно няма досие във всички вражески служби. Освен че желаех да те видя отново, писмото ти се оказа подарък от Бога. Ти си един от малкото ни китайски лингвисти и единственият, който никога не е бил там на работа.
	— Къде ще трябва да отида?
	— Не съм съвсем сигурен. Вероятно — Хонконг.
	— Хонконг? Страхотно ще се радвам да се върна там, Дейвид. Понякога ми се иска никога да не го бях напускала.
	Аз леко се усмихнах.
	— Ще имаш ли нещо против да направиш един бърз езиков тест? Само за да се уверим, нали разбираш? Няколко часа разговор с един скучен професор от училището по ориенталски науки.
	— Щом така искаш.
	— Да, искам. Той живее в Ийлинг, на „Арджил роуд“. Колата ще те закара дотам. Можеш ли да отидеш сега?
	— Сега? — Тя сви рамене. — Добре.
	— Чудесно. Професор Дейвидсън ще ти каже, а и на мен, дали има някакви съмнения относно способността ти да се справиш отново с кантонския след няколко седмици упражнения. Ако той не се двоуми, ще е хубаво да се срещнем отново утре. Не тук, а в обезопасена къща. Имаш ли кола?
	Тя се подвоуми, но се съгласи да се срещнем на следващата сутрин и аз поръчах колата. Отидохме до асансьора.
	— Искаш ли да вечеряш с мен довечера, Рут?
	Тя поклати глава.
	— По-бавно, Дейвид. Чувствам се много объркана, а срещата с теб само влошава нещата.
	Целунах я по бузата и тя погледна встрани.
	Пет минути по-късно, когато Рут излизаше от сградата, аз стоях до прозореца. Синята й лятна рокля беше красива. Тя прилепваше по гърдите и бедрата й, докато ходеше. Рут се качи в един от нашите анонимни фордове и потегли. Наругах се кротко. После завъртях комбинацията за ключалката на стоманения шкаф и извадих оттам пластмасов поднос, затрупан с телеграмите за деня.


>>	6.
>>	Банкок

	Бенджамин Фу взе редовния полет на Тайските въздушни линии от Катманду до Банкок. По небето нямаше облаци и той можеше да види земята ясно. Сянката на самолета преминаваше над кафявите хълмове и тъмнозелените гори на Бирма.
	Спуснаха се бавно към равнината на север от Банкок. Тя представляваше правоъгълник от оризови поля, простиращи се до хоризонта, разделен на две от калните извивки на река Чао Прая. Някои от нивите изглеждаха сиви от залялата ги вода, други — изумруденозелени от оризовите стръкчета. Наричаха равнината оризовата купичка на Азия. Само това неизбежно щеше да я направи привлекателна за комунистите рано или късно.
	На летище Банкок горещината, която разтапяше асфалта, изгори краката му. За секунди ризата му се превърна в мокър парцал. Очите му се свиха, за да избягнат слънцето.
	Той си проправи път през тълпите и хаоса и намери такси. Две минути пазарлък сведоха таксата до поносимите шестдесет бахти. Таксито се включи в движението към града, което беше обичайната лудница от японски коли, камиони и автобуси, покрити с червени и златни будистки амулети; красиви тайванки с цветя в косите, които се возеха на задните седалки на мотори; военни джипове. Всички плътно един до друг, твърдо решени да форсират двигателите и натискат клаксоните колкото се може по-силно. За Фу характерните черти на Банкок щяха да останат безмилостната жега, задръстванията и шумът, а не златните храмове или салоните за масаж.
	В пълен контраст встрани от пътя селяни кротко ловяха риба в мърлявите езера. Монаси с обръснати глави и шафранени роби се разхождаха сериозно в редица, стиснали здраво дървени просяшки панички. Жени в черни пижами и широки сламени шапки работеха превити на оризовите поля.
	Той взе стая в хотел „Азия“ и разопакова багажа си. Беше пренесъл пистолета си — „Смит и Уесън“ 38-и калибър — по най-простия възможен начин — увит между ризите в куфара му. По всички летища вече претърсваха ръчния багаж, но не и предадения. Когато в Банкок взе куфара си, сънливите митничари дори не го попитаха има ли нещо за деклариране. А ако го бяха попитали, Фу носеше два дипломатически паспорта за спешни случаи — филипински и индонезийски. Рисковано беше да ги използва, но за съжаление Обединеното кралство, на което той служеше, не беше въвело дипломатически паспорти.
	Макар да беше револвер, и следователно по-обемист от плоския автоматик, „Смит и Уесън“ можеше да изчезне незабележимо в джоба. Беше от малкия модел с петсантиметрова цев. Като много други професионалисти, Фу не се доверяваше на автоматиците и предпочиташе заредения револвер. В куфара имаше и кутия куршуми, заглушител и тежък плосък нож.
	Фу погледна амунициите си с неприязън и прокара пръсти през посивялата си коса. Остаряваше за тази работа. Вероятно шпионажът в Европа беше различен, по-чист. В Азия насилието винаги съществуваше и независимо колко шпионски сателита се използваха, човек все още се нуждаеше от старомодните умения. Умението да останеш жив в тъмна алея. Да усетиш кога човекът, който ти се усмихва, лъже.
	Фу въздъхна, наля си една бира от хладилника в стаята и включи климатичната инсталация. Остаряваше… живееше по този начин, откак напусна Шанхай през 1947 година. Прекалено дълго. Той се замисли за момент за родителите си, както правеше всеки ден, бягащи от Яндзъ до Ханчжоу, точно преди народната освободителна армия на Мао да превземе Шанхай. Замисли се за смъртта им заедно с десет други семейства. Закараха ги в скалиста клисура над реката, така че тези, които случайно оживеят от разстрела, да се издавят.
	Комунистите извършиха това зверство, но и националистите не бяха по-добри. Фу избяга не толкова от комунизма, колкото от една страна, която беше унищожена от гражданската война и от японците точно преди той да се роди. През всеки ден от краткия му живот диктаторите се бореха за надмощие и невинните страдаха, гладни, бездомни, селата им бомбардирани или изгорени. Неговият собствен дом беше унищожен при въздушно нападение на националистите и двете му сестри загинаха в разрушенията. Той успя да изрови Мей-Лин с голи ръце. Нейното крехко телце бе смазано от голям къс почернял бетон.
	Когато всичките му роднини умряха, той тръгна на юг, за да си създаде нов живот. Дори сега, след тридесет години, той все още мислеше за Китай като за свой дом и често чувстваше, че няма корени в Хонконг.
	Фу рязко се върна към настоящето. Някъде в този мърляв град живееше един китаец, когото той никога не беше виждал. Разузнавач, който сигурно се представяше като търговец. Може би притежаваше и нощни клубове, но можеше да е взел кибрита от друг човек. Докато пиеше бирата си, Фу разучаваше телефонния указател на Банкок, напечатан на тънка евтина хартия, по-подходяща за други цели. Имаше деветнадесет Фонг, включително и фирма „Предприятия Фонг ЛТД“, която изглеждаше доста обещаващо. Той си отбеляза адреса й. После направи малко тефтерче от два листа, единия с китайски фамилии Фонг, другия с тайвански. Първо щеше да провери китайците.
	Фу знаеше, че е почти невероятно да намери своя човек по този начин. Сигурно тук се подвизаваше под друго име. Той рязко затвори указателя. Трябваше да разпростре по-широка мрежа. Направи две телефонни обаждания, слезе с асансьора до хотелското фоайе, излезе на улицата и махна на един самлар — син велосипед с три колела, мотоциклетен двигател и балдахин над двете пътнически седалки.
	Безопасната квартира се намираше на „Суриуонгс роуд“. Резидентът от посолството беше вече там. Фу го познаваше отпреди — дребен, шкембест човечец на име Фалън, с нос на заклет пияница, — но никога не беше работил с него.
	Фу обясни проблема си и му подаде фотокопие от рисунката на Лазар, което беше направил по пътя от хотела си.
	— Колко души имате тук на разположение? — запита той в заключение.
	Фалън се усмихна уклончиво.
	— Само няколко, приятел, а преди да ги използвам, ще трябва да попитам Лондон. Но смятам, че можем да ти помогнем. Ще трябва да обиколим гигантско количество барове и салони за масаж, дори ако изключим тези, в които не би се появил китаец. И ако въобще сме в състояние да открием нещо, оттам нататък ще трябва да се оправяш сам, приятелю.
	— Естествено.
	— Добре тогава. Вече знаеш какво не можем да направим. Още от утре вечер ще задействам шест-седем човека, ако Лондон се съгласи. Предлагам да се срещнем след четиридесет и осем часа на друго място.
	Той даде на Фу един адрес, после запали лулата си.
	— Още нещо, приятелю?
	Фу гледаше през цепките на щорите.
	— Отсреща нямаше ли един хубав малък ресторант, наречен „Хелена“?
	Фалън се ухили и облече сакото на смачкания си ленен костюм.
	— Съвсем прав си, приятел. Омар в чеснов сос с масло и към него хубаво изстудено бяло „Фраскати“. — Той премлясна. — Затвориха го. Ще трябва да заведеш любимата си някъде другаде.
	Фу тръгна първи. Отиде до кейовете и нае лодка. Облегна се на възглавниците и се загледа в препълнената с лодки река. Пред него високата гофрирана кула на Уат Арун блестеше в червено и златно от късното следобедно слънце. Най-добре изглеждаше по време на залез, макар да се казваше Храм на зората.
	Лодката навлезе в полумрака на тесен канал. Двата бряга бяха покрити с колиби, скупчени една в друга, за да се поддържат. Нямаха стъкла по прозорците. Въжета с пране висяха над канала, който вонеше от мръсотиите и боклука, гниещи в плътната му кафява вода. Лодкарят стоеше на кърмата и не спираше да говори. В момента обясняваше на развален английски, че вечер работел като келнер, за да може да си позволи да има слугиня вкъщи. Селско момиче, което не струва много. Той имаше нежно лице и глас, изпълнен с негодувание. Смяташе, че когато дойдат комунистите, няма да има слуги, но движението ще е по-добро.
	Спряха до паянтов склад, където прозорците имаха стъкла, а вратите — тежки месингови брави. Фу слезе на брега, направи знак на лодкаря да го чака и натисна звънеца. Китаец в дълга традиционна носия отвори вратата. Той се усмихна на Фу приятелски и се поклони сериозно.
	— Добре дошъл, подмладил си се! — извика китаецът и поведе Фу към дълга зала, натъпкана с тонове коприна. — Отдавна не сме се виждали, но за мен винаги е удоволствие.
	Преминаха през малък офис, където чиновници тракаха на сметала, и влязоха в голяма стая, обзаведена с лакирани шкафове и паравани. Другият китаец затвори вратата решително.
	Фу взе ръката му и нарисува с пръст върху дланта му знака на Триадите.
	— Уон Сун-ли, спешно се нуждая от помощта ти. Търся един човек, който не иска да го намеря.
	Другият китаец кимна, без да задава въпроси.
	— Заедно в добро и зло — произнесе той. — Кажи ми как искаш да ти помогна, братко. Но първо…
	Той отвори един шкаф и извади бутилка мао-тай* и две малки порцеланови купички, които бързо напълни.
	[* Вид китайска гроздова ракия. — Б.пр.]
	— Когато пиеш със стар приятел, и хиляда чаши са малко!
	Всичко беше уредено един час преди Фу да си тръгне. В лодката по обратния път той провери адреса на клуба от кибрита, който намери в двора на склада на Фонг. Реши да го посети тази вечер.

	* * *

	— Хубав масаж ли искаш? — попита шофьорът на таксито.
	— Не, искам един клуб, наречен „С дъното нагоре“.
	— Стриптийз ли искаш?
	— Не…
	— Искаш ли масаж?
	Фу разбра, че шофьорът знае само два английски израза — масаж и стриптийз. Той бръкна в джоба си и извади кибрита. Шофьорът поклати глава.
	— Не добро. Ти китаец? На „Сукхумвит роуд“ добро място. Много китайци ходи там.
	— Аз пък искам това място. — Фу категорично потупа кибрита.
	Беше грешка. Клубът се намираше в Патпонг, банкокското осветено от неон Сохо, претъпкано със стриптийз клубове и салони за масаж, които обслужваха основно западняци с дебели портфейли. Клубът се оказа салон за масаж. В ярко осветения хол имаше бар с лъскав хромиран плот и много огледала отзад. Приличаше на клиника. Фу се подсмихна скрито на стерилността. Китайските барове, да не говорим за бордеите, никога не изглеждаха така.
	Зад стъклото се виждаше стая, в която седяха около четиридесет тайванки. Те си бъбреха, гледаха телевизия или плетяха. Някои носеха вечерни рокли, други нищо, освен бикини. Всичките имаха кръгче с номер. До прозореца усмихнатият управител обслужваше няколко европейци и отбелязваше номерата на поисканите момичета.
	— Сто и петдесет бахти на час — каза той. — Двойно за нещо по-специално.
	Никъде наоколо не можеше да се види китаец. Фу разбра, че няма да открие нищо тук. Можеше да получи единствено трипер, ако продължеше да се мотае около момичетата. Купи си една бира и за момент се замисли дали си заслужава да изследва хълмовете плът на едрата австралийка, която го беше закачила във фоайето на хотел „Азия“.
	— Сигурна съм, че всички вие, ориенталците, сте еднакви — мръсници, които не дават минута спокойствие на момичетата. — Тя се изкикоти, като че ли нямаше търпение да разбере дали това е истина. — Ще се видим по-късно, готин.
	Фу тъжно си даде сметка, че се надява да не я види. Приключенията за една вечер отдавна му омръзнаха. Те не можеха да излекуват самотата на китаец, изживял по-голямата част от живота си между европейци, нито пък самотата на разузнавача, който не се доверява никому.

	* * *

	Следващите пет дни се оказаха също толкова разочароващи.
	В „Предприятия Фонг“ нямаше нищо интересно. Посрещна го американски китаец с очила без рамки и силен бруклински акцент. Той не се заинтересува от китайските платове, предложени от „Мау-Ло. Внос-износ ЛТД“ от Хонконг.
	Фу работеше по списъка си. Направи безбройни телефонни обаждания от хотелската стая; обикаляше града, облечен в спретнат сив костюм, с рикша или лодка такси. На бизнесмените, които посещаваше, се представяше като самия себе си — вносител от Хонконг. На цивилните граждани — като застрахователен агент. Градът излъчваше кошмарна жега от зори до късна нощ, въздухът беше адски влажен. На края на четвъртия ден знаеше, че няма да има никакъв успех. Видя се с всички Фонг от указателя, освен един, който беше починал, и друг — затворник от три години. Никой от тях не приличаше на рисунката на Лазар. Нямаше нищо, което да покаже, че някой от тях може да има връзка с Непал.
	Всяка вечер Фу посещаваше два или три клуба. Петима от посолството вършеха същата работа и разпитваха управители и домакини, които се държаха неискрено и не помнеха нищо.

	* * *

	На шестата сутрин китайският търговец на Фу му се обади в хотела. Срещнаха се един час по-късно в градината на Храма на наклонения Буда.
	— Нашите братя намериха мястото — каза Уон без всякакви предисловия. — Един мъж, който прилича на рисунката, е бил там, но не и през последните няколко седмици. Едно от момичетата има дървена фигурка като описаната от теб.
	— Това е прекрасно, прекрасно! — възкликна Фу.
	Толкова за мощта на ЦРУ и британското разузнаване, с техните досиета, компютри и сателити… братството беше по-способно, на него можеше да се разчита. Той се обърна към другия мъж:
	— Правени ли са директни запитвания? Искам да кажа — на самото място?
	— Не, никакви. Не подозират нищо. Използвахме други източници. Синът ми ще бъде там довечера и ще ти покаже момичето. Не се съмнявам, че можеш да се справиш сам след това.
	— Къде е мястото?
	— На „Сукхумвит роуд“. Нарича се Храм на орхидеите.
	Когато се разделяха, Уон се поклони на Фу и той отвърна с малко по-нисък поклон. Други благодарности не бяха подходящи. Един ден щеше да дойде ред на Фу да помогне. Той премина през градината на храма почти без да забележи тълпите от бръснати монаси, повечето от които бяха тийнейджъри.
	В един сенчест ъгъл Фу намери каменна пейка и седна, като извади тефтер и лист с номера. Използваше молива си като линия. Започна да прехвърля късата телеграма, която беше написал с главни букви, в личния си цифров код. Той пропусна всички имена на хора и места, като направи специален код за тях в друга телеграма. Името на Фонг го нямаше дори във втората телеграма — от Катманду, — той беше наричан кодово Харди.
	После Фу изгори оригинала и листа с номерата над една леха. Двамата монаси, които минаха покрай него, си помислиха, че е коленичил почтително, за да се помоли на каменния Буда, полускрит зад лилиите. Не знаеха, че той дори не е забелязал Буда и бързаше, защото трябваше да направи доставката си след двадесет минути.
	Точно в десет и четиридесет и седем Фу излезе от кабинка в мъжката тоалетна в хотел „Ереван“, като остави зад себе си тоалетна, в която течеше вода и свит на руло екземпляр от „Банкок Пост“, който съдържаше телеграмите му. В същия момент един млад втори секретар от посолството излезе от бара и влезе в същата кабинка без отличителен знак.


>>	7.
>>	Лондон

	В деня, когато Фу пристигна в Банкок, аз се срещнах с Рут за втори път. Шофирахме поотделно до безопасната квартира в Камбъруел, която се намираше под железопътния виадукт. За двадесет и четири часа тя много се беше променила. Вчера беше нервна и предпазлива. Сега — стегната, жизнена, делова. Никой от нас не спомена миналото.
	— Кажи ми как се справи с професора — помолих аз.
	— Какво искаш да знаеш? — Тя се засмя. — Той е много сладък. Говорихме си за Китай и Хонконг в продължение на часове в неговата розова градина. После ме заведе в един китайски ресторант, наречен „Максим“, представяш ли си, на авеню „Нортфилд“. Ядохме патица по пекински. Беше разкошно.
	— Той каза, че твоят кантонски и мандарински все още са доста добри. Виж, Рут, искаш ли да се заемеш с това? Ако искаш, ще трябва да си на Изток след две седмици. Естествено, ние ще уредим нещата с училището, но ти как се чувстваш по въпроса?
	— Мисля, че наистина го искам, Дейвид. Искам да се върна. Писна ми да учителствам. Знам, че не е редно, но е така. Мислех, че ще мога да се уредя в Лондон, но съм готова да отида в чужбина.
	Помислих се, че и аз предпочитам тя да остане в Лондон. Много го предпочитах. Но казах:
	— Не, не чужбина. Отиваш на Изток. Поне за няколко месеца, всъщност — за колкото е необходимо. Ще ти дадат договор за шест месеца, но съм сигурен, че отново ще стане постоянен. Хората непрекъснато се връщат по този начин.
	— Към кое посолство ще ме прикрепят? Вчера ти каза Хонконг, но той е английски, не е възможно да имаме посолство или консулство там.
	Поклатих глава.
	— Ще работиш нелегално. Без дипломатически имунитет. Без протекция. С фалшива самоличност. Ще си прикрепена към местния резидент. Разбира се, там имаме повърхностно разузнаване — във военното и морското управление, също и в колониалното правителство. Но нашият човек работи независимо, с няколко помощници — не само в Хонконг, но и в други части на Азия, където нямаме посолства.
	Рут ме погледна разколебано.
	— Не съм сигурна, че това е по моята част.
	— За това си била тренирана.
	— Да, но толкова отдавна… Кога трябва да започна?
	— Ако искаш — още днес. Ще имаш доста да си припомняш, при това — бързо. Ще е различно от Виена, разбира се. Може да е опасно. Надявам се, не, но ти знаеш как е в Азия. Израснала си там.
	— Поне ще е някаква промяна. — Тя потъна в мисли за няколко секунди, после ми се усмихна. — Е, добре. Щом се хванеш на хорото… Ще го направя. Знам, че не съм с всичкия си…
	— Задължително е да си смахнат, щом работиш тук, скъпа.
	Вратата се отвори широко, за да пропусне Изумителната Грейс, дракона, който поддържаше къщата. Тя беше бивш сержант с фигура като направена от няколко чувала цимент, покрити с мушама.
	— Колата е тук — изръмжа към мен тя и отново излезе.
	— Каква кола? — попита Рут.
	Размърдах се неспокойно. Винаги можеш да си сигурен, че Грейс ще обърка работата.
	— Ако, само ако искаш да приемеш работата, ще те помоля да се върнеш с мен до офиса за остатъка от деня. А не можем да позволим да те виждат. Ще те изведем на задната седалка на кола и после ще те върнем по същия начин.
	Рут се разсмя.
	— После трябва да идеш до регистрацията и да се обадиш на Хемлок.
	Боб Хемиок беше шефът на регистрацията и откак се помня, всички го наричаха Хемлок.
	— Той ще ти даде да прочетеш няколко досиета в една от сигурните стаи.
	Помислих си, че също ще я инструктира отново и ще я накара да попълни всички формуляри. Но аз нямаше да го направя. Прекалено много неприятни спомени.
	Прекосихме обрасналия заден двор и отидохме до гаража, където чакаше колата. Рут още се кикотеше.
	— Не е смешно — казах остро. — Става дума за безопасността ти, по дяволите.
	— Разбира се. — Тя се усмихна и затвори вратата на колата.

	* * *

	През целия следобед Рут разглежда досиета и телеграми. Дойде в стаята ми около четири с голям куп документи. Изглеждаше уморена.
	— Господи, могат да сложат поне няколко възглавници и климатична инсталация там долу.
	Стаите на документацията са малки противни помещения с твърди столове и без прозорци. Сигурно са направени така, за да те накарат да не се мотаеш и да прочетеш само това, което ти трябва.
	— Съжалявам. Оплачи се на Хемлок, не на мен. Е, стигна ли до някакъв извод?
	— До какъв извод да стигна? Някакъв китаец в Катманду звъни на впиянчения ни първи секретар. Не се появява на срещата. По-късно е намерен убит. — Тя сви рамене. — Какво от това?
	— Важно ли е според теб?
	— Ти ми кажи. Прочетох абсолютно всичко за китайската инфилтрация в Непал, която идва в отговор на опитите на Съветите да обградят Китай. Това явно има значение. Русия разширява влиянието си в Югоизточна Азия и по-натам, около границата с Китай и към Средния изток. Афганистан. Може би и Иран и Пакистан, ако на техните жители им писне да бъдат пребивани с камъни според ислямските закони. — Рут направи гримаса. — Руснаците имат доста добри възможности в подобни места.
	— Точно така. Следователно този куриер или дезертьор не е бил просто убит. Той е убит в едно от местата, които се намират в центъра на напрежението между суперсилите — Русия, САЩ, Китай.
	— Да, това е ясно.
	— Значи разбираш защо имам чувство, просто чувство, че този човек е имал нещо доста важно да ни каже. Все пак някой друг си е мислил, че е безкрайно важно, за да го спре и да го убие по такъв жесток начин. Може би като предупреждение към други, които могат да направят подобен опит.
	— Не е нагласена работа, нали? — каза тя внезапно. — Имам предвид — дали не са искали да го открием. Може да е направено нарочно, за да отклони вниманието ни от нещо друго.
	— Добър въпрос, но не мисля, че е така. Тялото беше скрито в един беден и зловещ район на града, където обикновено полицията не ходи.
	— Кой всъщност е убитият, този Чан Ли?
	— Живял е в Катманду от години. Прикритието му било ръководенето на „Уинг-Фонг. Внос-износ“. Уважаван член на китайската общност. Преуспяващ. Няма семейство, което е странно за китаец. Сериозен човек, който е живял спокоен, удобен живот. Очевидно е имал доста основателна причина да се обади в посолството и да разклати лодката. Но не е изчислил правилно нещата. Лодката потънала.
	— Вчера спомена Хонконг. Това не е ли доста далеч от Катманду? И там не говорят ли непалски или нещо такова? Какво общо има моят китайски?
	— Отговорът на проблема не лежи в Непал. Може би е в Китай и ако е така, за нас ще бъде дяволски трудно да направим нещо. Надявам се, че ще можем да го решим чрез китайците извън Китай — навсякъде из Азия има китайски общности — от Непал до Владивосток и надолу към Индонезия. Изпратих нашия човек от Хонконг до Катманду, защото никой там не го познава, включително и местните китайци. Мислех, че това ще увеличи шансовете за успех.
	— И той е проследил следата до Банкок?
	— Да.
	— А моето място къде е? Този човек в Хонконг сигурно има вече широка мрежа агенти. Защо се нуждае от мен?
	— Аз мисля, че може да е от полза. Не знам защо — само някакво нелогично чувство. Но ако целият този случай е важен, то ние сме изправени пред много добри професионалисти.
	— И какво?
	— Нуждаем се от някой, който да му помага. Някой, който не е заподозрян. Чужд на Азия и да не е вършил разузнаваческа работа там. Абсолютно чист. Нашият човек има добра легенда. Малък износен бизнес, което прикрива пътуванията му, и два-три китайски ресторанта из островите. Има много връзки, но неизбежно агентите постепенно стават познати, където и да се намират. Мисля, че тази работа е сериозна и ще ни трябва помощник, който наистина има добра легенда.
	Рут се изправи и отиде да разгледа картата на света отпреди 1918 година. Тя ми се усмихна през рамо.
	— Исках да проверя къде точно е Непал, Дейвид. Господи, ние сме аматьори, нали? Или сме най-професионалните от всички?
	— Какво искаш да кажеш?
	— Мисля, че искаш да шпионирам този човек в Хонконг. Искаш да си имаш твой собствен шпионин на мястото. Не му ли вярваш?
	— Да, вярвам му, както и на останалите ни резиденти. Отчасти искам да си имам мой собствен агент, но ще действаш по неговите заповеди.
	Тя въздъхна.
	— Боже, толкова си неискрен! Какво ще стане сега?
	— Утре ще идеш до Сънбъри и ще прекараш един ден с шифрите — ще имаш свой собствен. Основно ще докладваш чрез Фу, но ще имаш и други контакти, чрез които да изпращаш собствените си доклади. Вероятно във военното управление в Хонконг или в обичайните посолства и консулства, ако се окажеш някъде другаде.
	Изведнъж забелязах, че Рут се усмихва.
	— Какво има?
	— Току-що забелязах — имаш странни чорапи. Единият е син, а другият — кафяв. Все още имаш нужда някой да се грижи за теб, Дейвид, нали? — Тя се изчерви. — Ох, трябваше да си мълча.
	Аз се засмях с нея.
	— Предлагам да вечеряме заедно утре вечер.
	— Хубаво ще е.
	— А в събота ще трябва да идеш до Едж за около седмица, да си припомниш занаята. Добре ще е довечера да си опаковаш багажа.
	— Хей, не толкова бързо! Трябва да се върна до архива и отново да прегледам документите.
	Това ми напомни, че във Виена тя беше професионалист като всички други и по-добър разузнавач от повечето.
	Слязохме заедно по бетонните стълби, обратно към вътрешните стаи и безопасни кабинети. Всяка сива стоманена врата имаше кръгла ключалка с комбинация. Вътре се намираха маси и уреди за разчитане на микрофилмите, важни за всяка шпионска служба.

	* * *

	По-късно Рут ми каза, че се прибрала в апартамента си в Барнс след девет часа вечерта. Когато видяла, че съквартирантката й я няма, останала твърде доволна.
	В стария апартамент имаше малко нейни вещи: някои мебели от малката къщичка в Мортлейк, която за кратко бе семейният й дом, няколко грамофонни плочи и книги. Не съжаляваше, че ги оставя. Докато вадеше нещата си от чекмеджетата, тя намери снимка в черна пластмасова рамка. Нейният бивш съпруг. Изглеждаше млад и мъжествен.
	— О, Роджър — прошепна тя, — как объркахме нещата. Вината беше моя, Роджър. Винаги е била. Знаех си, че няма да потръгне.
	Рут се изненада, когато разбра, че плаче. После твърдо върна снимката в чекмеджето под няколко зимни пуловера, които също оставяше. Погледна се в огледалото и видя, че очите й са подпухнали и зачервени, а Лиз щеше да се върне всеки момент. Тя облече анорака си и излезе от апартамента. Разходи се надолу към реката. Чу стъпки и се обърна назад. Стори й се, че вижда някаква фигура, но вероятно това беше само въображение.
	Тя забърза напред през Барнс бридж към ливадите, като подбираше пътя си из тъмните алеи, ръководена от светлините на пивоварната отсреща. Вече не плачеше. Чувстваше оптимизъм. След една-две седмици щеше да е в Хонконг. Връщаше се обратно, за да започне отново.
	Темза течеше невероятно бързо, малки вълнички се удряха в брега. Наоколо се носеше свеж мирис и усещане за свобода.


>>	8.
>>	Банкок

	Таксито на Фу зави надясно, като си проправяше път из претовареното движение в обратната посока. Мина под една арка и спря в каменист двор.
	Храмът на орхидеите беше двуетажна постройка, на входа висяха два китайски фенера. Имаше около дузина коли, паркирани в двора. Шофьори чакаха шефовете си и играеха карти на светлината, която идваше от входа. Някои от тях бяха във военна униформа.
	Вътре любезен младеж взе от Фу сто бахти. На стената имаше будистки олтар, пред който горяха ритуални свещи. Посочиха му една врата и той се качи горе. Клубът беше тъмен, миришеше на парфюм, тамян и опиум. Фу нагоди очите си към тъмнината и видя бар, около който седяха тайвански и китайски бизнесмени, явно говорещи си по работа. Един китаец, вероятно управителят, седеше сам и броеше купчина банкноти с помощта на сметало, осветено от зелена настолна лампа.
	В предната част имаше две редици маси и малък дансинг. Зад него на седалки от киносалон седяха около тридесет тайванки.
	Дансингът и естрадата се осветяваха от разноцветни лампи: студено синьо, секси червено, оргазмено оранжево. Останалата част от стаята се осветяваше само от трепкащи китайски фенери, които висяха на сърмени въжета от тавана и се полюляваха от вятъра, който идваше от климатичната инсталация.
	На подиума танцуваше момиче на около седемнадесет години, абсолютно голо, с изключение на обувките с висок ток. Тя беше много красива — от деликатните черти на лицето до нежните глезени. Цялото й тяло изглеждаше като прекрасно произведение на изкуството — леко закръглени бедра, пълни гърди, златистокафява кожа, дълга до раменете черна коса.
	Синът на Уон седеше на една маса с пълничко момиче. Пиеше бира, за да покаже, че това е момичето, както Фу беше поръчал. Ако пиеше уиски, значи не беше успял да намери момичето. Винаги съществуваше възможността някой да е платил на управителя, за да я вземе за цяла нощ в хотела си, и тогава трябваше да опитват и на следващия ден.
	Но младият Уон изглеждаше доволен от себе си, докато бавно отпиваше от питието си. Той идеално се справи с предаването — допи бирата си, пъхна една банкнота в ръката на момичето и стана да си ходи. Преди тя да успее да помръдне, Фу се настани на стола до нея и инстинктивно тя го посрещна с широка усмивка. Друго момиче му донесе уиски и веднага прибра парите — четиридесет бахти. Фу забеляза, че всички маси са заети от момичета и европейци. Някои изглеждаха плахи, други — пияни.
	Момичето до Фу започна да говори на тайванска версия развален английски, сгуши се до него и насочи ръката му към гърдите и бедрата си.
	— Искаш ли момиче? — попита тя. — Триста бахти. Всичките са добри момичета. Чисти. Ще ти доставят удоволствие.
	Той поклати глава.
	— Може би по-късно.
	— Китаец ли си? — запита тя. — От Китай ли си?
	— Не, от Англия.
	Тя плесна с ръце.
	— Англия! Винаги искала отиде в Англия. Имате крал като нас в Тайланд.
	— Кралица.
	— Кралица? — извика тя възмутено. — Не, не. Сигурна съм, че той силен мъж. Много силен. Като теб.
	Фу се усмихна. Току-що забеляза, че движенията на момичето на подиума притежаваха грацията на старите народни танци. Изведнъж музиката рязко премина в забързан ритъм. Млад мъж се появи от сянката и започна да се люби с момичето. То се отпусна на колене с облегната на ръцете си глава и издигнат задник. Докато младежът чукаше ожесточено, тя сменяше позите, като накрая остана по гръб с крака на раменете му. Момичето се изви в престорен оргазъм. Краката й се обвиха около кръста на партньора и той тръгна между масите. Тялото й протегнато пред неговото, главата и дългата коса висяха надолу, а ръцете й се движеха грациозно. Драмата образуваха една черна форма, люлееща се в тъмнината. Младежът постави нежно момичето върху масата на Фу, от която домакинята бързо махна пепелника и чашите. Главата на момичето се притисна към гърдите на Фу, ръцете й погалиха лицето му, а тялото й продължаваше да се движи ритмично в синхрон с движенията на младежа.
	Двойката се премести по другите маси и изчезна сред бурни аплодисменти. Започна старо парче на Клиф Ричард. Фу видя, че музиката идва от стар джубокс в ъгъла. Всички момичета излязоха на дансинга и затанцуваха, като се усмихваха с надежда на мъжете по масите. Някои от тях бяха облечени в красиви европейски рокли, други с бикини и сутиени. Няколко бяха голи — те танцуваха на подиума. Всички се движеха с невероятна грация, млади прекрасни тела, стегнати и нежни. Всички имаха деликатни черти и загадъчни усмивки. Ефектът беше хипнотичен. Никоя не беше над двадесет години, а най-младата изглеждаше на четиринадесет. После дансингът се опразни. Някои от момичетата поведоха мъже надолу по стълбите.
	На сцената се появи следващата партида момичета. Една от тях използваше влагалището си, за да отваря бирени бутилки със силен шум. Бен намери всичко това доста безвкусно. Мястото беше прекалено западняшко за китайския вкус.
	— Как се казваш? — попита той пълното момиче.
	— Лампай. А ти?
	— Фонг.
	Тя въобще не реагира.
	— Тук идват ли много китайци?
	— Да. Някои си говорят за бизнес. Някои си взимат момичета. Не много. — Тя се сгуши по-плътно до него. — Китайци не обича слаби тайландски момичета. Искат големи цици, дебело дупе, дълга коса. Много китайци харесват мен — добави тя гордо.
	Фу се подсмихна. Като видя това, Лампай се наклони към него.
	— Триста бахти? — каза тя. — Ще ми е приятно да се любя с теб. Силен си.
	Той поклати глава.
	— Двеста и петдесет? Да не съм много дебела за теб?
	Фу предположи, че тя е ветеран над двадесетгодишна възраст. Широката й гръд изглеждаше почти майчинска в сравнение с тънките тийнейджъри, които отново се виеха по сцената. Две бяха голи, една имаше бикини, които сваляше надолу, за да покаже окосмяването си. Изглеждаше учудващо еротично пред почти невинната голота на другите.
	За двеста бахти той позволи на Лампай да го отведе през вратата надолу по стълбите.

	* * *

	Стаята беше студена, осветена само от свещи. Леглото изглеждаше чисто. Прозорецът гледаше към градината с дървета, които бяха сиво-сини от лунната светлина.
	Момичето се изхлузи от роклята си и се разходи пред него, като сваляше сините си бикини. Не носеше нищо друго. Беше по-слаба, отколкото очакваше, с големи гърди и закръглени твърди бедра. Тя събра ръцете си и се поклони в традиционния поздрав за добре дошъл, после се засмя.
	— Харесваш ли ме?
	— Много си красива — каза Фу, докато тя откопчаваше ризата му.
	Момичето плесна с ръце.
	— Красива? О, правиш ме щастлива. На колко години мислиш, че съм?
	— Деветнадесет? — предположи той галантно.
	Тя се разкикоти.
	— Деветнадесет? Аз съм на двадесет и четири! Отговарям за останалите момичета. Не приемам много мъже. Прекалено стара съм. — Момичето доби тъжен вид. — Плаща се повече, когато си с мъже.
	Фу разбра намека и й даде две банкноти от по сто бахти. Той силно се надяваше, че Уон е намерил правилното място. Можеше и тук да не намери Фонг. Хвърли ризата си на единствения стол в стаята — в джоба му имаше доста пари и той искаше да я държи под око. После пъхна малкия револвер под нея.
	Фу легна и момичето коленичи над него.
	— Искаш любов сега? — попита тя. — Може първо направи масаж.
	Тялото й се притисна към Фу и се раздвижи. Той й се ухили.
	— Лежи си и си мисли за Англия — измърмори той.
	— Да. Прекрасно място Англия.
	Ръцете и езикът й се движеха навсякъде, нежно го докосваха, тялото й се прехвърли върху него.
	— Ти много силен — прошепна тя. — Много силен.
	Накрая Фу постави още две банкноти под свещта, за да може тя да остане цял час. Започна нежно да гали гърдите й.
	— Имаш ли много китайци тук?
	Тя сви рамене.
	— Да.
	Вече си мислеше за следващия клиент. Трябваше да действа по-бързо. Но как?
	Изведнъж го видя на перваза на прозореца. Зачуди се как не го е забелязал, когато влезе в стаята за първи път. Все пак това беше една от следите, по които насочи Уон. Малкото балансиращо човече се полюляваше нежно от струята на климатичната инсталация. Съвсем същото като в Катманду.
	Фу се протегна и взе фигурката.
	— Хитро. Както и да го бутнеш, винаги се връща обратно. Подарък ли ти е?
	— Да. Доволен клиент.
	— Китаец?
	— Да. — В гласа й се усещаше нетърпение. — Казах ти, всички харесват мен. Но господин Лин… — добави тя гордо. — Той много важен.
	Фу се отпусна мързеливо на леглото и заговори на развален английски като момичето:
	— Откъде той? Защо даде подарък?
	Момичето отново беше коленичило пред него и галеше гърдите му. Не спря, но очите й изведнъж станаха тревожни.
	— За какво задаваш въпроси?
	Фу сви рамене.
	— Без причина. Той от Банкок ли е?
	— Не. От Хонко… — Устата й се затвори като капан. Спря да го гали и ръцете й се разтрепериха от ужас. — Ти да не полицай? Не питай още въпроси! Господин Лин голям приятел на шеф. Шеф също китаец. Те няма харесат твои въпроси. Господин Лин плаши мен. Много. Той никога не взима друго момиче. Само мен. Идва в кола, спи, сменя дрехи. Отива в друга кола.
	Тя започна да плаче. Фу я прегърна нежно през раменете.
	— Добре, добре. Не искам да знам. Забрави. Не казвай на шефа си, че си говорила с мен. Той може да те нарани лошо. Забрави, забрави.
	Момичето избърса очи с ръката си като дете и се успокои. Сълзите й преминаха в широка усмивка, когато Фу й даде още една банкнота и си тръгна, като я остави гола до вратата на стаята.

	* * *

	В тъмнината Фу намери път отзад през градината към алея, която водеше към „Сукхумвит роуд“. Лин от Хонконг. Нищо не му говореше. Но там можеше да е под друго име. Поне това беше стъпка напред, дори ако беше оплескал нещата, като говори с момичето. Не го направи както трябваше. Беше загубил уменията си. Трябваше да стане по-естествено. Надяваше се момичето да има достатъчно акъл в главата и да не каже нищо за разговора им.
	Вървеше от петнадесет минути, когато усети зад себе си прокрадващи се по алеята стъпки. Рязко се обърна и изруга. Китаецът беше на около пет метра и се приближаваше към него с протегната ръка, която държеше нож. По рефлекс Фу посегна към големия черен нож, скрит в колана му, извади го и отскочи встрани. Всичко свърши за секунда. Мъжът посегна към него. Фу го ритна в слабините с всичка сила. Последва вик и мъжът се присви. Фу го последва с ножа, като вложи цялата си сила. Острието премина през врата на китаеца. При разкъсването на артериите бликна струя кръв. Изненадан, човекът отпусна ръце. Очите му се изцъклиха, тялото му потръпна и той тежко тупна на земята.
	Сърцето на Фу биеше силно. Той избърса ножа и се огледа, но наоколо нямаше никой. Трупът лежеше в сенчестата алея в разширяваща се локва кръв. Ако имаше късмет, щяха да го помислят за пиян или наркоман поне за час-два. Животът беше евтин в страничните улици на Банкок.
	Фу коленичи за момент. Не можеше да види лицето на трупа хубаво заради тъмнината. Светна със запалката си. Слабото жълто пламъче освети чертите на мъжа, когото беше видял да брои пари в Храма на орхидеите. Фу беше предположил, че той е управител, но не можеше да е големият шеф, за когото говореше момичето. Като проклинаше безшумно, той тръгна обратно към клуба. Насили се да върви нормално. Атаката поне доказа, че Лин и Фонг са един и същи човек, който имаше какво да крие — достатъчно, за да се реши на убийство. Но какво да прави с момичето? Тъпата малка кучка сигурно веднага е изтичала при шефа си и се е изповядала. Дявол да я вземе!

	* * *

	Фу спря в сенчестата градина и преброи прозорците. Третият отляво беше нейният. Той се долепи до него и погледна вътре. Не можа да види лицето й. То беше заровено във възглавницата. Тя лежеше по корем на леглото и плачеше. Раменете й се тресяха от плача. По гърба й имаше грозни белези.
	Фу се скри под рамката на прозореца, нагласи заглушителя на малкия си револвер и го пъхна обратно в колана си. Протегна се и видя, че прозорецът не е добре затворен. Отвори го, бързо се изправи и се прехвърли през перваза, като се приземи леко като котка.
	Момичето се надигна и изпищя. Той я хвана за раменете и покри устата й с ръка. Усети я да трепери силно в здравата му хватка. Лицето й беше обезобразено, подутата буза почти скриваше едното око.
	— Млъкни! — нареди Фу. — Аз няма да те нараня. Стой тихо и се облечи!
	Вместо това тя се хвърли обратно на леглото и се разрева неудържимо. Фу опита дръжката на вратата. Беше заключена отвън. Той загаси лампата, седна до момичето и почисти белезите й с кърпа, която намокри на мивката. След няколко минути тя притихна.
	— Какво, по дяволите, стана? — прошепна той настойчиво, като се надяваше, че никой не е чул шума, който тя вдигна.
	— Нарани ме лошо. Наистина лошо — изхлипа тя.
	— Кой те нарани? Разкажи ми какво стана, но говори тихо.
	Тя кимна. Зачервените й очи го гледаха с ужас.
	— Казах на мистър Чен, че си задавал въпроси. Той се ядоса. Удари ме с юмрук и с пръчка. Питаше какво съм ти казала.
	— Ти каза ли му?
	Момичето го изгледа през сълзи.
	— Разбира се. Казах му. Той попита отново. Продължи да ме бие.
	Тя изохка, когато Фу притисна нежно мократа кърпа до израненото й лице.
	— Кой е този мистър Чен? — попита Фу кротко.
	— Управителят.
	— Ти каза ли на още някого?
	— Не. Той ме заключи тук, когато спря да ме бие.
	— Той дали е казал на големия шеф — приятеля на мистър Лин?
	Тя поклати глава.
	— Голям шеф не тука. Отишъл на плажен хотел в Патан.
	Слава богу, помисли Фу. Значи говорила е само с един човек, който вече беше мъртъв, а той не е имал възможност да съобщи на никой друг, преди да тръгне след него. Просто не е имал достатъчно време.
	— Добре — каза той делово, като поглеждаше тревожно към вратата.
	На всеки няколко минути преминаваха хора. Чуваха се тежките стъпки на мъже и лекото потракване на високите токчета на техните придружителки.
	— Откъде си, Лампай?
	— Какво искаш да кажеш? Какво значи откъде?
	— Къде е домът ти? Семейството? Банкок?
	Тя поклати глава.
	— Не. Село на север. Дълъг път — близо до Лампанг.
	— Родителите ти там ли са?
	Момичето кимна.
	— Добре. Трябва да се облечеш и да напуснеш това място още сега. Ще отидем на гарата и ще намерим влак, отиващ на север, кой да е влак. Можеш да стигнеш до Лампанг откъдето и да е. Разбра ли?
	— Но защо ходя обратно в село? Тук има работа.
	— Боже Господи! Виж сега, малък идиот. Мистър Чен те наби, защото си говорила за мистър Лин. Ако Лин разбере, той няма да те бие, направо ще те убие. Разбираш ли?
	Фу помисли, че Фонг може да я намери и в Лампанг, но бързо прогони ужасната мисъл.
	Момичето отново започна да плаче кротко, но облече роклята и обувките си. Бръкна под леглото и извади плик, който прибра в чантата си.
	— Това спестяванията ти ли са? — попита Фу. — Има ли още нещо, което искаш да вземеш?
	— Хиляда бахти — каза тя с треперещ глас. — Нямам нищо друго.
	— Ще ти дам всичките си пари, когато те кача на влака.
	Импулсивно той бръкна в джоба си и извади рисунката на Лазар. Поднесе я към нея.
	— Това ли е Лин?
	Тя погледна рисунката и кимна мълчаливо.
	— Добре. Сега отиваме на гарата.
	Фу й помогна да излезе през прозореца. Тя изохка, когато бедрата й докоснаха перваза. В алеята Бен сложи ръка около раменете й. Изкушаваше се да я пусне, горкото момиче. Можеше ли да я накара да разбере?
	— Знаеш, че трябва да идеш в Лампанг? Никога вече не трябва да се връщаш в Банкок. Съжалявам, но наистина никога вече не можеш да дойдеш тук.
	Тя кимна и кротко каза:
	— Мразя те.
	На края на тъмния пасаж имаше ярко осветена улица. Миришеше силно на нафта от автобуса, който чакаше на светофара. Той беше пълен и представляваше идеално средство за бягство. Щяха да са на сигурно място в потната тълпа хора и след около миля можеха да слязат и да вземат такси. Когато автобусът се раздвижи, Фу бутна Лампай към него.
	В този момент тя се паникьоса, дръпна се от ръката му и побягна към алеята през улицата. Тичаше между коли и камиони, които хвърчаха като състезателни коли, за да не изпуснат зелената светлина. Шофьорът на таксито изсвири и зави рязко, но беше твърде късно.
	Бен погледна ужасено как момичето беше подхвърлено във въздуха като парцалена кукла. Тя се изтърколи по капака на таксито и попадна под колелата на един камион. Движението спря. Фу забърза натам, но един поглед му беше достатъчен, за да разбере всичко. Главата й беше под остър ъгъл с врата като малката главичка на мъртва птичка.
	Той тръгна по пътя, без да спира. Когато полицията пристигна, Фу изчезна в тълпата. Чувстваше се отвратително.


>>	9.
>>	Хонконг

	Рут пристигна на летище „Кай-так“ в Хонконг по средата на тропическа буря. Беше едва три следобед, но небето беше черно. По покрива на таксито тропаше дъждът, а водата в канавките беше дълбока около петнадесет сантиметра. Пред хотел „Лук Куок“ портиерът китаец държа над нея чадър, докато премине от вратата на колата до навеса на сградата.
	Рут беше пропуснала съня си по време на осемнадесетчасовия полет, но след кратка почивка излезе навън. Вече не валеше и улиците блестяха под силното слънце. Хотелът се намираше в Уанчай, на остров Виктория, и гледаше към синьото пристанище на Цзюлун и зад него към Китай.
	Уанчай не се беше променил, откак Рут го напусна преди дванадесет години. Много от старите китайци все още носеха торбести панталони и жакети с високи яки, закопчани на врата, а жените — безформени черни пижами и кули шапки*. Отсеченият кантонски говор беше оглушителен, а тесните улици — толкова претъпкани, че едвам се вървеше. Покрай нея премина забързан носач с две големи кошници с гъски, които висяха на бамбуков прът през рамената му.
	[* Конусообразни сламени шапки. — Б.пр.]
	Все още имаше дай пай донг — места за ядене на открито под зелени платнища, опънати над тротоара. Китайски готвачи, изпотени от горещината, държаха тигани над съскащи газови печки. Нагоре излитаха облаци дим. Носеше се апетитна миризма на свинско и скариди. Навесите превръщаха улицата в тунел, влажен от изпаренията и мазнината.
	Рут си проправи път между тълпите клиенти, които клечаха на ниски метални столчета и ядяха кюфтета с макарони — в едната ръка купичката, а в другата — потракващите пръчици. Те нагъваха бързо, като че ли това беше последната храна на земята. Лицата и ръцете им изглеждаха бледозелени в светлината, която проникваше през навесите.
	Тя се намръщи от вонята на боклук, която идваше от тесен пасаж, където един мъж миеше чаши в мътна кофа и ги слагаше в хартиени пликове с надпис „стерилно“. Рут се усмихна, но застина, защото в същия момент усети, че я следят.
	В началото мислеше, че просто китайците я наблюдават неприязнено. Докато не го изпиташ на себе си, си склонен да забравиш за напрежението между китайци и европейци. Хонконг е китайски град и естествено европейците, които притежаваха по-голямата част от богатствата и властта, бяха ненавиждани. Търпяха ги само защото страхът от Червен Китай беше по-силен от омразата към англичаните.
	Но не, не бяха погледите. Всеки път, когато спреше да погледне, в някой магазин и се обърнеше назад, виждаше някъде из тълпата все същия китаец с прилично на луна лице. Макар и да я заобикаляха хора и да беше ден, тя се чувстваше леко обезпокоена. Рут предприе решителни действия — премина през тъмен пасаж и влезе в някакъв вход. Там имаше знак, сочещ приемната на гадател, и тя се престори, че разучава залепените на стената цени.
	Това не свърши работа. След минута китаецът стоеше до нея и също се преструваше, че разучава цените.
	— Мис Лейтън? — попита той, без да я погледне. — Вие елате с мен, моля, при мистър Фу.
	Рут беше влязла в Хонконг с паспорт на името на Сюзън Лейтън. Мъжът не изчака отговор и Рут го последва нерешително, като се чудеше какво беше станало с фразите и знаците за разпознаване, които научи в Лондон.
	Вървяха съвсем кратко, обратно до „Глоучестър роуд“, който пулсираше от движението към пристанището. Чакаше ги червен датсун такси. Китаецът я вкара вътре и то потегли, като го остави да изчезне отново в тълпата. В продължение на няколко минути Рут се бореше със страха си, че този пратеник може въобще да не е човек на Фу. Но пък идеята, че някой е успял да я разкрие само за няколко часа, беше неприемлива. Все пак таксито не тръгна към някой от зловещите китайски коптори. Скоро те преминаха край бели вили със зелени градини нагоре към върха. Вентилатор в кошница бръмчеше на таблото на колата и осигуряваше поне малко въздух. Спряха горе, където бяха събрани европейските къщи, пред малък блок, наречен „Облачна земя“ — вероятно защото през повече от половината време върхът беше забулен в облаци. Блокът беше в стила на лондонските предградия, стар и покрит с бял гипс, който се лющеше.
	— Номер шест — каза шофьорът, когато се наведе да й отвори вратата.
	Той подкара обратно веднага щом тя слезе, без да каже нещо за таксата. Рут бързо се огледа наоколо. Наблизо се намираше дървеният павилион на кафе „Връх“ и терминалите на влака към върха — въжената линия, която се изкачваше стръмно към върха на 500 метра височина.
	Рут намери входната врата на блока отворена. Нямаше асансьор, само циментово стълбище, което водеше към три площадки. На всяка от тях имаше по два апартамента. Номер шест се намираше на последния етаж.
	Тя звънна и висок китаец с изискана бяла коса отвори вратата.
	— Бенджамин Фу — представи се той, като се поклони и се здрависа с нея. — Скъпа, мис Лейтън. Моля, влезте. Мисля, че носите нещо за мен.
	Минаха през фразите за разпознаване и той я поведе към хола на апартамента. Не беше много широк, но имаше балкон с хубава гледка към пристанището: огряна от слънце синя вода с бели линийки от корабите, които стояха на котва там. Фу показа на Рут кухнята и взе две бири от голям хладилник, натъпкан с продукти. После й показа банята и спалнята с две единични легла. Имаше още една празна спалня и трета, със собствена баня, предназначена за прислужницата. Апартаментът беше подходящ за европеец с приличен, но неголям доход. Като на майор от „Гурка“, помисли Рут горчиво.
	Фу включи климатичната инсталация, която зашумя силно. Освен нея имаше и метален уред като електрически вентилатор, който се въртеше бавно на тавана.
	— Какво е това? — посочи го Рут.
	Фу я погледна любопитно.
	— Мислех, че знаеш — заглушител срещу електронно подслушване. Трябва да го направи невъзможно, но така или иначе мястото беше проверено два пъти за микрофони. А ако искаш да се подсигуриш двойно, съществува и това. — Той включи малка черна кутийка, която приличаше на транзистор и издаваше звук като ято побъркани гъски, атакуващи парен чук. — Грачещата кутия на ЦРУ — засмя се той. — Недодялано, но ефективно.
	Седнаха на платнени столове на балкона и той разпита Рут за работата й във Виена и Лондон, за предишния й живот в Хонконг. Стори й се, че Фу вече знае много от отговорите, но продължиха около час. Когато изглеждаше задоволен, той сипа по още една бира и се отпусна удобно в стола.
	Рут го изучаваше иззад тъмните си очила. Приличаше силно на преуспяващите китайци, които тя познаваше в младостта си — сериозен, облечен в тъмен мохерен костюм. Само очите му, оградени от бръчиците на живот, прекаран в смях и тъга, показваха дълбочината зад неразгадаемата фасада. Той свали тъмносивото сако и го метна вътре. Рут видя без изненада подплата от червена коприна, щампована със златни дракони. Все пак той се различаваше от докторите, адвокатите и търговците в Каулун. Косата му беше сива, но движенията му — на младеж. Раменете му бяха широки за китаец и явно поддържаше физическата си форма. В него имаше нещо много привлекателно. Не напомняше бързо забравящите се мъже, в каквито се превръщаха западните агенти.
	Той вероятно усети какво мислеше Рут.
	— Яснотата е моето прикритие. — Фу се усмихна с притворени очи, преценявайки фигурата и краката й под памучната рокля. — Изглеждам като преуспяващ търговец, с износен бизнес и два китайски ресторанта. Което и всъщност съм. Нямам официални правителствени връзки, освен малко доброволна незаплатена работа — участвам в няколко китайски представителни съвета, което ми дава добро извинение за посещаване на правителствени офиси. Работи доста добре.
	Той въздъхна.
	— Факт е обаче, че съм тук от почти тридесет години и работя за твоите хора през двадесет от тях. Разузнавателните служби на други страни трябва да са ме усетили, така както аз познавам техните агенти. Затова не мога да поема разследването на Лин, когото ще наричам Харди занапред. Не искам да намесвам редовния персонал, защото сигурно и те са познати на врага. Искам агентът да е отдалечен до такава степен, че дори Лин да усети, че е следен, да не може да разбере кое правителство го наблюдава. Разбираш ли?
	Сърцето на Рут се сви.
	— Мисля, че да.
	— Та искам да узнаеш с какво се е заел този тип.
	Рут се размърда в стола си.
	— Смяташ ли, че наистина ще имаш полза от мен? Никога не съм била истински агент. Винаги съм работила с дипломатически имунитет, ръководейки другите агенти.
	— Да кажем, че щях да съм по-щастлив, ако имаше повече опит, но Нерн те е изпратил, значи ти има доверие, следователно — аз също ти се доверявам.
	— Откъде, по дяволите, да започна? Ти го нарече Лин, това ли е истинското му име?
	— Да, Лин. Точно като в Банкок. Това е истинското му име или поне името, под което е живял тук последните петнадесет години.
	— Искаш да кажеш, че винаги е живял в Хонконг? Когато си го търсил в Катманду, е бил тук?
	— Точно така. Смешно, нали? Бил е на прага ми. Нарича се Лин Ха-сун и е дошъл от Индонезия преди петнадесет години. Създал търговско транспортна компания, наречена „Макензи-Лин“, но изглежда, че Макензи е изчезнал, ако въобще е съществувал. През всички тези години е живял на неколкостотин метра оттук, надолу по склона. — Фу посочи към пролука в дърветата, където се виждаха очертанията на бяла сграда. — Наех този апартамент за теб, за да си близо до него.
	— Искаш да кажеш, че не си го познавал? И нашето разузнаване също?
	— Никога не сме чували за него. Живял е високонравствен живот. Къщата му се поддържа от слугиня и едно момче, което живее там. Фирмата има около двадесет работници и офиси в Каулун. Законно регистрирана. Петнадесет години… През цялото време дълбоко законспириран, с активни връзки в Катманду и Банкок, може би и някъде другаде. А аз нямам идея за кого работи или какво по-точно прави тук.
	— Какво знаем за миналото му в Индонезия?
	Фу се изправи и се протегна. Слънцето залязваше зад далечните нагънати хълмове на Китай. Той сви рамене.
	— Кой знае? Минало в място като Индонезия не може да се провери. Почти сигурен съм, че е фалшиво. Смятам, че работи за Тайван, но това е само предположение.
	— Знаем ли за връзката му с Тайван?
	Фу поклати глава.
	— Засега не знаем за никакви негови връзки. Много малко ни е известно.
	Те се върнаха във всекидневната, където той отключи едно куфарче и извади документи от него. Разположи ги на масата.
	— Тези доклади обясняват всичко, от което имаш нужда на този етап. Има подробности за къщата му и офисите.
	Рут ги прегледа.
	— Трябва ни солидно наблюдение. Не мога да го извърша сама.
	— Мили Боже, разбира се! Искам къщата и офиса под наблюдение непрестанно. Искам да бъде следен, където и да отиде. Ще имаш нужда от около дванадесет души, които да работят на шестчасови смени.
	— Как би трябвало да ги намеря и да им платя?
	Фу се усмихна.
	— Нека ти обясня. Ти ще си моята връзка. Ще ми докладваш, но този, който докладва на теб, няма да знае, че аз съществувам. По същия начин тези, които му докладват на него, няма да знаят, че ти съществуваш. Сложна система, а?
	— Но аз нямам кой да ми докладва.
	— Още не, но ще имаш. Утре сутрин ще се изнесеш от хотела. Вземи ферибота до Каулун и наеми малка кола от гараж „Тай Ки“. — Той посочи една улица на картата на Хонконг, която лежеше отворена на масата. Грачещата кутия продължаваше да шуми. — Използвай паспорта на Лейтън и шофьорската книжка. Изгуби се из Новите територии за един ден. Отседни в странноприемницата на Май По. В шест един мой приятел на име Чарли Йенг ще дойде да те вземе. Ще се идентифицира по стария метод със скъсаната пощенска картичка. — Той подаде на Рут половин картичка на Статуята на свободата с назъбен край. — Другата половина е у Йенг. Той не е от разузнавачите. Главен инспектор е в Специалния отдел, но може да му се довериш напълно. Работя с него от много години. Той ще те заведе да се срещнеш с един човек, наречен Уинг Он — това не е истинското му име, а името на универсален магазин. Уинг Он не ме познава, но аз го знам. Той ще организира наблюдението по твоите инструкции. На него може да се разчита, вършил е доста работа за нас, винаги като връзка. Освен това работи и за полицията.
	— А той кого ще наеме? Ще можем ли да разчитаме на тях?
	— Да. Те имат връзки с Триадите. За тях е опасно, да нарушат доверието, означава смърт. Но за всеки случай ти ще работиш с тях само чрез Уинг Он. Искай му доклад един път на ден. Не го води тук. Най-добре ще е да изкарате една от смените заедно, като наблюдавате къщата или офиса на Лин. Той ще очаква седем хиляди долара в брой на всеки четири дни, за да плати на другите.
	Фу й подаде няколко пачки смачкани банкноти.
	— Ето ти петдесет хиляди долара като начало.
	— Господи, никога не съм виждала толкова много пари!
	— Ще свикнеш. И запомни — това са само хонконгски долари.
	Той се изправи и й показа сейф, замаскиран в пода.
	— Уинг Он е само част от схемата. Отделно аз организирам подслушване на телефоните на Лин и проверка на пощата му. Ще искам да прослушваш касетите и да ме уведомяваш за всичко интересно. Мисля, че ще е по-разумно да дойдеш да живееш тук, когато се върнеш от Май По. Така или иначе трябва да наемаме това място. Всяка сутрин в седем ще идва една слугиня — момичето работи за мен. Казва се А-минг. — Той показа на Рут снимката й. — Тя ще ти носи телефонните записи. Аз ще се занимавам с кореспонденцията.
	Фу й подаде връзка ключове, които ставаха за предната врата и сейфа, после й показа един шкаф с различни видове оборудване: камера с телеобектив, касетофон с микрофон и няколко миниатюрни двупосочни радиопредавателя.
	— Всичко е японско. Същите ще използва и Уинг Он.
	Продължиха още един час с телефонни номера и кодови думи, които трябваше да бъдат запомнени, договорки за редовни срещи, допълнителни правила в случай че някой не се явеше на уговорената среща. Фу й обясни процедурата за връзка с човека от Специалния отдел — Чарли Йенг, — ако си има неприятности с полицията или се нуждае от помощта им. Фу имаше адски много телефонни номера, така че й се наложи да ги запише, като обеща да унищожи листа веднага щом ги запомни. Той имаше телефони в дома си на остров Лантау, в един апартамент в центъра, в колата си и в лодката.
	Стана десет часът, преди да свършат.
	— Е, това е — приключи Фу жизнерадостно. — Ще ми докладваш на всеки два или три дни, когато се срещнем, освен ако не се случи нещо извънредно. Аз ще изпращам докладите на Нерн с мои собствени коментари. Аз ще съм нормалната връзка за комуникация относно операция „Скорпион“, както сега я наричаме. Ще ти покажа и как да установиш директен контакт със сигнали с прихващане. В случай че попадна под някоя рикша или… — Той се подсмихна. — В случай че Нерн всъщност те е изпратил, за да ме държиш под око.
	Рут се втренчи в него и почувства, че се изчервява.
	— Нерн просто ми каза да изпълнявам заповедите ти.
	Фу весело се засмя.
	— Прости ми тогава. Никога не съм се срещал с Нерн, а съм подозрителен човек. Затова все още съм жив. Както и да е, имаш определена линия на действие, която да следваш, а можеш и да работиш по някое свое подозрение, ако смяташ, че то ще ни отведе до човека зад Лин. Но първо трябва да получиш одобрението ми. Не прави нищо на своя глава.
	— Надявам се да се справя с всичко. Доста сложно изглежда.
	— Така и трябва да бъде. Не искам да се приближаваш често до Лин. Ако е сериозен — значи е и опасен. Ти ще си моето тайно оръжие и не искам нищо да ти се случи, а и на мен също.
	Рут беше свикнала вече с усмивката му и проблясващия в очите му хумор, но за момент те станаха сериозни и мрачни. Тя потръпна.
	— Да, разбирам — каза Рут кротко.

	* * *

	Рут взе влака до центъра и тръгна по „Хенеси роуд“ към Уанчай. Нощта се осветяваше от неонови знаци, които превръщаха тесните улици в най-претъпкания с червени фенери район на колонията: „Монокини бар Венера“, „Стрип карнавал“, „Голите котета“. Витрините рекламираха агенции за придружителки. Имаше стотици снимки на европейки и китайки. Други момичета се мотаеха по ъглите. Входове водеха към китайски салони за масаж, гадатели и майстори на татуировки: „Розовата татуировка. Майстор в подобрения на злополуки. Назначен от нейно величество кралицата“.
	Рут намери ресторант „Шампион“ на „Локхарт роуд“. Беше препълнен като преди десет години. Малката му зала се намираше зад прозорец, претрупан с прашни бутилки ябълково вино. Любезен келнер й намери място и тя се навечеря прекрасно с телешко с черен фасул, полято със зелен чай. От телевизора над главата й се носеше шум от някакъв кунгфу филм. Мястото беше все така дружелюбно, както си го спомняше. В него се чувстваха добре дошли и самотното европейско момиче, и китайското семейство от дванадесет човека, които неспирно говореха около кръглата маса за банкети в центъра на ресторанта.
	Тя си тръгна след полунощ. Улиците все още бяха шумни и пълни с хора. Ресторантите и магазините по тях работеха. През ярко осветените прозорци и спуснати капаци долиташе вечното бърборене на кантонски.
	Рут се разходи до хотела, покрай тесни врати, които водеха в тъмни работилници, отворени към улицата. Вътре се виждаха възрастни китайци, които неуморно се трудеха, облечени само с елечета и сини шорти, дребни и кльощави, с напрегнати мускули по изкривените крайници. Лицата им бяха безизразни, с празни погледи. Работеха като машини. Рут знаеше, че не спират, освен, за да поспят, да изядат купичка фиде или да се облекчат. Също като момичетата, те нямаха какво друго да продадат, освен живота си и силите и уменията на телата си.


>>	10.
>>	Хонконг

	Два дни по-късно Рут се събуди рано след първата си нощ в „Облачните земи“. Чувстваше се странно, че живее в обезопасена къща, мебелирана и оборудвана напълно от някой друг. Струваше й се, че прилича на крадец, който е решил да прекара нощта в обрания дом.
	Тя излезе от блока и тръгна към влаковия терминал. Оттам пое по тясната пътека към скалите зад железопътната линия. След неколкостотин метра пътеката стигна до първата спирка. Зелен знак, подобен на старите железопътни табели в Англия, гласеше: „Баркър роуд — 1190 фута над морското равнище“.
	Къщата на Лин се намираше вдясно, на стръмна улица, наречена „Плантейшън роуд“, която беше солидно залесена и напомняше по странен начин за английския пейзаж, ако човек се абстрахираше от кошмарната жега и небостъргачите в центъра, които се виждаха между дърветата.
	Рут стигна до къщата неочаквано, докато се катереше по хълма. Бялата вила стоеше самотно. Никъде наоколо не се виждаше друга сграда. Малък път вървеше нагоре по хълма към широка квадратна сграда, на около петдесет метра над пътя. Тя беше боядисана в бяло и построена в испански стил. На първия етаж имаше просторна веранда с много сводове. Ливадата беше наклонена към пътя, а встрани имаше двор, където прислужница, облечена в черни панталони и бяло сако, изхвърляше боклука в голяма кофа. На входа откъм шосето стоеше каменна саксия с жълт шибой. На нея се виждаше гравирана датата 1879 и името на градски лондонски фонтан. Вероятно е била пренесена през половината свят от човек, изпитващ силна носталгия. Всъщност цялото това място имаше напълно европейски вид, като че ли Лин го е купил от някой чужденец и не е променял нищо. Имаше спретната табела „Вила Вирджиния“.
	Рут забеляза металните кутии от двете страни на пътя, които говореха за наличието на електронни алармени системи. На малки интервали между градинските храсти се виждаха черните закръглени форми на радио аларми с широк обхват. Доста изискано. Лин се стараеше да си осигури усамотение.
	Нямаше никакъв признак на живот, освен прислужницата. Не се виждаха и наблюдателите на Уинг Он, макар и Рут да знаеше, че единият е скрит някъде зад къщата, а другият — в храстите. Тя тръгна нагоре по улицата. Точно завиваше зад ъгъла, когато голям сив мерцедес изхвърча към шосето, спря за секунда и потегли нагоре по хълма. Рут се скри в храстите, докато отминат. Караше млад прислужник китаец. На задната седалка седеше плешив китаец в тъмен костюм и четеше вестник. Рут разпозна човека от рисунката на Лазар. Докато колата набираше скорост, тя погледна часовника си. Точно седем и половина.
	Нагоре имаше още къщи. Сигурно бяха скъпи като тази на Лин. Дърветата се поразредиха и откриха великолепна гледка към пристанището.
	Рут зави зад ъгъла. Тузарските вили преминаха в блокове и тя се намери обратно в „Облачните земи“. Отиде до кафе „Връх“, където келнери по ризи почистваха терасата. Рут седна в един сенчест ъгъл под знак, който умоляваше клиентите да не внасят отвън храна и напитки.
	Тя се загледа замислено към широката долина и тюркоазения океан. Удоволствието от чая и закуската пропадна, когато си припомни Лин. Видя го само за секунда, но в профила му имаше нещо доста зловещо. Вероятно въображението й пресилваше нещата, но за трети път от два дни насам Рут се зачуди дали можеше да се справи и почувства неясен страх.

	* * *

	Намирах се в Лондон и не знаех нищо за тревогите на Рут. Имах по-съществена грижа — дали въобще си струваше да разследваме връзката Катманду — Банкок — Хонконг. Беше късна вечер и седях в офиса си, задимен от лулата на Хемлок. Масата беше покрита с двеста или повече прихванати съобщения. Дипломатически и военни сигнали от нашите потенциални врагове, понякога наши приятели, защото кой знае какво може да донесе бъдещето, прихванати от въздуха и разшифровани от компютрите в Челтънхам. Казват, че джентълмените не четат чужда кореспонденция, но в наши дни и това се случва.
	Тънките листа на компютърните разпечатки бяха с надпис „Строго секретно“, но това беше по-скоро с цел да предпази източниците, отколкото съдържанието, което често е пълен боклук или сме го чели във вестниците дни преди да го разшифроваме. Но невинаги…
	Сегашният ми проблем се състоеше в това, че странни неща се случваха из цяла Азия. Не по определена схема и изглеждаха напълно безсмислени. Движения на войски в Русия близо до границите с Китай и Афганистан. Военна тревога в Тайван. Солиден радиотрафик между Москва и Пекин, Токио, Тайпе, Делхи. Ставаше нещо и ние трябваше да разберем какво. Имах чувството, че Лин знае, но може и да грешах. Погледнах към Боб Хемиок, потънал в дим от лулата си. Миришеше на запалени камилски фъшкии.
	— Не схващам, Хемлок. Искаш да кажеш, че нямаме нищо за този тип Лин или Фонг, или бог знае какъв.
	— Нищо, Дейвид. Абсолютно нищо, като изключиш това, което получаваме сега.
	— Не е възможно. Мръсникът е нечий агент. Разузнавач. Бил е такъв през последните петнадесет години. И през цялото това време никога не е направил нищо, не е осъществил връзка, която да е отбелязана от нашите или на ЦРУ хора?
	— Никога, старче. Нито веднъж. От една седмица провеждам разследване на Гроувнър скуеър*, но и там няма нищо. Сигурно е добър, дяволски добър.
	[* Адресът на американското посолство в Лондон, където е и представителят на ЦРУ. — Б.пр.]
	— Трябва ние да го вербуваме — изръмжах нервно. — Но сега сме го взели на мушка. Рано или късно ще направи ход и тогава ще го заковем.

	* * *

	В събота Рут последва инструкциите за среща с Фу. Взе автобус до Уанчай, после трамвая, който отиваше до кея за Отдалечените острови. Хонконг не е един-единствен остров, а група от три големи острова и сто или повече по-малки. Те се намират близо до континентален Китай, Каулун и Новите територии, където живее основната част от населението. Черно-бели кораби и фериботи осъществяват връзките из колонията.
	Отново валеше и когато Рут мина от спирката на трамвая до кея, усети носталгия. Беше забравила характерната миризма на олио, гниещ боклук и разлагащи се остатъци от ресторантите, която те караше да се радваш, че подметките ти се намират между теб и мръсната улица.
	Рут взе ферибота до Пенг Чау, като плати два и петдесет за луксозна класа. Заслужаваше си. Един час пътуване на палубата с климатична инсталация, с цветни стъкла на прозорците и бар. От високоговорителите долиташе „Дъбови сърца“ и „Властвай, Британия“, прекъсвани от воя на китайска музика.
	Когато корабчето навлезе в залива, Рут се изправи на палубата да гледа как се смаляват небостъргачите. Над тях се издигаше върхът, покрит със зелени гори и забулен от облаци. Беше тихо и спокойно, нямаше тълпи и въздухът беше учудващо чист и свеж. След десетина минути остров Хонконг остана вляво. Небостъргачите се замениха от колиби, построени на скалите. Те бяха наклонени една към друга като пияници. Фериботът премина покрай закотвените в залива кораби: петролен танкер, американски самолетоносач, бял презокеански параход, дузина ръждясали товарни корита и редица баржи с червено знаме с пет жълти звезди.
	След половин час Фу се присъедини към нея. Носеше анорак и смачкано платнено кепе, които доста променяха вида му. Застанаха заедно до парапета, единствените на палубата. Но дори да не бяха сами, ръмженето на моторите и плясъкът на вълните щяха да направят разговора им неразбираем за останалите.
	— Е — попита тя нетърпеливо, — къде отиде?
	В осем сутринта беше телефонирала на Фу, за да му каже, че колата на Лин го е закарала до летището. Фу се зае със случая.
	— Токио. Това означава, че няма да го има поне два дни. Ще оставим екипа на Уинг Он да дежури за всеки случай, но можеш да прекараш уикенда спокойно.
	— Следят ли го?
	— Естествено. Имам човек на същия самолет. В Токио ще помогнат местните хора — те имат повече възможности от мен. Може да ни насочи към нещо, а може и да е само пътуване по бизнес. Имаш ли нещо друго за мен?
	Рут му подаде плик, който съдържаше писмените й доклади. Той небрежно го пъхна в джоба си.
	— Направи ли снимки на Харди?
	— Да, вътре са.
	— И негативите ли?
	— И негативите.
	Разбраха се да се видят отново след четиридесет и осем часа и Фу изчезна в пътническата зала.

	* * *

	Рут прекара уикенда на плажа. Лежеше, плуваше, четеше и се пазеше от свалячите — австралийци с хубав тен и чудаците от английските банки в центъра.
	Късно следобед в понеделник тя прекоси залива с ферибота за коли. Небето притъмня и заваля проливен дъжд. Рут подкара минито си към Новите територии. Мястото за среща беше кафене близо до рибарския кей в Ша Тин. Намираше се на тясна улица, превърната в тунел от зелените платнени навеси, прогизнали от дъжда. Примитивни магазини, отворени на улицата, и тълпи хора правеха движението почти невъзможно. Превит на две стар китаец премина покрай Рут забързано и почти й извади окото с чадъра си. Млада китайка в джинси седеше на земята и почистваше риби, които лежаха на улицата в мръсна локва. Тя изглеждаше безразлична към хората, преминаващи почти върху нея. Малката спретната пекарна представляваше оазис от чистота и ред. Рут влезе вътре и си купи торбичка с кифлички за един долар. Старецът, който я обслужи, прибра алчно парите. Той беше с бръсната глава, носеше торбеста черна пижама и синя престилка. Панталоните му свършваха на десет сантиметра от кльощавите глезени. Той отбеляза продажбата на тракащо сметало.
	От малкото кафене, което се намираше до витрината на шивач с реклама „Немачкаеми костюми“, излизаше пара. Фу седеше до метална маса и пиеше бира. Днес очите му не се усмихваха. Изглеждаше мрачен.
	— Харди със сигурност има нещо да ни каже. Но не играе по правилата на Куинсбъри*.
	[* Система в бриджа. — Б.пр.]
	— Какво е станало? — попита озадачено Рут.
	— Кацна в „Нарита“ — международното летище на Токио. Взе автобус до града, после влак до старото летище в Ханеда, което все още се използва за местни полети. Взе самолет до Фукуока на остров Кюшу, после обратен полет до Хонконг. — Фу разпери ръце. — Пълен кръг.
	— Това ли е всичко? Сигурно е установил контакт някъде.
	— Да. Във влака до Ханеда.
	Рут се развесели.
	— Значи имаме нова следа. Разкажи ми всичко.
	— Не знам нищо. Той беше под наблюдение всяка минута извън Хонконг. Със сигурност другаде не е установявал контакт — единствената възможност е влакът. Но не знам какво е станало.
	— Не го ли следяха във влака?
	— Разбира се, следяха го. Един от нашите хора в Токио — Джими Колиър. Качил се заедно с него на влака. Но в Ханеда Колиър не слязъл.
	— Искаш да кажеш, че е изчезнал?
	— Не съвсем. Пътят минава през доковете на пристанището. Японската полиция намерила Колиър тази сутрин. Извадили го от морето. Той имаше фалшив английски паспорт, така че те се обадиха в посолството.
	— Значи Лин, извинявай, Харди го е убил?
	— Да. Харди или контактът му. Удушили са го с парче жица. Професионална работа. Бързо и безшумно.
	Фу поклати глава.
	— Трябва да внимаваш. Нашият приятел Харди има лоши навици.

	* * *

	Животът на Лин се върна в обичайното си русло и наблюдението продължи. Всяка сутрин в седем и половина той напускаше испанската вила в сивия си мерцедес, шофиран от прислужник. Винаги минаваше през центъра, Уанчай и тунела до офисите на „Макензи-Лин“ в Цзюлун, от другата страна на залива. Връщаше се със същата кола в шест вечерта.
	Понякога обядваше в хотел „Пенинсюла“ или в „Мандарин“ — пекински ресторант в Уанчай. В други дни не напускаше офиса. Когато се прибереше вечер вкъщи, не излизаше, освен един-единствен път, когато отиде до салон за билярд, където изигра няколко игри с известен застрахователен брокер и един съдия.
	Кореспонденцията му се отваряше, телефоните му се подслушваха. Изглежда, всички обаждания от офиса бяха служебни и законни. Обажданията от дома му правеше най-вече прислужницата, която поръчваше продукти. По всичко личеше, че Лин води доста скучен живот.
	Дните се превърнаха в седмици, седмиците в унил месец. Рут откри, че й е писнало до смърт от прекарваните в наблюдение на безмълвната къща часове, от прослушването на телефонни разговори за внос на китайски килими и от самотата в апартамента й. Срещите с Фу, макар и кратки и секретни, представляваха приятелски и вълнуващ оазис.
	Тя му докладваше на всеки три дни. Докладите бяха писмени, но му ги предаваше лично и ги обсъждаше. По телефона не говореха нищо. Рут се впечатли от професионализма му и се ласкаеше, че постепенно той я приема като добър агент и разчита на нея да ръководи и анализира наблюдението над Лин. Изглеждаше, че Фу никога не се дразни от скуката на наблюдението и очакването, вероятно защото трябваше да се грижи за още много неща. Но беше чувствителен към настроенията на Рут. Като че ли винаги знаеше как се чувства, без тя да му казва, и успяваше да я ободри и развесели. Докато си почиваше от ролята на разузнавач, той й разказваше неприлични китайски вицове. Понякога Рут усещаше, че той би искал да й разкаже за себе си. И макар това никога да не се случи, тя щеше да е доволна, ако го беше направил.
	При всяка среща уговаряха следващата и една резервна, в случай че нещо се обърка. Срещаха се на самотно място на остров Лама, на уличен ъгъл в Цзюлун, в храма „Пак Тай“.

	* * *

	Фериботът стигна до Чюнг Чау за един час. Островът имаше форма на гира: два гористи хълма се издигаха от морето, свързани с плоска ивица земя. Рут слезе по мостика и зави наляво по кея. Заливът беше претъпкан със стотици лодки: повечето джонки, с квадратна кърма от излъскано дърво, над която висяха пране и рибарски мрежи. Между тях плаваха лодки таксита с ръмжащи мотори. Бордовете им бяха обезопасени с автомобилни гуми, покрити с водорасли. По кея стърчаха полуразрушени сгради. Жени в черни пижами и сламени шапки продаваха жива риба, миди, скариди, омари и петнисти змиорки, които се гърчеха в бистрата вода. Отсеченият ритъм на китайските пазарлъци оглуши Рут. Тя бавно си проправи път между тълпите от хора и сергиите към края на кея. Пред всяка малка къщичка имаше боклук. Вътре изглеждаха тъмни и грубо мебелирани, осветени само от телевизори. Носеше се силна воня от канала, който се вливаше в залива, и разлагаща се риба.
	На края имаше малък двор на строител на лодки. Блестеше нова полирана дървена джонка. Вдясно се издигаха стъпалата на храма „Пак Тай“: входът се намираше под извит покрив от зелени и позлатени плочи. Пазеха го четири каменни лъва.
	Докато Рут се качваше по стъпалата, отвътре се показа възрастна жена и се поклони бързо три пъти. После си тръгна, като държеше в ръка кошница с писукащи пилета. Под торбестите й панталони се подаваха кокалести глезени.
	Рут влезе предпазливо в храма и сбърчи нос от миризмата на тамян и влага. Храмът беше тъмен, само тук-таме проблясваха лампи. Олтарът беше позлатен, със сложна изработка. Зад него имаше друг с големи месингови свещници, в които горяха ритуални свещи. Най-отзад, в алков, покрит с червена коприна, стоеше полускрито божеството, заобиколено от китайски митични чудовища и горящ свещник със седем свещи. На чинии пред олтара имаше сложена храна: варени яйца, хляб и две пържоли, покрити с мухи.
	В несъответствие с това, точно зад вратата седяха четиримата пазачи, които ядяха вечното фиде с пръчици и шумно мляскане и слушаха радио. Рут усети погледите на мъжете върху себе си и се зачуди дали не е трябвало да си свали обувките. Подът изглеждаше толкова влажен и мръсен, че тя потрепери при тази мисъл. Един от мъжете каза на кантонски, че Рут има хубав задник, и всички избухнаха в смях. Тя усети, че се изчервява, но естествено те я смятаха за чужденка и не очакваха да ги разбере. Смехът спря и един от мъжете отиде до вратата, където шумно се изхрачи. Друг взе телефона и Рут се усмихна, когато го чу да залага на надбягването в Хепи Вали.
	Фу й беше казал, че от всяка страна на храма има по един параклис. Тя влезе в този отляво. Фу чакаше там, невидим за групата зад вратата. Преди Рут да проговори, той вдигна пръст до устните си. Иззад вратата долетя друго шумно почистване на гърлото. Фу й се усмихна.
	— Всички китайци имат лоши синуси или лоши маниери.
	Посочи й храма.
	— Интересно, нали? Пак Тай е бог на рибарите. Другите богове около него са наречени „Око за хиляда мили“ и „Услужливите уши на вятъра“. Таоистите имат странно разбиране за религията, но ти сигурно и преди си била в техни храмове.
	Тя кимна, като разучаваше впечатляващия бог. Фу я поведе към една врата в задната част на храма, която се отваряше към тясна алея. Когато излязоха навън, той заключи вратата и прибра ключа в джоба си. Тръгнаха по един склон между дърветата и спряха на ниска скала, надвиснала над морето.
	В малкото заливче чакаше бяла моторна лодка с кабина. Беше закотвена с нос към морето, а въжето беше вързано за едно дърво на брега.
	— Това е „А-Ма“ — каза Фу, — богинята на морето. Няма да повярваш, но аз бях отгледан в католическо училище.
	Спуснаха се по пясъчна пътека към лодката.
	— Съжалявам за сложното място за среща, но исках допълнителна сигурност. Ще отидем в моето скривалище на остров Лантау. Засега нямаме никакви резултати и ми се струва, че е време да предприемем някакви действия.
	Фу каза на Рут да се скрие в кабината, докато той откачи котвата и запали мотора. Тя гледаше как Чюнг Чау изчезва в маранята и почувства да излизат в открито море. Стигнаха скоро до остров Лантау и Фу вкара лодката в малко заливче с чиста и спокойна вода. Рут видя плуващите в плитчината риби и водорасли. Заливът беше ограден от скали, разделени от гористо дефиле. Там стоеше самотна сграда с широка тераса, от която стъпала водеха към дълъг вълнолом и прекрасен плаж. Сградата беше бяло бунгало с покрив от оранжеви керемиди и зелени капаци на прозорците. Зад нея нагоре към дефилето се простираше градина с буйна папрат и бамбук.
	— О, Бен! — извика Рут. — Великолепно е!
	— Наричам го Лин Чиао.
	— Какво значи това? Чиао означава остров, нали?
	Той поклати глава.
	— Не. Идва от „фенг мао лин чиао“ — перо от феникса и рог от еднорог. Вие, англичаните, бихте казали нещо много рядко и скъпо. Радвам се, че ти харесва.
	За момент тя видя уязвимия поглед в очите му, като че ли той беше неимоверно горд с това място и успокоен от одобрението й. Вероятно той все още чувстваше радост от това, че беше успял да избяга от мизерните улички, където беше започнал, и в същото време — неясен страх, че може да го принудят да се върне там.
	Той, изглежда, прочете мислите й и се усмихна нежно.
	— Това е едно от малкото места, където се чувствам щастлив, Рут. Понякога човек има нужда да се усамоти и възстанови от раните. — Усмивката му се стопи. — Възстановяването е трудно, ако прекарваш целия си ден само като се трудиш, облян в пот, с изключение на четири-пет часа през нощта, когато спиш на пода. Бях късметлия. Някои нещастни копелета в Каулун и Уанчай умират, след като са прекарали живота си по този начин, а той е все пак по-добър от това, което са оставили зад границата.
	Рут се трогна от болката и съчувствието в лицето му, но моментът бързо отмина. Той отново се превърна в твърдия разузнавач.
	— Освен това Лин Чиао е доста усамотен — до него няма път, а за човек с моята професия това е важно преимущество.

	* * *

	Доста по-късно, след полунощ, Фу върна Рут до Уанчай. Тя взе такси до самотния си апартамент. Решиха да дадат на Лин още десет дни, за да направи някакъв ход. Ако не го стореше, те щяха да опитат малка провокация, но се оказа, че това не е необходимо.


>>	11.
>>	Макао

	На тридесет и шестия ден Лин наруши стереотипа си. Направи го толкова неочаквано, че почти го изгубиха. По това време дежуриха Рут и Уинг Он.
	Уинг Он наблюдаваше предната врата, скрит в буйните храсти отсреща. Рут застана зад къщата в пет и половина сутринта, скрита в гъсталак, който гледаше към пътеката, която водеше от вилата на Лин до Виктория.
	Вече беше осем часът. Денят започваше горещ и влажен, върхът все още бе забулен в мъгла. Бяла пелена лежеше над дърветата и Рут не можеше да види пристанището или дори къщата на Лин, само на двадесет метра от нея. Чувстваше се лепкава, схваната и гладна. Цял час клеча с радиопредавателя в ръка, като запълваше времето с обмисляне на предстоящата закуска. Не можеше да реши дали да яде бекон с яйца и гъби в „Облачните земи“, или да отиде до кафе „Връх“ за китайска закуска. И двете възможности бяха толкова привлекателни, че почти пренебрегна прищракването на предавателя, който напомняше на старомодно слухово апаратче. Тя се заслуша, като си играеше с копчето за звука. Гласът на Уинг Он звучеше слабо, но напрегнато.
	— Пост А, миси Сю, вие там? Потвърди, моля. Потвърди. Край.
	— Чувам те, пост Б. Край.
	— Добре. Мистър Харди току-що излезе от къща. Няма кола. Върви по шосе… изглежда, отива до гара на „Баркър роуд“ за влак. Не мога следя, защото ще види мен. Ти близо до горна гара, може вземеш влак там. Ако той също качи, може проследиш до център. Добре ли? Край.
	— По дяволите! — промърмори Рут. — Точно когато стана време за закуска. Добре, ще го направя. Ти стой на място. Край.
	Тя пъхна радиото в джоба на ризата си и се затича по пътеката. Когато стигна до паркинга на горната гара, дишаше тежко. Дълга опашка се виеше към зеления вагон, който чакаше да се плъзне надолу по стръмната релса: повечето европейци в делови костюми и няколко ученици. Рут пъхна няколко банкноти в прозорчето на гишето, грабна билета и не изчака рестото. Успя да се качи във вагона точно когато вратите се затваряха и той потегли надолу в мъглата.
	След няколко минути спряха на „Баркър роуд“. Лин чакаше там. Плешивата глава и клюнестият нос не можеха да бъдат сбъркани, въпреки тъмните очила. Той си проправи път и влезе във влака, който постепенно се измъкна от мъглата. Огря ги ярко слънце. Долу блестяха небостъргачите, скупчени между планината и брега. Бели кораби разнообразяваха синевата на залива.
	На последната спирка Лин забързано излезе и тръгна към катедралата „Св. Джон“. Улицата беше претъпкана и Рут едва успяваше да го следва. Поне нямаше лесно да разбере, че е следен. Тя си пожела да не беше съвсем сама, но след седмиците еднообразие действията на Лин се оказаха неочаквани. Той подмина катедралата и тръгна към задната част на банка „Китай“, през алея, пълна с ресторанти, надолу към брега. После зави наляво. Вървеше бързо, като ловко се промушваше между тълпите. Най-после спря на кея за Макао, показа билет и премина бариерата. Рут погледна часовника си, който показваше девет и пет.
	Има три начина да се стигне от Хонконг до Макао: бавно (с ферибот), бързо (с кораб) и много бързо (с моторница). И трите тръгват от кея за Макао, на който се намира едноетажна сграда, служеща за митница и имиграционен офис. Рут не можеше да последва Лин без билет, а и без паспорт, но за късмет усети в задния джоб на джинсите си паспорта на Сюзън Лейтън.
	Надписът срещу нея съобщаваше, че следващото корабче тръгва в девет и петнадесет. Рут потърси билетната каса. По дяволите! Имаше осем гишета, но само едно работеше и беше обградено от тълпа китайци. Тя си проби път в тълпата покрай сергии с китайски порнографски списания. За щастие нямаше оформена опашка към гишето и тя започна да се бори в надпревара с останалите.
	— Двупосочен за кораба в девет и петнадесет — изохка тя, когато стигна до прозорчето.
	Продавачката беше китайка с тънки плитки. Тя погледна Рут с омраза.
	— Няма места — отговори рязко, като че ли всеки е длъжен да знае, че места се резервират дни по-рано. — Всичко е пълно. До другия петък. Следващият, моля!
	Рут хвана тесния рафт под прозореца и ръгна с лакът човека, който се опитваше да я избута.
	— Не е пълен! Човекът преди мен купи четири билета, видях го!
	— Всичко е резервирано! — каза отново момичето.
	— Не са ли останали някакви билети? За бога, корабът тръгва след две минути!
	— Следващият, моля — произнесе момичето, после се обърна към Рут: — Винаги е пълно. Особено в дните, когато в Макао има надбягване с кучета. Много скъпо.
	Стрелките на часовника над гишето се преместиха на девет и четиринадесет. Изведнъж Рут схвана намека.
	— Добре, ще платя двойно. Може би ще ми намериш билет, а?
	Тя пъхна стодоларова банкнота в прозорчето. Момичето я взе мълчаливо и й даде билет, на който имаше печат за девет и петнадесет. Двупосочният билет струваше четиридесет и осем долара, но тя не даде ресто. Рут мина през митническата бариера и бързо се качи на корабчето.
	Моторите заръмжаха и един стар китаец в моряшка униформа й махна да побърза. На края на мостика тя се озова в малка кабина на едно ниво с машинното отделение. Пътниците слизаха към голям салон долу.
	Рут беше сгорещена и изморена след препускането към влака и разправията с продавачката. Ризата й лепнеше на гърба, а по лицето й се стичаше пот. Помисли си, че не е в добра форма. Имаше няколко свободни места в кабината до машинното, и когато корабчето навлезе в залива, тя благодарно се отпусна на едно от тях, като си мечтаеше за студена бира.

	* * *

	Корабчето измина четиридесетте мили до Макао за час и половина. Студен вятър разпенваше калните води и ги превръщаше във вълни с цвят на мляко с кафе. Още преди корабчето да бъде вързано на кея, стотиците пътници, повечето китайци, започнаха шумна борба да слязат по мостика на твърда земя. Рут почти загуби Лин в суматохата. Като използваше лактите си енергично, тя успяваше да следи плешивата му глава. Рут мина през имиграционния контрол, където плати двадесет и пет долара за входна виза. Отне й пет минути и стигна на кея точно навреме, за да види как Лин се качи в едно такси.
	Още едно такси спря и около двайсетина китайци се опитаха да се пъхнат вътре, като се смееха високо и говореха кантонски. Когато дойде следващото, тя се прехвърли през парапета и използва височината и силата си, за да ги изпревари. Показа му с жестове да кара към града, за късмет движението беше еднопосочно, и потеглиха на около сто метра от Лин. Седалките на таксито бяха покрити с бели найлонови калъфи.
	Макар и да беше много горещо, от залива духаше приятен солен вятър. От дясната страна на пътя имаше мизерно казино, до него ръждясали тенекиени колиби. Рут се сети, че това са временните, а често и вечните домове на бедните бежанци, които са доплували от Червен Китай. Кварталът вонеше на боклуци и канали, но в дворовете висеше чисто пране. Две малки китайски момиченца в блестящо чисти блузи и старомодни шорти за гимнастика завиха по улицата, очевидно на път за вкъщи.
	След десетина минути стигнаха до центъра на Макао. Не приличаше на шумния и претъпкан Хонконг. Беше си спокоен, стар португалски град, който просто се намираше на брега на Китайско море.
	Проследиха таксито на Лин покрай фалическата кула на хотел „Лижбоа“, надолу по булевард „Прайа гранде“, който се простираше успоредно на брега. Изкривени смокини хвърляха сянка над улицата, но сред пролуките на дърветата проблясваше ослепително слънце. На отсрещния тротоар се издигаха стари португалски къщи. Напомняше на Лисабон, ако човек се абстрахира от червените надписи и знаци на китайски, които висяха над вратите. Млад китаец във военна униформа стоеше на пост пред правителствена сграда — розов палат с бели капаци на прозорците и стъпала, водещи към тераса с много колони. Рут още зяпаше португалското знаме, което се вееше над покрива, когато колата зави зад ъгъла и почти се блъсна в таксито на Лин, паркирано край морето.
	Шофьорът изруга и обърна колата. Рут го накара да спре на около сто метра, плати му и погледна назад. Лин вървеше по стръмна пътека встрани от пътя. Тя имаше каменен парапет. На малко разстояние една от друга бяха разположени лампи от ковано желязо. Надписът показваше, че пътеката води към хотел „Бела Виста“.
	Рут изчака таксито й да си тръгне, пресече улицата и тръгна по пътеката. Лин не се виждаше. Докато вървеше по огряната от слънцето пътека, Рут усещаше, че гърбът й изгаря. Пътеката я изведе на широка тераса с ярки чадъри. Под тях седяха и пиеха много посетители. Повечето бяха европейци, така че тя нямаше да изглежда подозрителна. Група японски туристи гледаха към залива и тюркоазеното море, към дърветата и старите колониални къщи. Но къде беше Лин?
	Рут се огледа. Хотелът беше бледозелена португалска постройка. Зад редица арки имаше още една тераса. Там няколко човека обядваха на сянка. Тя се качи по стъпалата, премина по покрития с плочки под на верандата и влезе в бара.
	Видя Лин веднага. Седеше на маса отвън заедно с друг китаец в официален сив костюм. Поръчваха си обеда на келнер в бяло сако.
	Рут си купи бира и я занесе на терасата. За да стигне до парапета, трябваше да мине покрай масата на Лин. Не можа да чуе нищо от разговора им. Главата й се намираше на едно ниво с краката на Лин, а и бръмченето на вентилатора се смесваше с говора на хората по верандата и правеше подслушването невъзможно. Разбира се, ако знаеше какво ще стане, щеше да накара Фу да й подсигури подслушвателно устройство, но всичко стана набързо и я завари неподготвена. Беше съвсем сама, а това не трябваше да се допуска. Човек не може да извърши сам такова проследяване, това беше елементарна грешка. Опасно е да не поддържаш връзка толкова дълго време. Рут седна в един ъгъл, където Лин не можеше да я види, загледа се към морето и започна да обмисля как да действа занапред. В далечината се виждаше модерен мост, който минаваше над залива към близкото островче. Под него плаваше лодка, управлявана от фигура в черна пижама и кули шапка.
	Рут се опита да си припомни лекцията за проследяване. Използването на миниатюрните предаватели… е, проклетото радио нямаше толкова голям обхват. От друга страна, постави се на мястото на жертвата си… Лин щеше да остане тук поне един час. Естествено. Тя разбра какво точно трябва да направи.
	Хвърли един поглед на двамата китайци на верандата, слезе по пътеката до шосето и махна на едно такси.
	— Главната поща, моля.
	Шофьорът се престори, че не разбира, за да не тръгне към центъра.
	— Искаш разглеждаш забележителности? — попита той с тънък глас. — Видиш китайски храм, храм на Исус, стари места. Само четирисе долара.
	— Не, пощата!
	Той не й обърна внимание.
	— Спри! — изкрещя Рут.
	За нейна изненада шофьорът спря. Тя заговори на кантонски и го наруга. Китаецът я изгледа втрещено.
	— Казах, закарай ме до пощата! Бързо или ще повикам полиция! Бързо, бързо!
	Човекът сви рамене, изплю се шумно през прозореца и за да покаже раздразнението си, обърна рязко колата, като едва успя да избегне минаващ камион.
	Пощата представляваше сива каменна сграда. Намираше се на площад с течащ фонтан. Беше напълно европейска, от купола до табелата над вратата: „Correas e Telegrafos“.
	По стъпалата стояха и говореха стотици китайци. Вбесена, Рут си помисли, че колкото и симпатични хора да са китайците, те са прекалено много на брой. Тя се овладя и си проби път навътре. Вентилаторите работеха с пълна сила и щяха да правят въздуха доста хладен, ако не бяха хилядите скупчени тела, които се потяха едновременно и крещяха на кантонски. Рут видя това, което й трябваше, в един ъгъл. Надписът „Телефон“ я отведе в малка стаичка без вентилатор, кошмарно гореща, но поне празна. По стените имаше осем телефона. Китайски чиновник с униформена шапка седеше зад масивно бюро.
	— Искам телефонен разговор с Хонконг — каза тя.
	Чиновникът погледна озадачено и отговори на език, който не звучеше като китайски, нито пък английски.
	— Мили Боже — каза си Рут, — не ми казвай, че съм попаднала на единствения китаец в света, който наистина говори португалски.
	Тя заговори на кантонски и старецът кимна с разбиране. С бавни движения й подаде формуляр, в който тя трябваше да попълни името и адреса си. Рут написа: Кралица Елизабет, Уиндзорски дворец, Англия. Той се усмихна мрачно.
	— А, Ангрия. Ангрия в Америка? — И я поведе към една от будките.
	Като по чудо след няколко минути успя да се свърже с Фу. Линията пращеше и Фу звучеше, като че ли говори изпод вода, но спокойствието в гласа му я накара почти да се разхлипа от облекчение.
	— Благодаря на Бога, че си там! — извика тя. — От часове следя проклетия Лин, искам да кажа Харди, и съм в Макао. Горещо ми е, гладна и нервна съм и не знам какво да правя сега…
	Той рязко я прекъсна.
	— Чакай една секунда!
	Имаше кратка пауза, преди да заговори отново.
	— Добре. Никой не подслушва. Устройствата не показват проследявания по линията. Та къде каза, че си?
	Рут му разказа цялата история.
	— Боже Господи! — избухна той. — За такова следене имаш нужда от шест човека. Поела си страхотен риск. Сигурна ли си, че не те е забелязал?
	— Абсолютно! — грубо отговори тя. — А и какво можех да направя? Да го оставя да си отиде? Да пропусна първия шанс, след всичките затрити седмици?
	— Не, не. Разбира се. Права си била да го проследиш. Нищо. Забрави за Харди, повече ме интересува Лаурел — приятелят му. Има три възможности. Първо: да е от Макао. В този случай трябва да го проследиш до вкъщи. Второ: той е от Червен Китай и ти ще разбереш, когато тръгне обратно към границата…
	Гласът на Фу се изгуби в пращенето по линията.
	— По дяволите! Там ли си още? Най-вероятно е той да се върне там, където съм аз. В този случай трябва да го проследиш и да ми се обадиш отново, за да ми съобщиш с кой кораб се връща. Как изглежда?
	— Китаец. На около петдесет. Сив костюм, синя спортна риза, без вратовръзка.
	— Това ли е всичко? Сигурно има и по-отличителни белези.
	— Мисля, че има бенка на брадата си, от която стърчат няколко сиви косъма.
	Фу се засмя.
	— Хиляди китайци ги имат. Но все пак е нещо. А косата му?
	— Късо подстригана, черна.
	— Хм. Виж дали не можеш да забележиш още нещо. Цвят на обувките? Носи ли куфарче или чадър? Трябва да ми кажеш, когато се чуем отново. Аз ще бъда тук. Недей да пътуваш с него. Надявам се, че тук ще можем да го открием, ако имаме достатъчно хора. Ще опитаме да го снимаме и да го проследим до базата му.
	— Добре. — Рут попи потта от челото си. — Има ли още нещо, или мога да отида да си направя харакири вече?
	Фу отново се разсмя.
	— Имаш ли пари да платиш разговора? Е, те приемат и хонконгски долари. На добър час!
	Пак беше сама. Плати двадесет и пет долара на чиновника и слезе надолу по стълбите към таксито, което я чакаше отвън. Шофьорът й се ухили.
	— Добре, ще гледаш ли забележителности сега? Китайски храм…
	Рут се намръщи страшно. От жегата в телефонната кабина беше станала вир-вода. Чувстваше се скапана. Направи зловещ жест, като че ли прерязва гърлото си, и без да промълви дума, се отпусна на седалката. Таксито тръгна обратно към хотела.
	Лин и приятелят му все още седяха на верандата. На масата имаше празна бутилка вино. Рут седна в ъгъла на верандата зад шумна група австралийци и зачака, като гледаше разсеяно към морето.
	На парапета седеше тридесетгодишен китаец с бира в едната ръка и чаша в другата. Погледът му се спря на Рут. Той педантично разгледа фигурата й от главата до петите. После я зяпна в очите въпросително.
	Мили Боже, помисли си тя, никога ли не са те учили да сваляш с финес? Знам, че съм по-дебела от общоприетото за красавица, но пък хич не си падам по теб. И спри да привличаш внимание към мен! Аз трябва да съм невидима.
	Рут се обърна към него и изсъска:
	— Разкарай се! Майка ти не те ли е учила, че е невъзпитано да зяпаш хората?
	Това свърши работа и китаецът се разкара.
	След около двадесетина минути Лин и приятелят му се изправиха и се поклониха един на друг. Другият китаец взе едно кафяво куфарче за документи, сложи панамената си шапка и тръгна към пътя. Рут изчака няколко минути и тръгна след него. Той се виждаше ясно. Вървеше под дърветата покрай брега. Накрая на булеварда зави по тесните улички на стария град.
	Беше лесен за следене. Рут виждаше бялата му шапка между хората дори да изостанеше на стотина метра. Вървеше с изправен гръб. Имаше походка на офицер от елитен полк.
	Ранният следобед беше ужасно горещ. Когато вървяха по откритите площади, Рут чувстваше как слънцето изгаря гърба и раменете й. В малките алеи широко отворени магазини предлагаха риба и зеленчуци. По стените висяха китайски знаци в златно, зелено и кървавочервено. Въздухът беше много влажен и очилата на Рут се запотиха. Силният кантонски говор я оглушаваше, докато си пробиваше път между тълпите хора.
	Ходиха доста дълго време. Стигнаха до спокоен квартал с испански вили, засенчени от палми и смокини. Мъжът влезе в една къща, построена в мавритански стил. На колоните на входа спретнати надписи на португалски, китайски и английски съобщаваха, че тук се намират останките на Сун Ят-сен, който работел като лекар в Макао преди 1911 година, когато станал революционер и основал китайската република.
	Рут се подсмихна на спретнатото националистическо светилище в сянката на дърветата, подминато от историята, като че ли гражданската война и идването на комунистите през 1949 година никога не се бяха случили.
	По-важно беше обаче да разбере дали къщата няма заден изход. Тя обиколи високата ограда и установи, че има само един път навън. После си купи купичка фиде от една сергия, намери си сенчесто местенце и я изяде, докато чакаше.
	Най-после обектът й се появи и проследяването започна отново. Той вървеше и вървеше, все по-далеч от морето; докато преминаха входа към един таоистки храм с червен покрив и ръмжащи лъвове пред вратата. Изведнъж Рут откри, че се намират на границата с Китай. В дъното на улицата имаше малка полуразрушена каменна арка, която отбелязваше края на португалската територия. Над нея се вееше португалското знаме. Зад арката се виждаха ивица ничия земя и контролният пункт. Няколко войници стояха отпред. Червените звезди по кепетата им се виждаха отдалеч.
	Мъжът спря пред арката. Рут го изчака да премине, но той стоеше и като че ли чакаше нещо. Тя се отдръпна на няколко метра от пътя и се скри зад едно дърво. Човекът остана загледан в оризовите поля на Китай за дълго време. Изглеждаше, че ще се обърне и ще тръгне обратно към града, когато на границата настъпи раздвижване. Чуха се свирки и гърлени заповеди. Малка процесия потегли от контролния пункт, водена от китайски войник, който удряше гонг. Спряха пред арката и войникът се отдръпна. Водачите на групата се поколебаха. Започнаха да опипват с ръце въздуха пред себе си. Най-после един от португалските граничари дойде до тях и ги преведе през бариерата.
	Рут изстина, когато осъзна, че всички от парцаливата група бяха слепи. Те вървяха, като се държаха за раменете на хората пред себе си. Това беше едно от редовните прогонвания на „безполезни гърла“, които минаваха границата, за да увеличат населението от бежанци в колонията. Рут почувства, че й става лошо.
	Нейният човек стоеше и гледаше мълчаливо преминаването на процесията. Няколко инвалиди и един старец с патерици завършваха групата, подбутвана от войници с щикове на пушките.


>>	12.
>>	Хонконг

	Китаецът взе корабчето за Хонконг в четири и половина. Когато го видя, че отпътува, Рут отиде с такси до пощата и се обади на Фу. После се разходи по моста до едно от островчетата и намери спокойно ресторантче, в което да хапне.
	Заведението се намираше близо до морето, насред малка бамбукова горичка, която поскърцваше от вятъра. Здрачаваше се и дървените маси бяха осветени от книжни фенери, украсени с китайски йероглифи, символизиращи приятелство и дълъг живот.
	Единствените други посетители бяха бяла двойка, които приличаха на австралийци. Изглеждаше, че нямат никакви грижи. Играеха и се смееха с двете си буйни хлапета. Рут им завидя. Шпионажът е самотна работа. Тя все още се чувстваше напрегната и мускулите я боляха. Сигурно беше извървяла над десет километра в адската жега на Макао. Половин литър червено вино й помогна да се отпусне.
	Целият този ден представляваше сложен начин да се открие само едно нещо — че Лин има китайски контакт, за срещата, с когото предприе мерки за секретност. Но откъде беше китаецът? Тя се сети за гордата му походка, за посещението му в храма на Сун Ят-сен. И двете показваха, че Червен Китай може да бъде изключен. Сигурно става въпрос за Тайван, както Бен си мислеше. Но защо, за бога? Какво можеше да свързва Катманду с Тайван? Каквото и да беше, явно имаше голямо значение за някого — поддържането на Лин петнадесет години сигурно е струвало цяло състояние.
	Рут мисли по въпроса повече от час, но не й дойде никаква идея. Накрая се предаде и тръгна да се разходи по празния плаж. Намери една скала и седна с подвити крака. Загледа се към призрачните форми на белите вълноломи, които се очертаваха в тъмнината.

	* * *

	Рут взе нощния ферибот до Хонконг. Сви се в едно кресло в празното кафене и моментално заспа. Около четири сутринта пристигнаха на тъмния кей. Можеше да се стои на кораба до осем, но Хонконг не спеше. Целият център светеше, а през реката се чуваше грохотът от претовареното движение.
	Очите й бяха замъглени и гърбът я болеше от спането в креслото, така че реши да вземе такси до вкъщи. Моряците все още закотвяха кораба, но малка опашка чакаше вече на мостика. Рут се присъедини към нея и й се стори, че вижда познатата плешива глава пред себе си. Стреснато осъзна, че това е Лин. Бързо се скри зад една от спасителните лодки и се опита да диша спокойно. Стегни се, помисли си Рут. Значи това беше Лин. И какво от това? Всъщност съвсем логично беше, че и той се връщаше с нощния ферибот. Нямаше причина да мисли, че я е видял или пък да знае коя е, дори да я е видял. Но Рут потръпна от ужас.
	На кея чакаха няколко таксита. Лин приближи едно от тях, поговори с шофьора, сви рамене и отиде до следващото. Този път влезе вътре и колата потегли.
	Рут слезе по мостика, когато той се изгуби в далечината. Останалите пътници и такситата, с изключение на едно-единствено, също си бяха тръгнали. Беше обичайният червен датсун.
	— „Облачните земи“, моля. Това е блок, близо до кафе „Връх“ — каза тя на шофьора.
	Рут отвори задната врата и се пъхна вътре. Когато видя мълчаливия китаец, който вече седеше на задната седалка, тя се отдръпна.
	— Извинете, ме, не знаех…
	Тя усети силен удар в гърба си. Още някой се качи в колата и затръшна вратата. Преди да може да протестира, таксито потегли. Нямаше брояч. Това въобще не беше такси.
	Рут усети вълна от страх, докато минаваха по тъмните улици. Беше притисната между двама мъже. Този отляво извади нож и го подпря под брадичката й. Убоде я и тя рязко наклони глава назад, за да не я пореже.
	— Стой тихо. Много тихо.
	Лицето му се приближи до нейното. Тя усети горещия му дъх върху бузата си. Миришеше на чесън и развалени зъби. Рут го погледна с ъгъла на окото си. На всеки сто метра уличните лампи осветяваха лицето му. Сърцето й се сви — това беше младият китаец от терасата на хотел „Бела Виста“.
	После увиха одеяло около главата й и тя вече не виждаше къде отиват.

	* * *

	Колата спря в тъмен гараж и я поведоха надолу по някакви стълби. Когато свалиха одеялото, тя видя, че се намират в мазе без никакви прозорци. Рут нямаше идея къде са я завели.
	Очевидно младият китаец отговаряше за операцията. Той седна на стол и подпря брадичка на ръцете си. Другите двама я хванаха здраво. Нямаше любезни предисловия.
	— Защо следиш мистър Лин? — попита той.
	Рут трепереше, мозъкът й почти се парализира от ужас, но си наложи да мисли.
	— Не следя никого. И не познавам човек, наречен Лин.
	Опита се да говори твърдо. Поне уличаващото я радио вече не се намираше в джоба й, сигурно беше паднало, когато я бутнаха в колата.
	— Кои сте вие? Веднага ме освободете!
	Китаецът се изправи и я удари два пъти през лицето.
	— Защо следиш мистър Лин? — повтори той меко. — Ако ме излъжеш, ще те нараня много лошо.
	Рут прогони паниката си. Лицето й гореше от ударите.
	— Слушай, лайно такова, не знам за какво става дума. Пусни ме или ще стигнеш до затвора!
	Той я хвана за косата и придърпа главата й към себе си. Рут забеляза, че те не се опитваха да крият лицата си от нея. Ако я пуснат да си отиде, тя ще може да ги идентифицира. Значи нямаха намерение да я пуснат… Стана й лошо.
	— Не искаш да говориш с мен? — Тонът му беше равен, но с някаква зловеща нотка. — Може да ти помогнем. Свали дрехите.
	Тя започна да се дърпа, но я държаха здраво.
	— Върви по дяволите!
	— Съблечи се! — извика той. — Или ние ще го направим.
	Един от китайците, които я държаха, прошепна:
	— По-добре направи това, което ти казва. По-добре ще е за теб.
	Те освободиха Рут и три чифта очи се вторачиха в нея. Тя забеляза, че стаята се осветяваше от флуоресцентна лампа. Нямаше мебели, освен една маса, няколко стола и болнично легло без матрак, само гол метал, високо издигнат над земята.
	— Добре. — Тя пребледня от ярост.
	Свали джинсите и сандалите си, после спря.
	— Не нося сутиен — каза тя. — За бога, това не ви ли стига?
	Между ризата и бикините й се виждаше ивица плът.
	— Събличай се, казах!
	Единият китаец погледна встрани, когато тя пусна ризата си на пода.
	— И бикините! — изсъска другият.
	— Мръсно копеле! — прошепна Рут, но ги събу.
	Застана пред тях гола. Чувстваше се унизена и отвратена. Младият китаец се приближи до нея и я огледа. Не я докосна. После отново я хвана за косата и дръпна главата й назад. Светлината я ослепи и тя инстинктивно затвори очи. Той се изхрачи в лицето й.
	— Коя си? Защо следиш мистър Лин? Бързо ми отговори, защото иначе ще те нараня много лошо!
	Лицето му беше близо до нейното, храчката му се стичаше по бузата й. Стомахът й се обърна и тя усети, че ще повърне. Не трябваше да показва, че е изплашена.
	— Доставя ти удоволствие да нараняваш жените, нали? — прошепна тя. — Защо? Май иначе не можеш да се справиш? Сигурно никой не си пада по гнусно копеле като теб.
	Тя политна от удара и се просна на пода. Той я ритна силно. После взе дебел електрически кабел и започна да я удря по гърба. Рут изпищя от болка и се сви. Лежеше по корем и дишаше тежко. Трябваше да измисли нещо и да ги излъже. Иначе нямаше да издържи дълго. Тялото й се изви конвулсивно от пронизващата болка в задната част на бедрото й. Замириса на изгоряло. Тя си пое дъх и се завъртя. Китаецът палеше дебела пура със запалката си. Ухили й се. Погледът му беше налудничав. Значи наистина е била права. Той щеше да получи извратено сексуално удоволствие от това. Щеше да продължи, каквото и да му каже тя.
	Китаецът се наведе над нея и Рут погледна встрани. Изпищя и се сви, когато той натисна горящия фас в рамото й.
	— Англичанка ли си? Или американка? Защо следиш мистър Лин? — изсъска злобно той.
	— Не познавам никакъв Лин… не следя никого… аз съм само туристка… — Дишаше толкова бързо, че едва успяваше да произнесе думите. — Слушай, имам богати приятели в Англия… ще ти платя много, ако ме пуснеш. Не! Господи, не!
	Рут се сгърчи и се задави от болката. Очите й се отвориха широко, но не видя нищо, освен червени петна. Бяха пълни със сълзи. Смътно усети, че я вдигат и влачат към леглото. Мъчителят й пълнеше кофа с вода от мивката в ъгъла. Той изхвърли съдържанието на кофата върху голите пружини на леглото. Плясъкът беше като от удар с камшик.
	Сложиха я на леглото. Пружините се забиха в кожата й. Бяха леденостудени. Рут се втренчи с празен поглед в тавана, докато нечии ръце завързваха китките й стегнато за таблата на леглото. Младият китаец погледна презрително надолу, когато другите разтвориха краката й и ги завързаха за долната табла.
	— Сега започваме наистина — меко каза той. — Ще те гледам как се мъчиш. Ще ми разкажеш всичко и ще ме молиш да спра.
	Един от другите коленичи до електрическия контакт на стената. Дебел черен кабел, навит като зловеща змия, лежеше в дървена кутия до краката на леглото. Рут видя, че на капака й имаше месингова табелка с някакви цифри и контролен лост. Тя се разтрепери, стисна зъби и се опита да фокусира вниманието си далеч от болката и ужаса. Това не помогна. Цялото й тяло се тресеше. Стаята се завъртя пред очите й, когато той се наведе над нея.
	— Когато мръдна лоста, електричеството ще мине през пружините, на които лежиш. Ще се опечеш. — Той се захили. — Ти си доста дебела, ще миришеш на свинско печено. Сега ми кажи защо следеше мистър Лин.
	— Върви по дяволите! — извика Рут и стисна юмруци над завързаните си китки.
	Китаецът леко помръдна лоста и я заля вълна от болка, пронизваща и хапеща, като че ли тялото й беше притиснато към горящи въглени. Гърбът й се изви над леглото и тя нададе отвратителен животински вой. Но след първия ужасен шок, всичко изведнъж спря. Рут лежеше и се опитваше да не се задави от гаденето, което усещаше в гърлото си. Всяка костичка в тялото й я болеше ужасно, но облекчението беше невероятно. Като че ли бруталният бой беше приключил само с един зловещ удар.
	Младият китаец изчезна. Говореше с някой в съседната стая. Тонът му звучеше отбранително. Сега той беше уплашеният. Рут инстинктивно разбра, че Лин е дошъл, но не можеше да го види. Не можеше да разбере и какво си казват, защото главата й се въртеше. Крайниците й все още трепереха и пружините звънтяха под нея. Но трябваше да разбере. Опита да се съсредоточи. Слушай! Те не знаят, че ги разбираш. Най-после чу глас, който говореше кантонски: твърд, гърлен, изпълнен с авторитет:
	— Идиоти! Животни! Не можахте ли да изчакате малко с гнусните си забавления? Заповядах ви да я следите, не да я залавяте…
	Рут усети ново замайване и чу само отделни думи. Гласът звучеше страхотно вбесено.
	— Може да е само съвпадение… разкарайте я оттук. Заведете я… разпитайте я отново и открийте за кого работи, ако въобще работи за някого. После се отървете от нея… знаете начина. Не обърквайте нищо повече. Този път ще изпълнявате това, което кажа…
	Вратата се затвори и настъпи тишина. Чу се шум от стъпки и тя усети убождане в китката. Продължи доста време, като че ли изпразваха игла във вената. Светлината стана по-ярка. Чуха се гласове, но много неясни. Светлината отстъпи пред дълбок мрак и Рут изгуби съзнание.


>>	13.
>>	Лондон

	Следващата сутрин паркирах колата си на застлания с чакъл параден плац на конната охрана и тръгнах забързано към Уайтхол, после завих надясно към Правителствения офис.
	Правителственият офис е интересна сграда. Показва само една анонимна фасада към хората, които вървят по тротоара към Уайтхол. Не изглежда като основния център на правителството на една от великите сили. Но когато се озовете вътре, изведнъж старинните стени, иззидани по времето на Тюдорите, ви напомнят за една наистина дълга история. Министерството на околната среда разумно е разхвърляло няколко рицарски доспехи наоколо, за да напомни на равнодушните, че това е историческа зидария, а не просто стена, която са забравили да боядисат. Взимате асансьора до стаите на комитета в задната част и попадате във величествени зали, които гледат към оградената градина на самата „Даунинг стрийт“ №10.
	Срещата на координационния комитет на разузнаването се състоя в стая А, която имаше висок таван, изработена от Адам* камина, огромна махагонова маса и зелени кожени кресла. Само хората разваляха обстановката. Наистина повечето от половината бяха самоуверени апаратчици, облечени елегантно и добре поддържани: напомняне за селяните като мен, че има и друга страна на британското правителство, а не само трудовата борса в Пайсли, където аз израснах. Останалите имаха отпуснатия и циничен вид на чиновници от среден ранг, които са видели и по-добри дни.
	[* Английски архитект (1728–1792). — Б.пр.]
	Аз обаче не можех да им обърна внимание. Един час преди да тръгна от службата, от шифровъчната зала ми донесоха телеграма от Фу. Тя докладваше за пътуването на Рут до Макао и факта, че въпреки дузината мъже, които са се занимавали с работата, той не е успял да идентифицира другия китаец, когато е пристигнал в Хонконг. За снимка не можеше и дума да става.
	Единственият проблясък на надежда идваше от агент от специалния отдел на летището, забелязал един китаец, който можеше да е нашият човек. Той взел самолета за Тайпе на следващата вечер.
	Освен това Фу докладваше, че Рут е изчезнала. Това ме зашемети. Откак прочетох телеграмата, беснеех срещу себе си заради безумната тъпота, която проявих, като я изпратих там. Бях объркал безнадеждно работата и личния си живот. В Далечния изток все още се случваха ужасни неща на агентите. Знаех опасностите прекалено добре и както седях до масата на комитета и се преструвах, че слушам, усетих отчаяна тревога.
	Седях там два часа, отговарях механично на въпросите и от време на време взимах участие. До пет часа вече бях решил: ще отлетя за Хонконг.

	* * *

	Фу нервно се разхождаше по терасата на убежището си в Лин Чиао. Чарли Йенг от специалния отдел му правеше компания. Сивата полицейска лодка, с която беше пристигнал, го чакаше закотвена в малкото заливче. Говореха английски, за да са сигурни, че полицаите с черни значки няма да ги разберат (много от ченгетата в Хонконг говорят само китайски и носят черни значки на униформите си. Тези, които говорят английски, имат червени значки).
	— Всички дежурни имат нейното описание, Фу Ли-ших — каза Йенг. — Но не е твърде вероятно тя да се мотае наоколо, нали? Сигурно е скрита в някоя сграда или в лодка в пристанището.
	— Или мъртва — рязко отвърна Фу.
	— Или мъртва — кимна полицаят кротко. — Надявам се, че не е. Дори и така да е, имам нужда от съгласието ти за претърсване, ако искаш да я намеря. Мога да разровя някои от скривалищата на националистите като начало: провеждане на фалшиво претърсване за наркотици на лодките в пристанището.
	Фу изстена и прокара пръсти през косата си.
	— Има хиляди места, където да я скрият. Това трябваше да е тайна операция. Ако започнеш да се ровиш навсякъде, край с нея.
	— Не е ли вече приключена?
	Преди Фу да отговори, звъненето на телефона прекъсна разговора им. Той влезе в бунгалото, за да отговори. Когато се върна, изглеждаше отрезвен.
	— Да, приключена е. Напълно. Обадиха се от офиса ти. Твоите хора на летището току-що са видели Лин да взима самолет за Япония, който спира в Тайпе. Много ще се учудя, ако при кацането на самолета в Токио той се намира на борда. Изплашили сме го. Започвай, разрови проклетата колония! Намери я, ако можеш.
	Йенг тръгна бързо по стълбите към катера.
	— Ще изпратя радиосъобщение от катера. Не се измъчвай, Фу Ли-ших, сигурен съм, че ще я намерим. — Той спря стеснително. — Молил ли си някои от другите си контакти да направят нещо?
	— Естествено. Няма и следа. Ти имаш повече шансове сега с открито полицейско претърсване.
	Фу седна на стъпалата и скри глава в ръцете си.
	— Щом Лин е избягал, сигурно първо е почистил зад себе си. Момичето е мъртво. Сигурно е мъртво.
	Йенг погледна Фу с разтревожени очи, притеснен от отчаянието му. Беше свикнал с друг човек — по-твърд и загадъчен. Не каза нищо, само забърза надолу към катера.


>>	14.
>>	Хонконг

	Рут се събуди с ужасен вик. Намираше се в пълна тъмнина, на няколко сантиметра от лицето й имаше дървен капак. Беше погребана жива в затворен ковчег.
	Постепенно разумът й се проясни и тя усети, че ковчегът се поклаща като лодка в морето, а тя е заобиколена от дърво и плискащи се вълни. Шумът отекваше оглушително в ограниченото пространство, заедно със солидното бумтене на дизеловия мотор.
	Шарка от бледосиви черти в тъмнината над лицето й я наведе на мисълта, че това са цепнатини между дъските на дървена палуба. Китките й бяха вързани с дебело въже, което се впиваше болезнено в тях, но глезените й бяха свободни. Тя протегна крака и разучи от двете си страни, предпазливо, защото се страхуваше от плъхове. Пръстите й не допряха до нищо друго, освен дървената палуба над нея и друга отдолу, по която течеше мръсна трюмна вода. Въздухът беше отвратителен: миришеше на гнили зеленчуци и разложение. Сигурно бяха умрели плъхове, а скърцащите звуци идваха от живите. Тя потрепери и се помъчи да остане спокойна.
	Лежеше някъде под палубата на корабче — от друсането по вълните тя реши, че корабчето е моторна джонка. Водеха я да я убият и да се отърват от тялото. Може би на някой от необитаваните острови? Не беше гола, някой й беше навлякъл ризата и джинсите. В такъв случай значи отиваха на един от островите. Можеше да ги види случаен рибар, а гола бяла жена щеше да привлече повече внимание, отколкото облечена.
	Въпреки шума наоколо, тя чуваше тежки стъпки по палубата над главата си и понякога викове на китайски. Силно бутна с крак дъските, но те не поддадоха. Защо глезените й не бяха вързани? Сигурно мислеха, че още е упоена… Учуди се колко време е била в безсъзнание. От докосването до грубите дъски усещаше изгарянията, особено тези по рамото и бедрото й, които дяволски я боляха. Стори й се, че лицето на младия китаец се накланя над нея с жестока подигравка.
	— Ти си една дебелана, ще миришеш на печено свинско.
	Завъртя се рязко и тялото й потръпна, като че ли отново я горяха.
	Чу глас, който викаше: „О, Господи, Господи… изведи ме оттук!“, с истерична нотка. Секунда по-късно осъзна, че това е нейният собствен глас. Половината от разума й, която беше успяла да овладее, също се срина. Стомахът й се сви от ужас и тя започна да удря с юмруци по дъските над главата си, като хлипаше неудържимо.

	* * *

	Ритъмът на двигателя се измени, а с него и движението. Рут се подпря с крака, за да не се търколи към трюма, тъй като дъските се залюляха. Тя отгатна, че са спрели и корабът кошмарно подскачаше нагоре-надолу по големите вълни.
	Защо спряха? Дали сега щяха да прережат гърлото й и да я изхвърлят през борда? Учуди се на спокойствието си. Успя да потисне атаката от пълна паника, с която се събуди. Все още се чувстваше напрегната и уплашена, но се завъртя на едната си страна и притегли коленете си към гърдите, за да ги използва да раздалечи китките си и да разтегли въжетата. Бяха парчета електрически шнур, усукани в невъзможни възли. Въпреки силната болка, Рут успя леко да ги разхлаби. Работата се забави от схванатите й ръце и крака.
	Сега тя пренебрегна болката и изруга треперещите си пръсти, от които пластмасовите въжета се изплъзваха. Ако щяха да я убиват, тя нямаше да приеме съдбата си кротко. Щеше да се бори с цялата сила, останала в тялото й, но първо трябваше да освободи ръцете си.
	Рут спря, задъхана от умора. По палубата тичаха някакви хора и подът вибрираше, така че пролуките в дъските пропуснаха малко повече светлина. Чуха се два резки звука като пистолетни изстрели, после висок, неясен металически звук. Звучеше като китайски глас, който крещи през мегафон. Думите бяха кантонски, но тя не можа да схване всичко.
	— Екипаж… палубата. Ръцете горе. Или ще стреляме по вас… идваме на борда.
	Възможно ли е да са навлезли в територията на Червен Китай и сега да ги арестуват? Мисли за безкрайни години в китайски затвор минаха през главата й. Е, поне нямаше да умре. Рут се върна към жиците около китките си. Бяха достатъчно разхлабени, за да се изплъзнат, ако можеше да разтегне и последното парче.
	По палубата се чуха тежки стъпки и още викове. Вероятно китайските граничари носеха военни ботуши. Най-после тя успя да се освободи и започна да тропа по дъските над себе си, като крещеше:
	— Помощ! Аз съм затворничка! Помощ!
	Нямаше отговор и тя продължи да вика. Най-накрая чу викове и стъпки над главата си, после скърцане, като че ли отместваха голяма тежест. Изведнъж един правоъгълник над нея се отмести и нахлу светлина, която я заслепи. Инстинктивно закри очите си с ръка. Когато я свали, едно озадачено китайско лице погледна надолу към нея. На главата му имаше черно островърхо кепе на хонконгски полицай.
	Полицаят й помогна да излезе, но тя почти не можеше да се държи на краката си. Чувстваше ги схванати и наранени, а и корабчето все още се люлееше силно от вълните. Намираха се навътре в залива, полицейският катер — на около петдесет метра от тях. На предната палуба на катера двама полицаи нагласяха картечница, насочена срещу тях.
	Палубата на джонката беше покрита с оръфани въжета и кофи за ловене на раци. Имаше още двама полицаи с насочени пистолети и четирима мъже, подредени в редица с ръце над главите си. Единият беше младият китаец, който я измъчваше. Двама от другите — съучастниците му. Четвъртият беше непознат — сигурно собственикът на джонката. Последните трима изглеждаха сразени и уплашени, но лицето на младия китаец беше неспокойно и внимателно. Личеше, че е професионалист, а останалите — просто дребни престъпници.
	Полицаят, който я намери, беше сержант с черна значка. Той не й каза нищо — явно не предполагаше, че тя говори китайски, — но внимателно й помогна да седне на един сандък и започна да вика към катера през мегафона.
	Рут се чувстваше прекалено развълнувана, за да го прекъсне, прекалено радостна от облекчение, за да се чуди защо полицията беше спряла точно тази джонка измежду хилядите други в залива. Тя не забеляза китайския националистически флаг, който без съмнение беше отдавна забравен от собственика на джонката, макар и все още да висеше като парцал на мачтата.
	Сержантът стоеше облегнат на парапета, за да запази равновесие на люлеещата се палуба. В едната си ръка държеше мегафона, а в другата — револвер. Над кльощавите му колена и дълги черни чорапи се ветрееха широки шорти в цвят каки. Рут чу металическия му глас да обяснява, че е намерил една отвлечена чужденка и е арестувал четирима мъже. Искаше белезници.
	Един от офицерите на катера зададе някакъв въпрос. Тя разпозна думата хероин. Вероятно я бяха открили по време на претърсване за наркотици. Сержантът поклати глава и точно щеше да отговори, когато огромна вълна разлюля джонката.
	Палубата се наклони на четиридесет и пет градуса и сержантът изчезна зад борда със силен плясък. Револверът му се хлъзна по палубата. Рут падна и счупи един нокът, докато се опитваше да се задържи за дъските. Стана сборичкване и тя видя полицаите и престъпниците да падат на обща купчина. Една фигура се освободи и младият китаец се хвърли към нея. Устните му бяха изкривени в жестока гримаса, а ножът готов да я прониже.
	За момент тя остана да лежи неподвижно, омагьосана от бляскавото острие. После изпищя и застана на колене. Като в забавен кадър видя пръстите си да хващат револвера и усети, че погледът й се фокусира върху целта. Последва страхотна експлозия, която разтърси рамото й. Китаецът падна на палубата, гърчейки се. Тя стреля втори път и той застина. Изпод проснатото му тяло потече струя алена кръв.
	Палубата вече не се клатеше. Рут пусна оръжието, като че ли беше нажежено — никога преди не беше стреляла.
	Катерът се доближи и още полицаи с извадени пистолети се качиха на борда. Един от тях я обгърна с ръка и й помогна да седне. Цялото й тяло трепереше и тя започна да плаче.

	* * *

	Когато моят самолет се приземи на летище „Кай Так“, всичко беше свършило. Посрещна ме офицер в цивилни дрехи, заведе ме до колата си и ме отведе право в управлението на морските сили. Рут беше закарана там в лечебницата, за да избегне влизането в обществена болница, което щеше да е свързано със задаване на неудобни въпроси.
	Вратата във високата каменна стена беше пазена от двама морски пехотинци в бели шорти и кепета. Единият беше китаец, другият, с космати зачервени крака — англичанин. Офицерът, с когото бях, показа пропуска си и влязохме.
	Военната болница беше светла и модерна. Посрещна ме една медицинска сестра — англичанка, която очевидно знаеше коя е Рут и кой съм аз, но е била инструктирана да не задава въпроси. Тя ме поведе по някакъв коридор.
	— Отнасяли са се с нея изключително жестоко — каза сестрата и ме погледна с неодобрение, като че ли вината беше моя. — Физически ще бъде добре след няколко седмици, но още е в шок. Има амнезия, но предполагаме, че ще се оправи бързо.
	Тя ме въведе в малка стая. Рут лежеше на леглото, облечена в раирана пижама с монограм на джоба. Погледна ме като чужд човек. Не знаеше кой съм.


>	Втора част
>	Неискрените хора

>>	15.
>>	Хонконг

	На следващия ден закараха Рут у дома в самолет на Кралските военновъздушни сили. Иначе обикновен самолет, превозващ войници, но задната му част беше превърната в клиника. Рут остана под влияние на успокоителните през по-голямата част от пътуването. Исках да тръгна с нея, но се наложи да остана тук няколко дни, за да прикрия следите.
	Представихме инцидента в залива като обиск за наркотици. Репортажът във вестник „Южнокитайска утринна поща“ звучеше почти убедително. Там се обясняваше, че трафикът на наркотици е бил прекъснат и трима мъже — арестувани. Била арестувана и млада европейка — куриер, която после депортирали. Имаше мътна снимка на момичето. Не беше Рут, но можеше да бъде който и да е. Получи се не лоша история, но всички ние знаехме, че операцията се провали. Лин избяга. Тримата арестувани китайци не можеха да останат изолирани в затвора завинаги. Щяха да бъдат съдени или освободени след месец-два. Ако КГБ беше на наше място, щяха моментално да ги застрелят, за да ги накарат да мълчат. Ние не работехме по този начин, макар понякога да съжалявах за това.
	Преди да отпътувам, имах дълъг разговор с Фу на терасата на убежището му в Лин Чиао. Той винаги е имал разни неопределени източници на информация, вероятно свързани с международния китайски подземен свят, но аз свикнах да приемам резултатите благодарно, без да се задълбочавам в изясняване на методите. Фу някак си беше открил, че Лин е прекарал една нощ в Тайван, после отлетял до Хаката на южнояпонския остров Кюшу, след което изчезнал. Решихме да продължим наблюдението над къщата и офиса му, макар възможността той да се върне да беше твърде малка. Фу смяташе, че би могъл да открие следите на Лин отново чрез загадъчните си китайски връзки. Междувременно изпратихме описание на Лин чрез телеграми до всички азиатски резидентури, като помолихме, ако се появи нещо, да уведомят и Лондон, и Хонконг.
	Късно следобед Фу ме закара обратно с бялата си лодка, за да хвана вечерния самолет. За да не се набиваме много на очи, не ме заведе до Виктория, а до пристанището на малко населения остров Лама. Оттам можех да взема ферибота до центъра и да си хвана такси до летище „Кай Так“.
	Профучахме през канала между Лантау и Лама. Пенещите се вълни промениха цвета си от син на зелен, като светлините в опал, когато слънцето слезе надолу. Към шест часа пристигнахме в Сок Ку Уан. Малкото селце представляваше редица от квадратни бели сгради по кея, събрани от едната страна на широкия залив. Приличаше на скалистия бряг на Корнуел, където преди много години се разхождах с жена си: проток, обграден от канари, сиви камъни със зелени шубраци между тях. Около залива скалите отстъпваха на пясъчни плажове. Имаше обичайния рояк лодки и джонки, които изпълняваха ролята на къщи, дори дървени салове, на които семействата живееха под опънати платнени навеси. Но цялото място миришеше свежо и солено, вероятно защото редовно беше измивано от морето и дъжда. Характерната за Хонконг воня от гниеща храна и канали липсваше. Нямаше ги и тълпите, а и скритото под повърхността напрежение между китайци и европейци. Беше различна, спокойна част от колонията.
	Спомних си странната смес от вълнение и спокойствие, които открих с Рут преди четири години, и се замислих по какъв особен начин това се отразяваше в двете лица на мястото, което тя толкова много обичаше, напълно китайски.
	Фу приближи лодката до пристана, моторът й тихо ръмжеше зад нас. Двама китайци разтоварваха щайги със соев сос от малка лодка, вързана на кея. Високо горе на вълнолома стоеше дребният им син, около четиригодишен, и ги наблюдаваше. Очите му бяха черни, а личицето прилично на луна. Облеклото му се състоеше от червена ризка и сини шорти. Бен му подвикна и подхвърли въжето към него. Той го хвана ловко, уви го два пъти около кнехта и задърпа с всичка сила.
	Фу ми се ухили.
	— Тук започват от ранна възраст. Дори децата трябва да заслужат храната си.
	Качих се на покрития с водорасли и хлъзгав вълнолом. Струваше ми се почти невъзможно, че скоро фериботът ще пристигне и ще ме отведе обратно сред тълпите в центъра, който се намираше само на няколко мили разстояние. Още по-невероятно ми се виждаше, че ще бъда в Лондон само след двадесет и четири часа.
	Фу ми предаде малък пакет за Рут.
	— Дребно подаръче — каза той. — Надявам се, че ще се оправи бързо. Чувствам се отговорен за това, което се случи. Моля те, кажи й, че съжалявам, ужасно съжалявам.
	— Аз я изпратих тук, Бен. Отговорността е моя.
	Той ме погледна замислено.
	— Да, Дейвид. Така е отчасти. Честно казано, мисля, че не беше разумно да изпращаш Рут тук при мен. Но станалото — станало. Надявам се, че за в бъдеще няма да съжаляваш за това още повече. Приятно пътуване, приятелю.
	Той обърна лодката и напусна залива. Много пъти щях да се сещам за последните му думи, но тогава още не го знаех.

	* * *

	Кацнах на „Хийтроу“ три дни след пристигането на Рут в Линхам. Завели я с линейка право във военната болница в уиндзорската гора. Намираше се близо до езеро Вирджиния. Там работеше малък персонал, лекуващ пациенти с психически проблеми, които не можеха да отидат в обществена болница заради безопасността.
	Намерих Рут в розовата градина. Тя се наслаждаваше на октомврийското слънце в компанията на единствения друг пациент в специалното крило: висок мъж с посивяла коса и повехнала от времето кожа. И двамата изглеждаха толкова жизнерадостни и в добра форма, че се зачудих дали въобще имаше нужда да са на лечение. Заведох Рут в единствената кръчма в околността — тихо местенце близо до Енглфилд, с полупразна градина и любезен съдържател.
	— Кой е приятелят ти? — попитах, докато паркирах колата.
	— Клиф? А, той е голям сладур. От военноморските сили е, но скоро ще го освободят. Бил е капитан на подводница, докато откачил. Бил на първия кораб, който отишъл в Нагасаки през 1945, след атомната бомба. Това, което видял там, го измъчвало в продължение на тридесет години. Решил, че няма да може да натисне копчето, ако дойде такава заповед. Помолил да го освободят, после получил нервна криза.
	— Горкият — казах аз. — А ти как си, скъпа? Изглеждаш великолепно. Как се чувстваш?
	Поръчах за себе си бира, а за Рут — джин с тоник.
	— Само един — все още ме тъпчат с таблетки на всеки осем часа.
	Седяхме в празната градина.
	— Добре съм, благодаря ти, Дейвид. Тук са много любезни. Носят бели престилки и се преструват, че всъщност лекуват физическите ни заболявания. Така ние не се чувстваме луди. После доктор Бери използва малко скрито психиатрично лечение, а на теб ти се струва, че оздравяваш. Доста умно.
	— Помага ли ти, Рут? Искам да кажа — отчаяно съжалявам за това, което се случи.
	Тя се изсмя. Беше груб смях. Държеше се отчуждено.
	— Знам, Дейвид. Вината не беше твоя. Да, помага ми. Алекс — доктор Бери — превърза изгарянията ми първия ден, после ми направи сапунена инжекция…
	— Сапунена?
	— Натриев пентатол. Успива те и говориш без задръжки. Знаеш го — наркотика на истината.
	— И какво стана?
	Рут сви рамене.
	— Казах му какво е да бъдеш измъчван. Какво е, когато някой проклет глупак те изпрати на място, където се озоваваш гола пред трима мъже, които искат само да те тормозят и наранят…
	Гласът й стана писклив, а устните й затрепериха.
	— Какво е да ти причиняват болка и да те унижават нарочно, да те карат да се чувстваш като животно…
	Тя се разплака и се отдръпна от мен.
	— О, за бога, заведи ме обратно в болницата!

	* * *

	След този случай се държах настрани няколко дни. Когато се върнах, Рут изглеждаше спокойна и съвсем нормална. Разходихме се в боровата гора на болницата и кротко поговорихме за случилото се в Макао и Хонконг. Оставих я да говори и се опитвах да не задавам въпроси. Сега за мен не съществуваше по-важно нещо от пълното й възстановяване. Беше преживяла зловещо приключение, което повечето агенти успяват да избягнат през цялата си кариера, и то само няколко седмици след започване на работа. Естествено, надявах се, че някъде дълбоко в паметта й има нещо, запомнена фраза например, която би могла да ни насочи към следа. Макар операцията да беше провалена, проблемът все още съществуваше и ние трябваше да го разрешим.
	След около седмица Рут се почувства достатъчно добре и младият доктор ни позволи да идем на вечеря. Намерихме приятно ресторантче до реката в Брей. Осветеният от свещи салон напомняше на гостилницата в Клостернойберг преди четири години.
	Съгласихме се да не говорим по работа — това така или иначе не се позволяваше на обществено място. Бъбрехме за общи неща и неизбежно разговорът стигна до лечението.
	— О, да. — Гласът й прозвуча с опасно спокойствие. — Върнахме се към детството и всички подобни глупости. Всъщност помага. Да говориш с нашия доктор Бери е приятно и лесно, плашещо лесно.
	Тя хищно захапа парче от патицата си. Очите й гледаха надолу и не можех да срещна погледа й.
	— Разказах му нещо, което не съм доверявала на никого, но защо да не кажа и на теб? Защо да не влезе в проклетото ми досие? Когато бях дете, баща ми ме пренебрегваше, защото не съм се родила момче. Понякога ме плясваше зад врата, друг път — един хубав бой по задника. По някакъв странен начин, аз продължавах да го обичам и отчаяно желаех и той да ме обича. Накрая повярвах, че никой никога няма да ме обича. Предпочитах да обичам някого, който не отвръща на любовта ми, но аз си представях, че също съм обичана. Така се омъжих за лайно като Роджър.
	Рут не спомена за връзката ни. Аз също.
	— Знаеш ли — каза неочаквано тя, — дори когато постъпих в разузнаването, все още желаех одобрението и обичта на баща ми. Сигурно не съм с всичкия си. Винаги сме били напълно отчуждени. Но когато навърших петнадесет, се превърнахме в двама абсолютно непознати. Знаеш ли какво стана тогава, Дейвид? Да ти кажа ли?
	Тя нервно си сипа друга чаша вино и продължи, без да чака отговор. Все още не поглеждаше към мен.
	— Бях в така наречената трудна възраст, чувствах се нещастна и пренебрегната. Един ден се прибрах от училище и казах нещо грубо на мама. Горката мама — не си спомням какво точно, но сигурно е било доста неприятно, защото тя се разплака и ме изпрати в стаята ми. Когато татко се прибра, много се ядоса и ми се развика. Последваха тъпите обяснения, че него го боли повече от мен, което е проклета лъжа, и ме наби. Наби ме, Дейвид. Беше кошмарно. Бях на петнадесет години и отдавна не бях шамаросвана. Но той ме накара да се съблека и да се наведа. После ме би с бастуна си наистина жестоко. Вложи цялата си сила. Дяволски болеше, но освен това унижението ме съсипа. Мислех, че ще умра. После плаках безкрайно дълго. Наговорих сума ти лъжи, за да се откача от физическо за около две седмици. Не можех да понеса мисълта, че другите момичета в манастира ще видят следите и белезите по задника ми. Срамувах се страхотно. Доста жестоко беше. Викторианско. Но въпреки това исках той да ме обича, поне така казва Алекс, и мисля, че е прав. Той ми помогна да видя баща си такъв, какъвто е. Разбрах, че не можеш да пренебрегваш хората, които обичаш. Не бива да ги унижаваш и нараняваш. Просто баща ми е бил едно първокласно лайно и аз трябваше напълно да го изритам от живота си. След като го направих, чувствам, че почти мога да понеса дъртото копеле. Но вече нямам никакви чувства към него. Нито към Роджър. Не съм сигурна само в отношението си към теб, Дейвид.
	Исках да я прегърна, но масата между нас затрудняваше това ми намерение. По-късно се замислих дали фактът, че никога преди не ми беше разказвала за това, е повлиял на нашите любовни отношения преди четири години, но тогава само взех ръцете й в моите. Тя ги стисна и се усмихна. Изглеждаше доволна от себе си.
	— Отиването в Хонконг промени много неща, Дейвид. Заслужаваше си. Не се тревожи за мен, моля те. Алекс каза, че мога да напусна болницата след няколко дни. Какво ще стане тогава? Ще ме уволнят ли?
	Хвана ме натясно. Не бях помислял за това до момента.
	— Мили боже, не! Ти си една от нашите героини сега! Ще те задържат, но предполагам, че ще те отстранят от случая.
	— Искам да участвам в него, докато всичко приключи. Поне тук, в Лондон, на заден план.
	— Можеш ли да понесеш мисълта за Макао и Хонконг отново? Искам да кажа — в подробности.
	— Мисля, че да. Хората превъзмогват болките си, както знаеш.
	— Можем да разгледаме фотоархива заедно. Без много напрежение. Да проверим дали някои от лицата, които помниш, съвпадат с нещо от досиетата ни.
	— Разбира се. Съжалявам, че се държах така отвратително, докато бях в лудницата. Да видим какво можем да спасим, Дейвид. Това е и моя операция. Можем ли да започнем утре?


>>	16.
>>	Лондон

	Фотоархивът се намира в Челси: малка спретната къщичка в джорджиански стил на гърба на казармите в Челси. На предната врата има адвокатска месингова табела. Задната гледа точно към казармите. Може да се влезе и от двете страни. Датира отпреди войната, но сега досиетата се съхраняват в компютри.
	Вкарваш в него ключовите думи и дузина справки излизат напечатани на принтерна хартия. Всяка снимка, а те са хиляди, има по няколко справки: например „КГБ; руснак; мъртъв; очистен през 1953“. След като от компютъра излезе груб подбор на данните, ти просто трябва да седнеш и да ги разгледаш — снимки, официални портрети, изрезки от вестници, остарели отдавна, телефотографии — увеличени, но замъглени.
	Вкарахме „Тайван; армия; китайска националност; министерство на отбраната; разузнаване“ и мрачно загледахме десетките метри хартия, които започнаха да излизат от принтера. Чиновниците ни донесоха тънките стоманени чекмеджета за досиета със снимки. Всяка снимка беше монтирана на картон с прикрепени справки и забележки.
	Първия ден Рут прегледа около триста, без да разпознае нищо. Закарах я обратно до Уиндзор късно следобед. Тя уморено се прозяваше, очите й бяха зачервени. На следващия ден доктор Бери ни съобщи, че тя може да напусне болницата, ако желае, и Рут се премести в една от сигурните къщи в Ричмънд, преди да се върне за следващата изтощителна сесия в Челси.
	Минаха пет дълги дни, преди да ни излезе късметът. Намирахме се на последния етаж в къщата, седнали до неизбежната сива метална маса, заобиколени от досиета и безпорядък: лампа, две лупи, парчета картон с кръгли дупчици по тях, с които можеш да изолираш нечие лице от групата.
	Рут изморено преглеждаше десетото за деня чекмедже.
	— Ето го! — изведнъж каза тя и показа китаец във военна униформа, застанал до огромна картечница. Зад него се виждаше дълга редица пехотинци, които изкачваха някаква планина.
	— Кой? — запитах аз.
	— Човекът, с когото Лин се срещна в Макао.
	— Сигурна ли си?
	— Абсолютно.
	Обърнахме снимката и прочетохме справката на гърба.
C>
	Име: Чен (други имена не се знаят)
	Дата: 1944
	Място: Китай. Точната позиция — неизвестна. Вероятно по време на кампанията срещу японците. Или комунистите.
	Положение: Офицер (чин — неизвестен) в армията на Чан Кай-ши.
	Впоследствие: Малко е известно. От 1960 — чин полковник. Разузнаваческа дейност в Министерство на отбраната в Тайпе, Тайван.
C$
	— Пипнахме го! — извиках аз. — Браво, Рут!
	Тя се усмихна и ме целуна.
	— Заслужаваше си, нали? И погледни — има редица прекрасни снимки към досието.
	Имаше наистина и поръчахме да ни донесат всичките.

	* * *

	Прекарахме останалата част от следобеда, разглеждайки още снимки на Чен, чиито други имена си оставаха неизвестни. Чен сред група млади китайски кадети във военната академия през трийсетте години. Чен почти невидим на банкет в Чунцин през 1945 година, където Мао Цзе Дун и Чан Кай-ши вдигаха чаши за тост. Помислих си, че това е било точно по времето, когато Мао изчакваше подходящия момент за последния сразяващ удар. Чен, хванат от далечно разстояние на улица в Тайпе, тридесет години по-късно. Чен на прием в американското посолство в Тайпе през 1977 година.
	Оставих Рут сама и се обадих на Хемлок, като го помолих да провери дали имаме нещо за полковник Чен от тайванското Министерство на отбраната. Когато се върнах, Рут гледаше през лупата една овехтяла черно-бяла снимка.
	— Дейвид — каза възбудено тя. — Погледни това!
	Застанах до нея и надзърнах през лупата. Виждаше се група от четири човека, седнали около маса на тераса, която гледаше към някаква планина. Масата беше покрита с остатъци от ядене, чаши и бутилки. Вляво имаше ориенталска постройка: дракони, които подскачаха по инкрустирани корнизи. Двама китайци — келнери, облечени в бели сака — стояха до вратата.
	— Това е Южен Китай — каза Рут. — Мястото се нарича Цин-цзи, годината е 1947.
	Единият от мъжете на масата беше Чен. Другият беше цивилен. Двете жени — европейки, но във военни ризи. Чен носеше униформа. Беше много елегантен, но изглеждаше притеснен, като че ли мястото му не е между другите, които всички изглеждаха развлечени.
	— Кои са те? — попитах.
	— Опитвам се да се сетя. — Веждите на Рут се повдигнаха и тя нервно почука по снимката. — Виждала съм някъде жената вдясно. Някъде… тук е много по-млада, но съм виждала лицето й…
	Тя рязко остави снимката и се обърна към мен с усмивка.
	— Тя е! — Рут почти крещеше. — Боже Господи!
	— Коя? — извиках аз. — Коя е тя, за бога?
	— Рускиня. Казва се Ана Левшина. Когато бях във Виена, много преди ти да пристигнеш, отидохме да я посрещнем на унгарската граница една сутрин. Освободили я от лагер, за да я разменят срещу агент на КГБ, който е бил арестуван тук. Това е тя, Дейвид. Сигурна съм!
	Замислих се.
	— Сигурна ли си? Искам да кажа — какво, по дяволите, е правила в Китай през 1947 година?
	— Абсолютно сигурна съм!
	— Дори да е същата, тя може вече да е умряла…
	— Разбира се, че не е умряла. Тя беше от хората, които оцеляват. А това е следа, нали? Тя трябва да е някъде в Англия или поне в Австралия, или в САЩ. Можем да поговорим с нея. Ние сме обратно в играта, Дейвид, сигурна съм!
	— Първо трябва да я намерим — измърморих аз.
	Но още докато го казвах, се протегнах към телефона и набрах номера на службата за сигурност.

	* * *

	Макар и да реагирах веднага, когато Рут откри жената на име Левшина, бях настроен доста скептично. Дори да я намерим, нямаше никаква гаранция, че ще ни каже нещо важно.
	Но мнението ми се промени след по-малко от час. Малко преди да напуснем архива, моят човек от службата за сигурност ми се обади. Телефонистката го свърза с нас в Челси. Изглеждаше озадачен и предварително се извини. Имали досие за Левшина, разбира се, имали досиета за всички съветски бежанци.
	— Прибрано е в сейфа — каза той. — Според формулярите за поръчка никой никога не го е взимал, но го няма там. Изглежда, е изчезнало. Много странно. Може да е объркано. Сега разследваме.
	Помислих си, че разследването щеше да е безсмислено. Някак си знаех, че няма да го намерят. Някой беше премахнал досието. Подозирах, че няма да е лесно да се намери и самата Левшина. Но трябваше да успеем. Тук имаше нещо странно и чувствах, че Рут е открила липсващата връзка, която щеше да подреди цялата схема.
	Левшина доста се беше постарала да направи трудно откриването й. Всяка следа, която опитвах, стигаше до задънена улица. Ставах все по-раздразнен и притеснен.
	Първо отидохме в службата за емигранти. Била натурализирана около шест месеца след пристигането си в Англия. Използвала адреса на някакъв апартамент в Белсайз парк. Няма смисъл да обяснявам, че когато Рут се обади там, апартаментът се заемаше от третия секретар на египетското посолство. Собственик беше компания за недвижими имоти. Да, имали наемател на име Ана Левшина преди около пет години. Не, нямали идея къде е тя сега.
	Беше кандидатствала за паспорт от апартамент в Хампстед.
	— Паспортният офис не изисква съобщение, че си сменяте адреса — каза чиновничката с отегчен глас.
	Знаех си го, по дяволите, самият аз прекарах три години в Бразилия по този начин.
	Разрешили й да се регистрира като лекар след полагане на различни изпити — явно бързо се е справила с английския, защото това се случило само три години след пристигането й. Общият медицински съвет я имаше в списъка си, също с адреса в Хампстед. Обикновено те имат и настоящия адрес, но не в случая с Левшина. Предложиха ми да проуча всички болници и здравни власти в Обединеното кралство. Или, помислих си горчиво, във всяка англоговореща страна в западния свят.
	Накрая Хемлок разсече гордиевия възел.
	— Тя може да не се крие от британските власти, Дейвид — замислено издуха той дима от мърлявата си лула. — Може просто да се чувства по-спокойна, ако съветските власти не могат да я намерят лесно. Опита ли в отдела за приходите? Искам да кажа — ако тя печели парите си някъде из Англия, то тя трябва да плаща и данъци. Е, естествено, може да се е преместила и другаде — САЩ, Австралия, Нова Зеландия.
	Или Южна Америка, мрачно помислих. Но грешах. Тя беше плащала данъци и остатъците от доходите й бяха изпращани в една от големите банки. Те имаха офиси в Сити. Изпратихме там агент от специалния отдел в униформа.
	Подейства като вълшебство. Британските банки не са така тайнствени по отношение на клиентите си като швейцарските. Нервният мениджър погледна към масивния, облечен в синьо гръден кош от другата страна на бюрото му и забърза към досиетата.
	Доктор Ана Левшина работеше не в Южна Америка, а само на около сто и петдесет мили от Лондон — в Девън. Живееше в малко селце на крайбрежието, наречено Бранскомби. Миналата година беше прибрала 8487 лири с обяснението, че поддръжката на колата й струвала много скъпо.
	Мениджърът все още уверяваше, че ще вкара клиентката си в затвора заради укриване на данъци, когато сержантът се извини и тръгна към вратата.

	* * *

	Реших да взема с мен Рут. Тя познаваше Левшина, която живяла два дни в апартамента й, когато пристигнала във Виена. Левшина можеше да приеме лице от миналото по-спокойно, отколкото някой напълно непознат.
	Потеглихме с моя „Сааб“ на следващата сутрин. Беше слънчев есенен ден и имах чувството, че отиваме на екскурзия. Носехме се по М3 между разораните полета и пасящите крави. На края на магистралата поех по А303 през Салисбъри. Завих при Хонитън, през кафявите блатисти земи и скоро се озовахме в Бранскомби. Беше красиво селце, с бяло-розови къщи, разхвърляни из наситенозелената долина към морето. Няколко рибарски лодки бяха оставени на пясъчния плаж.
	Къщата на Левшина се наричаше „Къпина“, но не можахме да я намерим. Карахме нагоре-надолу из долината и усещахме как лицата на селяните ни следяха с подозрение. Най-после спрях да поискам информация от един възрастен мъж, който доставяше хляб с едно малко камионче.
	— „Къпина“? — запита той с мек девонски акцент, като чешеше замислено главата си. — Май не го знам това място. Как е името на хората?
	— Доктор Левшина.
	— Аа, докторката. Ами така трябваше да кажете. Последната вдясно, но нея я няма сега.
	Сърцето ми се сви. Благодарих му и Рут отиде до вилата, красива бяла къща със спретната градинка. Наблюдавах я, докато чукаше на вратата и после отиде да говори с една жена, която простираше пране в съседния двор.
	Рут се върна и седна до мен.
	— Тя е в болницата в Ексетър. Рак. Била болна от дълго време и отишла там преди месец. Моля се на Бога да стигнем навреме.
	— Аз също — промърморих и подкарах колата.


>>	17.
>>	Ексетър

	Сестрата в отделението беше от Ямайка. Кръглото й черно лице се подаваше изпод бяло дантелено кепе. Тя поздрави Рут с ослепителна усмивка и я въведе в самостоятелна стая в дъното на коридора.
	— Доктор Левшина, имате посетител! Не е ли чудесно!
	Макар и по-млада от Рут, сестрата вече беше придобила болничния навик да говори на пациентите, като че ли те са деца или кретени.
	Стаята имаше бели стени. Венециански щори закриваха половината прозорец и част от помещението тънеше в сянка. Сестрата повдигна щорите по-нагоре и Рут видя червеникавата пръст на разорано поле отвън.
	Веднага позна Ана Левшина, която лежеше на болничното легло. Изглеждаше твърде крехка и кожата на лицето й беше почти прозрачна. Тя се загледа в Рут озадачено.
	— Коя сте вие?
	Гласът й беше слаб, отдалечен, напрегнат: глас на човек със здрав разум, макар тялото да беше съсипано от болестта и страданието.
	Рут опита да се усмихне успокоително.
	— Аз съм Рут Аш, доктор Левшина. Срещнахме се преди около шест години — на унгарската граница. Не ме ли помните? Мислех, че ще е хубаво да дойда да ви видя.
	Левшина се поусмихна, но очите й гледаха тревожно.
	— Младата жена от посолството! Разбира се, че ви помня. Вие ми помогнахте да си купя нови дрехи във Виена. Много любезно, че идвате да ме видите. Но откъде разбрахте, че съм болна? Как въобще научихте къде живея?
	Рут и аз бяхме обсъждали с часове как да установим контакт с Левшина. Измисляхме различни начини и ги отхвърляхме. Мислехме да използваме следовател от Министерството на отбраната, който уж провежда разследване върху… но върху кого? Обсъждахме идеята, че Рут отива при нея, защото е била в Девън и е чула… но какво е чула? Чудехме се дали аз да ида като журналист, който ще пише за ранната война във Виетнам… но как да обясним откъде имаме снимката? А и как журналист, който никога не е виждал Левшина, ще я познае на снимка отпреди тридесет години?
	Накрая решихме да действаме открито, колкото се може по-близо до истината.
	Рут седна на стол до леглото. Държеше голяма чанта от твърда кожа, в която бавно се въртеше миниатюрен касетофон.
	— Да ви кажа честно, не знаех, че сте болна. Стана ми много мъчно, когато го научих. Отбих се в къщата ви в Бранскомби и съседката ви ме изпрати тук.
	— Сигурно е била мисис Сандърс… Да, помня ви, млада госпожице. Вие бяхте твърде добра с мен във Виена. Отслабнали сте…
	Тонът й беше лек, приятелски, но Рут усети скритата предпазливост. Веднага щом Левшина я позна, предупредителна бариера се издигна в мислите на болната. Неслучайно беше оцеляла дванадесет години в лагерите.
	— Колко време ще сте тук? — попита Рут. — Сериозно ли е?
	— Рак, скъпа. В дробовете ми. Облъчването не помогна, така че сега ще ме оперират — може и да изкарам още някоя и друга година. А може и това да е краят, но все пак съм щастлива. Имах пълноценен живот… а тук са много любезни с мен.
	Очите й казваха: „Какво, по дяволите, искаш? Ти си проклет бюрократ и ми писна да отбягвам въпросите ти. Затова хич и не ги задавай. Върви си.“
	Ръцете й напрегнато държаха краищата на чаршафа.
	— Имах специална причина, за да ви видя. — Рут усети, че гърлото й е пресъхнало поради важността на момента — сега всичко можеше да се обърка и да отиде по дяволите.
	— Да? Какво мога да направя за вас, млада госпожице?
	Зад любезността в гласа й се долавяха остри нотки.
	— Все още работя за Чуждестранния офис, но сега съм в Лондон.
	— Много хубаво.
	— Извършвам някои проучвания на положението в Югоизточна Азия — пиша увода към книга с документи от Министерството на външните работи. От време на време публикуват подобни.
	— Така ли? Колко интересно.
	— Да. Този том е за Азия през четиридесетте и петдесетте години.
	Изглеждаше, че Левшина иска да каже нещо, но Рут продължи. Не можеше да й позволи да отрече, че някога е била в Азия, защото в такъв случай щеше да се наложи Рут да й противоречи, а това щеше да е неприятно.
	— Историите са доста интересни. Всичко за гражданската война в Китай. Но е трудно, защото досиетата са стари и липсват някои части от тях. Например — намираш стари снимки, но няма откъде да разбереш кои са хората на тях…
	— Много неудобно. — Тонът на Левшина беше предпазлив, отбранителен.
	— Да, така е — отговори Рут весело. — Значи разбирате колко се зарадвах да ви видя на една от снимките. Изведнъж онзи ден забелязах, че един от хората на нашите архивни снимки сте вие. Такова изумително съвпадение!
	Тялото на Левшина се напрегна под чаршафа.
	— И понеже така или иначе идвах в тази посока, за да посетя родителите си, реших, че мога да се отбия при вас и да си побъбрим за старите времена и ако можете да ми помогнете, да идентифицираме останалите от снимката. Нали разбирате — докато не разбера кои са те, няма да знам дали си заслужава да се публикува или дори запази…
	Рут наблегна на думата публикува и спря. Левшина от изгубения на Кързън стрийт файл надали щеше да иска публикуването на тази снимка дори и в книжка със стари документи на Чуждестранния офис. Скритата заплаха можеше да я накара да проговори.
	— Изминали сте целия този път, за да ми покажете стара снимка? Странно.
	Гласът на Левшина звучеше почти неразбираемо. За първи път Рут се усети, че тя може да е под влияние на силни болкоуспокоителни лекарства.
	Рут извади снимката от чантата си и провери дали касетофонът работеше. Другата жена протегна слабата си ръка, която напомняше на крак на птица. Увехналата кожа висеше върху острите кости.
	— Моля ви, подайте ми очилата.
	Те лежаха на нощното шкафче. Никоя от тях не проговори, докато Левшина разучаваше снимката. Тя я върна и потъна във възглавниците си. По коридора отвън премина количка.
	— Можете ли да ми докажете, че сте от Чуждестранния офис? — запита тя дрезгаво. — Има цели шест години, откак се срещнахме във Виена. Може да сте напуснали работата си…
	Рут показа препоръчителното си писмо, което моята секретарка напечата, а библиотекарят от Чуждестранния офис подписа. Левшина го прочете два пъти и посегна към звънеца над леглото. Влезе една от сестрите. Левшина я помоли да й намери телефона на Чуждестранния офис от указателя и да я свърже с тях. Не даде номера, който беше напечатан на писмото.
	Когато телефонът звънна, тя едва вдигна слушалката, като че ли беше много тежка, и помоли да говори с библиотекаря.
	— Библиотеката? Мога ли да говоря с библиотекаря? Благодаря. Да. Вие ли сте библиотекарят? Как се казвате, моля?
	Тя погледна писмото, което лежеше на чаршафа й.
	— Обаждам се от болницата на Девън и Ексетър. При мен има една млада жена. Казва се Аш и твърди, че работи при вас като асистент по проучванията.
	Рут се молеше гласът от другата страна да не е забравил краткия инструктаж.
	— А, да. Бихте ли я описали, моля? Аха, да. Добре, много ви благодаря.
	Левшина уморено затвори телефона.
	— Очевидно наистина сте тази, за която се представяте, млада госпожице. Нека да видя отново снимката.
	Тя я погледна внимателно през очилата си.
	— Не, съжалявам. Не познавам тези хора.
	— Къде е направена снимката?
	— В Китай.
	— Кога? И какво правехте там вие?
	Левшина се прозя, очите й се затвориха.
	— Страхувам се, че не помня. Моля ви, оставете ме сега. Спи ми се. Благодаря ви, че дойдохте да ме видите.
	— Доктор Левшина. — Рут говореше настоятелно, като наблягаше на всяка дума в случай че другата жена наистина заспиваше. — Мога ли да дойда по-късно? За мен е много важно да разбера повече за тази снимка. Моля ви, опитайте се да си припомните.
	Левшина поклати глава.
	— Върнете се, ако искате, но паметта ми е слаба, много слаба… Няма да мога да си спомня.

	* * *

	Чаках в гостилницата в Топшам: спокойна, боядисана в розово кръчма, която гледаше към реката. Барът имаше ниски опушени греди на тавана и каменен под. Купих си една бира и я занесох до пейката край брега.
	Рут изглеждаше съсипана, докато вървеше към мен.
	— Безнадеждно — каза тя. — Тя е наистина, а и ме позна. Но още от самото начало не ми се довери и не каза нищо, абсолютно нищо, Дейвид.
	— Не бъди толкова сигурна — отговорих аз. — Какво ще пиеш?

	* * *

	Случи се дори по-бързо, отколкото очаквах. Поразходихме се до Ексмут и се мотахме по плажа около час, като подхвърляхме камъчета в морето. Върнахме се в Ексетър около пет часа. Паркирах в двора на катедралата. Тръгнахме през моравата, засенчена от величествената готическа църква, към „Роял Кларънс“, където бяхме отседнали.
	Портиерът имаше съобщение за мен — да се обадя в дирекцията на полицията в Девън, която се намираше на околовръстния път. Съобщението беше от шефа на местния специален отдел. Два часа след като Рут напуснала болницата, Левшина му се обадила. Не знаела името на Андерсън, просто поискала да се свърже с шефа на специалния отдел. Един от сержантите говорил с нея. Тя се представила, споменала, че е политически емигрант, и казала, че се намира в опасност. Помолила веднага някой от офицерите да я посети.
	Сержантът отишъл в болницата и се срещнал с нея. Повторила, че е в опасност, и му разказала как преди шест години е стигнала до Англия. После го помолила да доведе офицер от сигурността и заспала.
	Когато сержантът се върнал в управлението, докладвал на Андерсън. Той ми се обади веднага, както се бяхме разбрали предишния ден.

	* * *

	В осем часа на следващата сутрин влязох в стаята на Левшина, придружен от сержанта от специалния отдел. Той ме представи като мистър Оуен и си тръгна. Левшина изглеждаше много крехка, точно според описанието на Рут.
	— Аз съм от Министерство на отбраната — казах и й показах картата за самоличност с името Оуен. — Поискали сте да видите някой от нас и аз пристигнах от Лондон тази нощ. Какво мога да направя за вас?
	— Знаете ли коя съм?
	— Зная, че сте политически емигрант. Съветското правителство ви е разменило преди няколко години за един от техните хора.
	Тя кимна бавно, като че ли това й причиняваше болка.
	— Вчера дойде да ме види една млада жена. Тя работеше в британското посолство във Виена, когато ме размениха, и сега е в Министерството на външните работи. Носеше една стара снимка от досие за Виетнам и каза, че е възможно тя да бъде отпечатана в някаква книга за документи, свързани с външната политика. Не я разбрах напълно, но ако тази снимка се публикува, аз ще съм заплашена, а човекът, който ми помогна да напусна Русия, ще бъде в още по-голяма опасност, смъртна опасност. Трябва да спрете това.
	— Кое беше момичето?
	Извадих една служебна папка от куфарчето ми, като тайно натиснах копчето на скрития касетофон. Поставих куфарчето на нощното шкафче.
	— Представи се като Рут Аш, от библиотеката на Чуждестранния офис. Някакъв асистент по проучванията.
	— Разбирам. — Отбелязах нещо в бележника си с официален маниер. — И защо това ще застраши живота ви, доктор Левшина?
	— Това е дълга история — глухо каза тя. — А аз се чувствам много слаба.
	— Постарайте се. Сигурен съм, че можем да решим проблема ви, но трябва да знам някои от фактите, за да имам оправдание.
	— Можете ли да предадете съобщение на един човек в Съветския съюз? — Изведнъж гласът й стана настойчив. — Можете ли да помогнете на един добър човек да се измъкне оттам?
	— Вероятно — отговорих озадачено аз. — Мисля, че първо ще трябва да ми обясните за какво става дума, доктор Левшина. Откъде да започнем?
	Тя унило се усмихна.
	— По-добре да започнем от Ленинград, мистър Оуен, преди около петдесет години.

	* * *

	Тя говори близо час, преди болкоуспокоителните да я приспят. Върнах се следобед, когато тя отново беше в съзнание. Този път успя да остане будна около два часа. Карахме по този начин три дни: по час или два всеки път, когато беше в съзнание и с бистър разум.
	По-късно отпечатахме всичко, като едно ясно изложение, но не беше така по време на разказа й. Понякога заекваше и се повтаряше, друг път заспиваше по средата на изречението. На края на третия ден ми се струваше, че съм изкарал целия си живот в тази бяла стая, която миришеше на лекарства, слушайки слабия глас на една умираща жена.


	__СЕКРЕТНО__
	__САМО ЗА ПРАВИТЕЛСТВЕНО ПОЛЗВАНЕ__

	Копие №3 от 5 копия
	Отдел „Източна и Южна Азия“
	ЕСА/439/27

	СКОРПИОН
	(виж досие Катманду/Чан Ли)
	Извадки от изложението, направено от доктор Ана Левшина, бивш съветски гражданин, в болницата на Девън, Ексетър.

	_Името ми е Анна Петровна Левшина. Живея в Обединеното кралство от освобождението ми от съветски лагер преди шест години и съм натурализиран британски поданик._
	_Родена съм в Ленинград през 1925 година. Баща ми и майка ми не бяха членове на комунистическата партия и трябваше да работят тежка физическа работа в машиностроителен завод. Живеехме в блок северно от реката. Апартаментът ни беше стар и го деляхме с още едно семейство. Редовно страдахме от липсата на необходими неща като дрехи, обувки и често — храна. Ако на пазара се появяха плодове или месо, слухът се разпростираше със скоростта на стихиен пожар. Майка ми и аз стояхме на опашките в продължение на часове._

	Доктор Левшина описва подробно детството си, прекарано в бедност и лишения през тридесетте години в Русия.

	_Най-добрата ми приятелка по време на ученическите години се наричаше Надя — Надя Александровна Кирова. Тя също беше от бедно семейство като моето, живееше в нашия блок и искаше да стане инженер. Училището ни беше само за момичета, така че не срещахме много момчета, поне в ранните ни пубертетски години, освен в пионерската организация и по-късно в Комсомола. По онова време съветското общество беше твърде пуританско и на смесените компании не се гледаше с добро око._
	_Ние с Надя бяхме постоянно заедно. Разхождахме се в гората, посещавахме художествената галерия в Ермитажа. През лятото плувахме в Нева, на плажа под гранитните стени на Петропавловската крепост. Тогава нямаше бикини, само ужасни старомодни вълнени бански костюми. Но когато навършихме петнадесет години, ние старателно се разполагахме на пясъка и се надявахме, че някой красив младеж ще дойде да ни заговори. Или поне Надя се надяваше. Лично аз се ужасявах от тази мисъл. Бях слаба, дори кльощава, и доста срамежлива. Надя беше водачът — самоуверена, жизнена и буйна. Тя израсна много красива, със сини очи и дълга руса коса. Въпреки мизерната ни диета, тя притежаваше пълната, типично руска фигура. Сега щеше да изглежда старомодна, особено на Запад, но тогава завиждах на женствените й форми: тънка талия, закръглени бедра и пълни гърди. И най-вече — на вниманието, което получаваше заради тях. Струва ми се, тя завиждаше на факта, че аз съм по-атлетична. Във водата разменяхме ролите си. Аз можех да плувам бързо и на много дълги разстояния. Горката Надя не можеше, макар и да компенсираше до известна степен това, което й липсваше като физическа способност, с твърда решимост да успее и воля._
	_Разбира се, ние знаехме, че живеем в комунистическа държава. От училище ни водеха да посещаваме Смолни, където за първи път Ленин е провъзгласил създаването на правителство след революцията, като че ли това беше някакво свято място; водеха ни на „Аврора“ — кораба, който дал началния изстрел през 1917 година. Но не мислехме за тези неща. Предполагам, че сме приемали социализма, но той не е имал значение за нас. Това беше просто новата история на страната ни. Така или иначе нямахме много време да пораснем и да се замислим сериозно над тези две неща — момчетата и социализма, защото дойде войната. Тогава пораснахме за една нощ._
	_Стана твърде внезапно. По радиото бяхме чули, че в Западна Европа има война, но не знаехме почти нищо повече. После чухме, че Германия е нападнала Русия през лятото на 1941 година. Настана пълен хаос. През есента, когато немската армия обгради нашия град, все още цареше същият хаос. Всеки ден очаквахме да забележим по улиците танкове, да видим как войници варвари убиват, горят, изнасилват. Но те никога не дойдоха. Градът се защити и блокадата продължи три дълги, кошмарни години._
	_През зимата на 1941 година затвориха училищата. Деца като мен и Надя копаеха окопи и защитни съоръжения. Изкарах шестнадесетия си рожден ден извън града, като копаех траншеи с кирка в земята, която беше твърда като скала от студа. Над главите ни прелитаха снаряди и ни обстрелваха с картечници от самолети. Беше ужасно. Чувствахме се по-спокойни, когато валеше сняг и не можеха да ни видят._
	_По всички пътища към града идваха бежанци, препъващи се по снега. Някои носеха вещите си на колички. Други нямаха нищо. Спомням си една жена, която влачеше шевна машина на колелца. Вероятно е била шивачка и е мислела, че ще може така да си изкарва хляба в града. По време на големи кризи хората отчаяно се опитват да се придържат към стария начин на живот. Никой не предполагаше, че блокадата ще ни принуди да живеем примитивно и варварски като през средните векове._
	_Спомням си тази жена, защото с нея имаше един мъж — старец с черна шапка и увиснали бели мустаци, с очи, затънели от изтощение. Самолет с черни кръстове изръмжа ниско над редицата хора и започна да ги обстрелва. Тълпата се разпиля, само старецът бавно падна на снега, който почервеня около него. Това беше първият път, когато видях да умира човек. Но не последният._

	Анна Левшина останала в Ленинград през тригодишната блокада. Родителите й били убити от бомба през 1942 година. Същата година тя и Надя Кирова навършили седемнадесет и влезли в Червената армия.

	_През 1943 година блокадата се беше превърнала в начин на живот. Свикнахме да живеем в мазета, под срутените къщи, да ядем кучета и котки, да търсим топлина под стари чували и вестници, защото температурата беше под нулата и нямаше никакво гориво. Почти не забелязвахме купчините тела, които чакаха по ъглите да ги погребат, постоянното криене, горящите сгради, заловените немци и руските дезертьори, които висяха обесени по стълбовете край Нева, с висящи от почернелите им изкривени лица подути езици._
	_В армията служих като санитарка. Превързвах ранените в линейката или в полевата болница на фронта. Надя стана картечар и се включваше в свирепи битки. В края на войната я произведоха лейтенант и стана пълноправен член на партията._
	_В нашата част на фронта Надя беше нещо като героиня, но аз — кльощавата, срамежлива санитарка — получих вниманието и после любовта на Николай Головкин. Надя побесня, защото тя също си падаше по него. Николай беше по-възрастен от нас. Беше учил икономика в Московския университет, а в армията беше политически офицер. Само лейтенант, но важен, защото беше комисар. За хората на Запад думата комисар извиква представа за нещо зло, корумпирано или комично, но това не е вярно. Николай беше идеалист. Вярваше в социализма и беше истински руски патриот. Ако мъже и жени като него не ни подтикваха всеки ден да останем живи, немците щяха да превземат града. Възхищавах се на Николай и изумено открих, че той обича компанията ми, а после, че обича самата мен. Не моята жизнена, женствена приятелка, а мен — кротката и скучната. Казваше, че притежавам вътрешна красота — руснаците могат да бъдат абсурдно романтични и емоционални. Струва ми се, имаше предвид, че изглеждам гладна, нещо, което беше вярно за всички нас. Той стана първият ми любовник. Не последният, но единственият мъж, когото съм обичала истински._

	През пролетта на 1944 година, след края на блокадата, любовникът на Левшина, Николай Головкин, бил включен в бригада на Червената армия, която следвала оттеглящите се немци и участвала в окупацията на балтийските държави.

	_Краят на войната беше невероятен. Навсякъде се вееха знамена и отново започнаха да пристигат храна и въглища. Ленинград, разбира се, беше опустошен — всичко в развалини, хората живееха в колиби, направени от сандъци за боеприпаси и листове ламарина от унищожените танкове и камиони. За първи път видяхме врага отблизо. Дълги, тъжни колони с германски затворници, които вървяха към затворническите лагери на север. Изглеждаше абсурдно, че толкова много сме се страхували от тях. Те бяха жалки: смачкани, гладни, с хлътнали от изтощение очи. Униформите им бяха парцаливи, някои нямаха ботуши, а краката им бяха увити в парцали, за да ги предпазят от студа и камъните. Съжалявах ги. Някои от хората крещяха и хвърляха тухли по тях, охраната от НКВД не ги спираше. Забравихме ги бързо. Никой от нас не знаеше, че повечето от тях никога вече няма да се върнат в Германия._
	_Останах в армията до края на 1945 година, когато ме демобилизираха, и понеже под ръководството на Николай се бях присъединила към партията, ми разрешиха да следвам медицина. Това беше част от националната възстановителна програма — да се обучават доктори, защото много бяха убити във войната. Но аз имах късмет. Националното възстановяване също така означаваше разчистване на руините, копаене на канали и разни такива, нещо, за което щяха да ме призоват, ако не бях станала член на партията._
	_През 1947 година Николай се върна. Момент на велика радост, но и малко тъга. Мислех, че ще се оженим и установим в Ленинград. Вместо това той ми съобщи, че са го пуснали в отпуск от армията, защото се е записал доброволец за някакви специални действия в Далечния изток. Щеше да е офицер за свръзка между Съветския съюз и Виет Мин*, които водеха партизанска война, за да освободят Индокитай от французите. Разочаровах се ужасно. Не исках той отново да заминава. Беше ми писнало от война, смърт и глад. Не знаех къде е Индокитай и не ми пукаше, че е френска колония. Молих се на Николай да остане в Ленинград, но той само каза, че е задължен да отиде и иска да отиде, защото това, което става в Азия, е важно за бъдещето на социализма, или някаква друга подобна дивотия._
	[* Съюз за независимост на Виетнам (1941), коалиция от националисти и комунисти. — Б.пр.]
	_Но все още бях много влюбена и, разбира се, неизбежното се случи — аз също се записах доброволец, за да бъдем заедно. Интервюира ме груба жена от представителството на Коминтерна в Ленинград и ме приеха веднага, защото имаха нужда от лекари с боен опит._
	_Пътуването продължи около месец. Взехме транссибирския влак до Владивосток, после кораб до китайския бряг. Бяхме около двадесет човека. Не военни сили, просто военни съветници като Николай, няколко лекари и сестри, един-двама журналисти._
	_Пристигнахме в Тунг-Лин, почти на границата между Китай и това, което сега е Виетнам. Все още вилнееше китайската гражданска война. Комунистите под ръководството на Мао Цзе Дун побеждаваха на север, но голяма част от Южен Китай се намираше в ръцете на националистите. Трябваше да сме много внимателни и пътувахме само нощем._
	_Отначало пътувахме с камиони — японски военни машини, изоставени при поражението. После изкачвахме планините на мулета. Най-накрая пристигнахме в къщата за почивка, високо в планината — някъде в Южен Китай. Там се намираше съветският щаб в район, завладян от комунистите. Там на терасата излезе да ни поздрави моята училищна приятелка Надя. Останах като ударена от гръм. Не се бяхме виждали от години и срещата ни беше невероятна — на хиляди километри от Ленинград. Надя беше променена и загрубяла. Беше приела мъжката форма на името си — Киров, но изглеждаше доволна, че ме вижда отново. Тя била един от първите военнополитически съветници, изпратени от Москва. Научила малко китайски и виетнамски и изглеждаше, че познава всеки и всичко. Вече имаше чин капитан — издигаше се много бързо — и за първи път разбрах, че моята приятелка Надя един ден ще стане важен човек._
	_Снимката, която мис Аш ми показа, е направена в тази вила. Освен мен и Надя там са още Николай и един китаец, когото всъщност не помня. Мисля, че беше националистически офицер, който дезертирал и преминал към комунистите. Беше дошъл да говори с петия член на групата, който не се вижда, защото той правеше снимката. Това беше Тан._
	_Тан Шен-чи беше китайски комунист от Нанкин. Той също осъществяваше връзка с Виет Мин, но, за разлика от руските офицери, участваше в битки с французите. Водеше малка партизанска банда — отчасти виетнамци, отчасти други китайци комунисти, но за мен най-интересното беше, че е любовник на Надя. В началото почти не можех да го разбера. Мен самата китайците никак не ме привличаха, макар и да осъзнавах, че наистина е вълнуващо да си с Тан. Но той беше и много жесток. До края не разбрах дали Надя го обичаше, или просто спеше с него, за да е в центъра на събитията. Тя беше твърде амбициозна…_

	След месец във вилата Левшина, Головкин и Тан Шен-чи заминали за джунглата на Виетнам, където беше започнала партизанска война, която щеше да продължи тридесет години.

	_Войната в Индокитай направи блокадата на Ленинград да ми се струва като пикник. Беше непоносимо горещо. Джунглата беше тъмна, усойна, много влажна и непроходима, освен с големи усилия. Високи бамбукови дървета се преплитаха и закриваха светлината. Истина е това, което казват — прилича на гигантска, мрачна готическа катедрала. Лиани се вият между дърветата като кабели, а храстите се издигат над главата ти. Трябва да си проправяш път с мачете. Под краката ти пращят сухи листа и съчки, а ти можеш само да се молиш да не те чуе врагът. Кожата ти омеква и позеленява в полумрака. Струва ти се, че мозъкът ти също омеква и позеленява._
	_Всеки ден, след няколко часа потене, ме обхващаше пълно изтощение. Чувстваш, че трябва да легнеш. В същия момент краката ти сритват нещо пълзящо и разбираш, че си налетял на спяща змия. Как да легнеш на земята, която гъмжи от змии и мравки? Но през нощта все пак лягахме скапани и разпъвахме мрежите против комари между дърветата. През деня нямаше мрежи и комарите жилеха безмилостно. В един момент болката и раздразнението ставаха постоянни. Всяка минута беше истинско мъчение. Непрестанно шумяха птици и щурци, понякога и маймуни, скачащи от клон на клон. Но освен всичко това, ушите долавяха и леки човешки звуци — говор, сечене на храсти, звън от метал, което означаваше дрънчене на оръжие или тенджери. Движехме се бавно и напрегнато. Това беше война на засади и контразасади. Имаше само две положения — оцеляваш или умираш._
	_Не внезапна смърт, разбира се. Войната беше неописуемо жестока. Много по-добре беше да паднеш в петметров капан върху наострения бамбук, отколкото да те пленят. И двете страни измъчваха пленниците си. Предполагам, че е било неизбежно, защото информацията за врага беше от жизненоважно значение за оцеляването. Но виетнамците нямаха причина да са жестоки. Те просто са си такива, както по-късно открих за самата себе си._
	_Николай изпрати в Москва препоръка за оборудването, което да се изпрати на Виет Мин. Не мисля, че имаше някакъв резултат…_

	Доктор Левшина описа подробно партизанската война в Индокитай, в която съветските доброволци явно не са взели голямо участие; неопределеността на войната на този етап и нейната изключителна жестокост.

	_Както казах, намирахме се в един район на джунглата на северозапад, който французите се опитваха да изчистят от комунистически партизани. До този момент вече бях разбрала, че Надя и Николай са тук основно, за да докладват в Москва разузнавателни данни. Много по-късно осъзнах, че са част от някакъв дългосрочен план на СССР за подпомагане на националноосвободителните движения по начин, който щеше да засили руската хегемония. Но по онова време не го разбирах. Предполагам, че и Тан беше там по същите причини — до края на 1949 година китайските комунисти завзеха Пекин и спечелиха гражданската война. Китай стана комунистическа държава._
	_Но докато моите интелектуални приятели бяха заети с бездействие, като се залъгваха, че сътворяват история, аз бях заклещена в полева болница — сама, превързваща ранени партизани. Намираше се в малко селце — просто купчина от примитивни дървени и сламени колиби близо до един поток. Климатът беше съсипал здравето ми, често имах дизентерия, санитарни условия не съществуваха, а Николай беше заминал далеч на юг преди повече от шест седмици. Чувствах силна омраза към цялата тази история._

	Като окончателна подигравка, докато убедените марксисти се пазели от опасните зони, селото на доктор Левшина било нападнато от френски патрул, а тя самата — пленена.

	_Атакуваха ни рано сутринта, на зазоряване. Очевидно френският патрул беше обградил селото през нощта. Пред колибата, използвана за ранените, пазеха само двама души, така че сериозна съпротива нямаше. И двамата бяха убити за секунди. Много от селяните избягаха в джунглата, като оставиха разпилени по земята тенджери и горящи огньове._
	_Изведнъж всичко свърши. Хората, които останаха — повечето жени и деца — бяха насъбрани в центъра на селото и французите претърсиха колибите за скрити оръжия и партизани. Те носеха защитни униформи и пушки с щикове. С изключение на офицера и двама от Чуждестранния легион, всички бяха просто момчета — вероятно задължително мобилизирани. Лицата им бяха бледи и на петна след прекараните в джунглата седмици. Изглеждаха ужасени от това, което може да се крие вън от селото. Легионерите не изглеждаха неспокойни и заплашваха селяните на техния собствен език, като искаха да разберат кога Виет Мин са тръгнали, колко са били и т.н. Виетнамците стояха мълчаливи и враждебни, дребни хорица с нежни черти, облечени в черни пижами и сламени шапки. Вбесен от мълчанието им, сержантът вдигна едно бебе и разби главата му в близкото дърво. Виетнамците продължиха да си стоят там стоически._
	_После войниците ме намериха скрита в колиба, съседна на тази, в която лежаха осемте ранени партизани. Заведоха ме при офицера, който ме разпита на някаква смесица от френски и виетнамски. Почувствах, че ми става зле, когато чух осем изстрела зад себе си. Един от войниците беше влязъл в колибата и застрелваше всеки от ранените в главата. Те също като французите бяха деца, а аз се бях грижила за тях седмици._
	_Офицерът не ми повярва, когато му казах, че не съм виждала партизани от десет дни и нямам идея къде е тяхната най-близка група. Не ми повярва и че съм само санитарка. Заповяда ми да се съблека пред селяните. Те продължаваха да стоят мълчаливо и да наблюдават как двама войници ме бутат гола към едно дърво._
	_Предполагам, офицерът е искал да унищожи авторитета на европейските съюзници на Виет Мин, като унижи един от тях пред очите на селяните. Мога да кажа, че успя — аз треперех от ужас и унижение. Завързаха ме на дървото, като издърпаха ръцете ми високо над главата, а глезените ми вързаха за дървени колчета, забити в земята. Чух офицера и един от войниците да се смеят. После настъпи тишина._
	_Биха ме в продължение на два часа с бамбукова пръчка. При всеки удар резултатът беше поразителен. Свирепи огнени вълни запълзяха по гърба ми. Хълбоците ми се удряха в дървото и въжетата прерязваха китките и глезените ми. В началото пищях и се гърчех. По-късно нямах сила да реагирам. Можех само да търпя болката. След всеки няколко удара френският офицер ме питаше къде са Виет Мин, колко са и как са въоръжени. Аз изсипах толкова много различни и безсмислени лъжи, че накрая той разбра, че не знам нищо. Спряха да ме бият. Той каза, че ще бъда обезглавена като комунистически терорист, а селото — изгорено, защото е дало подслон на мен и останалите. После ме хвърлиха върху купчина слама в една от колибите._
	_Болките ми бяха почти толкова силни, колкото по време на побоя. Лежах и скимтях. Гърбът и бедрата ми бяха целите в следи от ударите, подути и пресечени от червени драскотини, някои от които кървяха. Чувствах се като счукана пържола. Мисълта за предстоящата смърт почти не ме безпокоеше. Животът ми не премина пред погледа ми, не ми дойдоха наум никакви философски мисли. Чух един от войниците да удря нещо метално в камък и разбрах, че точи късия меч на офицера. Изглежда, го бяха взели от някой пленен японец. Надявах се смъртта ми да бъде бърза. Не мислех какво ще стане след това. Въображението ми не проработи слава богу, макар по-късно в кошмарите си да виждах подскачаща по земята отрязана глава и кръв, която се лееше от прерязаното ми гърло._
	_Но този следобед във Виетнам се отървах. Един от селяните беше убеден комунист. Всъщност затова бяхме създали болницата тук. При атаката на французите беше избягал, а аз го проклех като страхливец. Но той спаси живота ми. С нож си проправил път през джунглата, цели шест мили до най-близкия лагер на Виет Мин. В него се намирала партизанска група с командир Тан Шен-чи._
	_Пристигнаха по залез-слънце, минути преди французите да ме обезглавят. Вече стоях с вързани на гърба ръце и превръзка на очите. Бяха ми позволили да си облека пижамата, за да умра с нея. Тан и хората му нахлуха в селото като отмъстителни фурии — само единадесет човека, но разбиха французите за минути. Някои от тях бяха въоръжени с „Калашников“ — оръжия, които бяхме донесли със сандъци от Москва. Разстреляха французите набързо и плениха само четирима — офицера, легионерите и един редник. Битката свърши за десет минути. Махнаха превръзката от очите ми и се намерих лице в лице с млад виетнамец с тропическа каска. Той имаше старомодна пушка с окървавен щик._
	_Същата тази вечер, на трепкащата светлина на факлите, осъзнах напълно какво е това ад. Тан подреди французите пред селяните. Представляваше зловеща фигура със свирепи очи и клюнест нос — сигурно е имал някаква смесена кръв. С редника се отнесе милостиво — накара го да коленичи, извади меча си и с един удар отсече главата му. Почувствах да ми призлява — аз трябваше да съм на неговото място._
	_Закачиха двамата легионери голи между две дървета с широко разтворени ръце и крака. После двама от партизаните отрязаха гениталиите им и ги одраха живи с остри ножове. Телата им бяха голи и окървавени, писъците им — сърцераздирателни. Накрая отрязаха и главите им._
	_През цялото това време френският офицер стоеше там с изправено тяло и несмутим поглед. Селяните, увеличили броя си с тези, които се върнаха от гората, стояха и гледаха с безразличие._
	_Тан се обърна към офицера, поклони се и му съобщи на добър френски, че е дошъл неговият ред да умре. Макар и французинът да се беше отнесъл с мен така брутално, аз го съжалих, но не можех нищо да направя. Седях и гледах, докато жените от селото втриваха масло в раните ми. Той също беше млад — около двадесет и пет годишен — и много смел. Отвърна на поклона на Тан и помоли да му позволят да се помоли преди смъртта._
	_Тан се усмихна._
	— _Вие сте католик? Римокатолик? Естествено. Разбирам. Има само един подходящ начин да ни напуснете._
	_Ледена ръка стисна стомаха ми отвътре и усетих, че ще се случи нещо ужасно. Тан мразеше християните. Във вилата често говореше срещу мисионерските училища в Китай, които помагали на империалистите, обвиняваше и църквата като форма на икономическа експлоатация._
	_Вече се чувствах болна от отвращение и макар израненият ми гръб да ме болеше ужасно, ми се искаше да изкрещя: „Спрете! Повече не! Извършихте прекалено много!“ Но това нямаше да помогне._
	_Разкъсаха униформата на французина и започнаха да го бият с бамбук и прикладите на пушките. Той се гърчеше и извиваше по земята. После притиснаха венец от остри клончета на челото му. По лицето му протече кръв. Завързаха на кръст две големи тояги и го разпнаха. Промушиха остър бамбук през китките и глезените му и го завързаха с лиани, в случай че кожата и нервите се разкъсат под тежестта му. Той пищеше пронизително при всеки удар с чука._
	_Оставиха го, разпънат на дървото в края на селото. Всички ние тръгнахме, а двама от партизаните останаха да го пазят. После ни разказаха, че умирал цели три дни._

	* * *

	_Починах си в Хайнан, в Китай, заедно с Николай, и се възстанових достатъчно, за да отпътуваме вкъщи. И двамата бяхме приключили с Индокитай и аз носех следите по себе си. Все още ги имам. Никога вече не видяхме Тан, но за мен той винаги ще остане въплъщение на жестокостта. Той не беше човек. Не разбирах как Надя може да спи с него. Всеки път, когато се сещах за действията му след моето освобождаване, ми прилошаваше._
	_И така след две години и половина пристигнахме в Москва. Посрещнаха ни като герои. Николай беше назначен като майор в НКВД — предшественик на КГБ. Поканиха ни на голям прием в Кремъл. Там видях Сталин: дребен, сипаничав мъж, в бяла маршалска униформа със златни еполети. Той се появи на подиума, оркестърът свиреше Интернационала. Беше обграден от пет или шест още по-ниски от него мъже — Бог знае кои бяха те, — за да изглежда висок и внушителен. Беше нелепо._
	_Там, на банкета в Кремъл, а не по време на глада в Ленинград или ужасите в Индокитай, аз престанах да съм комунист. Изведнъж разбрах, че мразя цялото това шарлатанство — вождовете, които живееха в лукс, докато навсякъде цареше глад и недоимък, обградени от охрана с картечници и бронирани коли, за да се предпазят от робите си. Сталин и другите на подиума бяха просто неискрени хора, с пусти души, които упражняваха ужасната си власт чрез жестокости и потисничество: не в името на социализма, а просто за лична изгода._
	_Веднага разбрах също така, че се обричам на живот в лагерите. Рано или късно властите щяха да ме забележат. Членове на партията, които са загубили вярата си, са парии, обществени врагове, престъпници, които имат късмет, ако успеят да останат живи._
	_Осъзнах, че не мога да се омъжа за горкия Николай, защото щях и него да поведа към лагера. Вече бях бременна от него, макар и да не бяхме женени. Реших твърдо, че детето ми няма да расте в съветско сиропиталище. Това беше най-лошата вечер в живота ми. Върнах се в апартамента на Николай и заплаках, като за първи път пожелах да бях умряла в Индокитай._


>>	18.
>>	Ексетър

	Стоях до прозореца на бялата стая, после се обърнах отново към крехката фигура на болничното легло.
	— Мила, нещастна госпожо. Нямах идея, че сте страдали толкова много.
	Лека усмивка озари спокойните, почти прозрачни черти на Левшина.
	— Човек оцелява — каза тя. — Раните зарастват. Но те оставят белези — отвътре, където не се вижда.
	Беше късно на третия ден. След началното колебание и неудобство, тя беше решила да ми се довери. Говореше със слабия си, напрегнат глас, докато се изтощи прекалено много, за да продължи. Изглеждаше облекчена, почти доволна, че може да разкаже на някого историята си. Вероятно беше усетила предстоящата смърт и не искаше да умре, без да остави запис, макар и секретен.
	И всяка дума беше запечатана на касетата.
	— Можете ли да продължите? — запитах аз. — Ако сте прекалено уморена, можем да си дадем малко почивка.
	— Не, мистър Оуен. Нека да свършим. Животът ми си отива, каквото и да ме залъгват тук. Може да нямам много време.
	— Сигурен съм… не, разбирам — кротко казах аз. — Е, какво се случи след завръщането ви в Москва?
	— Родих син, когото нарекохме Анатолий. Николай го осинови. Като офицер на Държавна сигурност имаше голям апартамент и достъп до добри детски градини и после училища, където момчето бе възпитано. Никой не създаде трудности. Той беше привилегирована личност, а и не е първият офицер на НКВД, който има незаконно дете и го отглежда сам.
	— Но какво стана с вас, доктор Левшина? Трябва да е било ужасно болезнено да се откажете от детето си по този начин.
	— Не беше лесно, но това беше най-доброто. Странях от Николай. Знаех, че съм обречена. Беше само въпрос на време. Ако се бяхме оженили, това щеше да унищожи живота на Николай, а и на Анатолий. Аз отидох да довърша образованието си в Ленинград и работих там няколко години като лекар — до 1958.
	— Видяхте ли отново Николай?
	— Да. В началото се срещахме доста често — тайно. Обикновено, когато той идваше по работа в Ленинград. Все още бяхме любовници. Но не виждах детето. Не можех да го понеса, макар той понякога да ми носеше снимки.
	— Не беше ли опасно да продължавате срещите си?
	— Беше опасно за Николай. Забелязаха го. В НКВД всеки шпионираше всекиго и неговите шефове го посъветваха да спре да се среща с мен. И така — след няколко години прекъснахме връзката си и никога вече не го видях.
	Поклатих бавно глава.
	— Не го ли намразихте за отношението му към вас? Как можахте да продължите да обичате човек от тайната полиция, който толкова се е страхувал за собствената си кожа, че не е искал да живеете и отгледате сина си заедно?
	— Не беше така, мистър Оуен. Трябва да си спомните, да разберете какво означаваше да живееш в Русия след войната. Властта на Сталин беше в апогея си. Само да си известен на властите, означаваше да си заподозрян — а ние й двамата бяхме известни — като лекар и офицер от сигурността. Николай нямаше друг избор, освен да остане на мястото си, което в този момент вече мразеше. Той нямаше друга професия, а ако беше приел някоя тежка физическа работа, щеше да изгуби всички възможности да направи поне живота на детето поносим. А и щяха да го заподозрат в предателство. Беше много трудно и за двама ни, но не негодувах срещу това. Мразех системата и хората, които ни принуждаваха да се примирим с тази ситуация. Но не и Николай.
	Кимнах с разбиране.
	— Защо ви арестуваха?
	— Болницата, в която работех, западаше поради липсата на оборудване и снабдяване. Няколко души от персонала протестирахме, защото се стигна дотам, че не можехме да лекуваме пациентите. Накрая написах писмо до едно медицинско списание — силно, огорчено писмо. Разбира се, никога не го публикуваха. Уволниха ме и ме викнаха на разпит в НКВД. Живях в Ленинград още около шест месеца, като работех на строеж — тежък физически труд. Няколко пъти ме прибираха и разпитваха. Накрая ме арестуваха и съдиха. Получих двадесет години.
	— За какво?
	— Държавна измяна. Икономически шпионаж и саботаж на работата в болницата. В Наказателния кодекс има един член, наречен 58-1а, все още го помня добре, който може да изкара дори дишането противозаконно.
	— И така отидохте във Воркута.
	— О, не. Първо ме изпратиха в затвора във Владимир, после далеч на изток. В Магадан, ужасно, ледено място, от което малцина се завръщат. Пътувахме във вагони за добитък до Владивосток, после като роби, в трюма на кораб за около седмица, водени от един ледоразбивач. Доста се затрудниха, за да ни заведат дотам…
	— Но вие се върнахте, нали? Преместили са ви в лагер близо до Москва. След дванадесет години са ви освободили. Как?
	Една от сестрите влезе в стаята и строго ме погледна.
	— Тук сте от доста време, сър. Доктор Левшина сигурно е ужасно уморена.
	Левшина размаха тънката си ръка към нея.
	— Дайте ни още половин час. Доволна съм, че мога да поговоря.
	Тя се обърна към мен:
	— Вие задавате доста въпроси… Преди да продължа, трябва да знам дали някой наистина ще се свърже с Николай… дали наистина ще му предложат политическо убежище тук, ако той пожелае… и на момчето също… на сина ми?
	— Да. Както ви казах вчера, обещавам ви, че ще го направим. Но той е този, който трябва да вземе решението — може да предпочете да остане, особено ако синът ви не иска да тръгне.
	— Да, разбирам. Добре, ще ви разкажа какво се случи.

	* * *

	Рут ме чакаше в кръчмата в Топшам. Занесохме питиетата си до пейката край реката, където не можеха да ни подслушват. Когато завърших резюмето на историята на Левшина, Рут изглеждаше много сериозна. Вече се здрачаваше, но видях сълзи в очите й.
	Влязох вътре, за да взема още по една бира. Когато се върнах, тя седеше неподвижно в полумрака.
	— Добре ли си? — попитах аз.
	Тя се сгуши до мен. Лицето й беше студено.
	— Добре? Разбира се. Просто си мислех колко леко сме живели ние в сравнение с тази умираща жена. Двете години, когато живях сама, след като напуснах Роджър… дори историята в Хонконг. Те са нищо, наистина нищо, когато срещнеш някой като нея.
	Прегърнах я.
	— Глупости. Ти се справи чудесно в Хонконг.
	Рут сви рамене.
	— Няма значение. Все пак, как се е измъкнала Левшина? Не ми разказа за това.
	— Отначало беше доста уклончива. Трябваше непрекъснато да се връщам към това и когато най-после ми каза, не беше с напълно ясно съзнание.
	Отпих солидна глътка от бирата.
	— Когато стигнала до Магадан, шефът на затвора я посрещнал много жизнерадостно. Казал й, че е обречена да умре в арктическите златни мини и че напълно си го е заслужила. После, за да я заболи наистина, й обяснил, че онова влечуго, приятелят й, е подписал заповедта за преместването й. Той не само откраднал бебето и я оставил да получи двадесет години, но и отишъл да работи в отдела, който ръководел лагерите. Било толкова иронично и жестоко, че тя за първи път започнала да мрази Головкин.
	— Господи, не съм изненадана! Трябва да е била луда, за да може въобще да се влюби в такова лайно!
	— Почакай и ще видиш… Била в Магадан само една година, после изведнъж я преместили обратно в Западен Сибир. Нямала идея защо и чувствала, че има нещо странно. Пътувала с много смени на влакове, докато изгубила всички други затворници, с които тръгнала. Изкарала три месеца в един транзитен лагер в Красноярск. Започнали да се случват странни неща.
	— Какво искаш да кажеш?
	— Когато я интервюирали, споменали за делото й в Москва. Но тя не била съдена в Москва, а в Ленинград. Използвали фамилното й име — Левшина, но се обръщали към нея с Анна Петровна.
	— И ние така я наричаме, нали? Не е ли вярно?
	— Не. Това е нейното име сега. Но истинското й име е Соня, а името на баща й — Иван, а не Петър. Била е осъдена и изпратена на лагер под името Соня Ивановна Левшина в Ленинград. Изведнъж станала Анна Петровна Левшина от Москва.
	Рут ме изгледа озадачено.
	— Звучи смахнато.
	— В началото и тя мислела така. Типична бюрократична бъркотия. Но после осъзнала, че отношението към нея се подобрява, и накрая разбрала…
	Рут все още изглеждаше озадачена.
	Усмихнах се.
	— Ти и аз никога не сме се учили да оцеляваме в затворнически лагер; за нея било доста просто да схване как стоят нещата. Разбрала, че някой отвън се опитва да й помогне. Някой бил подменил досиетата, дал й нова самоличност. Вече не била презряната бивша комунистка, която трябва да бъде унищожена, а просто безобидна непозната.
	— Оо, разбирам! Головкин?
	— Точно така. Тя си спомнила, че той бил назначен или че сам е уредил назначението си в лагерната администрация. Била съвсем сигурна, че той дърпа конците, макар и да не го знаела с положителност. И така, тя се направила на ударена, приела новата си самоличност и се надявала. Преместили я в лагер близо до Москва при сравнително по-поносими условия. Там получила бележка, че молбата й за разрешение да напусне страната, след като я освободят, се обмисля в момента. Всъщност тя дори не е подавала молба за разрешение, а да ти позволят да напуснеш, след като си бил в лагер, звучало невероятно.
	— Значи Головкин се е опитвал да я измъкне?
	— Тя мислела така, но после изведнъж всичко се променило и я изпратили във Воркута. Нямало вече украсяване на шахматни фигурки — обратно в мините на север.
	— Какво се е объркало?
	Разперих ръце с недоумение.
	— Кой може да разбере? Предполагам, че първият му план не е проработил. Вероятно той е фалшифицирал смъртта на Соня в Магадан по документите, върнал я е в Москва с нова самоличност, но не е могъл да уреди останалото. Както и да е, минали години и тя изгубила надежда. Но явно Головкин е продължавал да опитва. Само Господ знае колко пъти е опитвал и се е провалял, но накрая успял. Появила се дребна размяна. Напълно рутинна — неща, които се случват непрекъснато, но не им се дава гласност. Някакъв агент на КГБ, всъщност жена, била депортирана от Англия, така че Головкин можел да препоръча да я разменят срещу безвредната Анна Левшина, която искала да напусне страната. Никой нямал нищо против Анна Левшина, нямали причина да я държат в лагера… останалото го знаеш.
	— Това е невероятно, Дейвид. Искаш да кажеш, че тя е отгатнала всичко това съвсем сама, докато още се е намирала в лагера? Головкин никога ли не се е свързал с нея?
	— Не, не е имал възможност да го направи. Но когато е приела новото си име, той е разбрал, че тя знае какво да прави.
	— Все пак той е поел страхотен риск.
	— Тя го знае. Веднага щом пристигнала в Лондон, се заклела никога и с никого да не говори за миналото. Успявала да се измъкне от всеки сериозен разпит и никога не разказала за връзката си с Головкин.
	— Предполагам, тя не си е измислила всичко това, нали? Головкин наистина е свършил работата?
	— О, да. След като била тук около шест месеца, получила съобщение от него. Една нощ й се обадили по телефона. Живеела в Белсайз парк, но телефона й го имало в указателя. Този, който се обадил, не си казал името, но я помолил да се срещнат на едно самотно място в Хамстед Хийт на следващата сутрин. Говорел на руски. Тя малко се страхувала да отиде. Най-после тръгнала, но не успяла да стигне до Хийт. Един непознат се свързал с нея в асансьора на нейната станция в метрото. Съвсем професионално. Те били единствените двама пътници и когато стигнали най-долу, той бързо я вкарал в друг асансьор, отиващ нагоре, така че ако случайно някой следял един от тях, да не може навреме да стигне до платформата, откъдето те взели такси. Тръгнали към Хавърсток Хил. Човекът бил писател дисидент на име Виноградов — ти вероятно не го помниш. Той бил изгонен от Русия преди няколко месеца. Казал й, че има съобщение за нея от един офицер в КГБ, чието име не знаел, но който бил много мил с него през последните му месеци в затвора. Съобщението гласяло, че някой — той не знаел името, но тя щяла да се сети — поел солиден риск, за да я освободи. Ако някога действията му бъдат разкрити, го очаква смърт. Съществувал и друг, по-млад човек — това явно бил Анатолий, който сега бил обещаващ млад инженер и член на партията. Неговият живот също щял да бъде унищожен, ако другият бъде разкрит. Тя трябвало да скъса напълно с миналото, да забрави всичко. Да приспи паметта си.
	Рут подсвирна.
	— Значи накрая със сигурност е разбрала, че е бил Головкин.
	— Да. И постъпила, както я помолил. Тук си създала нов живот, заминала за Девън и никога не проговорила за миналото. Каза ми, че аз съм първият човек на Запад, на когото разказва за Головкин, и то само при условие че му предложим възможност за бягство и политическо убежище.
	Тръгнахме обратно към колата. Рут се обърна към мен:
	— Казваш, че е разпознала в рисунката на Лин онзи ужасен китаец Тан Шен-чи?
	— Точно така. Преди тридесет години всички те са били заедно в Индокитай.
	— А сега тя е тук, Лин е в Хонконг, а горкият Головкин…
	— Трябва още да е в Русия. Предполагам, още е и в КГБ и е много, много уязвим. Това, че е помогнал на Левшина да се измъкне, може да му донесе куршум в главата по всяко време.
	— Да, така е. — Рут изведнъж се натъжи. — Виждам какво мислиш, Дейвид, и това не ми харесва. Никак не ми харесва.

	* * *

	Карах до полицейското управление на околовръстния път. Андерсън си беше отишъл вкъщи и офисите на специалния отдел бяха празни. Отначало дежурният полицай ме помисли за пиян, когато обявих, че сме от разузнаването и искаме служебен телефон, за да говорим с Лондон. Но после той се обади на Андерсън и ни осигури празен офис и връзка с Лондон. Обадих се на дежурния и започнах да му изреждам имената — Левшина, Головкин, Кирова, Тан Шен-чи.
	— Искам всичко, което може да се намери по регистрите. Всичко. До утре по обед. Тогава ще дойда. Ясно ли е?
	— Разбрано, сър. Нещо друго?
	— Да. Всичко за Тан трябва да бъде копирано в досие Ms/2471 на името на Лин — това е същият човек.
	Отидохме обратно в града в хотел „Катедрала“. Ръцете на Рут бяха ледени, както по-рано беше лицето й.
	— Как се чувстваш? — попитах я.
	— Рамото ме боли — там, където е изгорено — и не искам да съм сама. Няма да мога да заспя, защото непрекъснато ще мисля за тази история. Ти откри връзката, която търсеше, нали, Дейвид? Ела и се люби с мен.


>>	19.
>>	Лондон

	Напуснахме хотела в шест часа на следващата сутрин. Жълтите фарове на сааба осветяваха пътя покрай масивната каменна катедрала и после улиците на спящия град. По пътищата нямаше движение и изминахме половината път до Лондон, преди да видим бледото ноемврийско слънце да се издига над равнината.
	Отидох в службата малко след десет и останах там почти четири дни.

	* * *

	Изложението на Левшина беше отпечатано късно на втория ден, но много преди това имената и датите, които ми беше дала, започнаха да изсипват информация. От мазето излязоха прашни досиета. Такива пристигаха дори от архива в Хейс. Фотокопия и микрофилми бяха изпратени от гигантския архив на ЦРУ в Ленгли, Вирджиния. Левшина се оказа важната връзка, от която имахме нужда, и сега всичко започна да се подрежда.
	Лин беше най-лесен. Левшина го идентифицира със сигурност като Тан Шен-чи по рисунката на Лазар и снимките, които направихме в Хонконг. ЦРУ знаеше повече от нас за него.
	Той не останал във Виетнам, тогава Френски Индокитай, дълго след Левшина и любовника й. През 1951 година се установил в Пекин, бил партиен чиновник от среден ранг. Работел за отбраната и външното министерство. Изровихме от фотоархива една снимка от военния парад на Мао през 1952 година. Около него са известни личности като Лин Бяо и Чжу Де, но между второкласните сановници и привърженици стоеше Тан/Лин във военна униформа.
	Останал партиен чиновник и офицер до края на петдесетте години, но през 1958 изведнъж го обвинили в шпионаж в полза на националистите в Тайван. Той изчезнал. Последните данни на американците бяха от швейцарски консулски чиновник в Пекин — вероятно един от многото чужденци, които им помагаха, докато те нямаха собствено представителство в Китай. Швейцарецът съобщил, че според китайската преса другарят Тан Шен-чи бил обвинен в предателство и уволнен от всичките си постове. Швейцарецът не знаел какво е станало с него, но присъдите без съд все още действали десет години след победата на революцията. Той приел, че Тан бил осъден тайно и разстрелян. ЦРУ също повярвало на това: досието било приключено и оставено в архива за унищожение след двадесет години. Само година-две още, и досието щяло да бъде изгорено.
	Очевидно обаче Тан не бил разстрелян. По време на хаоса в Китай след скъсването със СССР, когато руснаците от съюзници се превърнали във врагове, той някак си успял да се измъкне. Вероятно националистите пуснали слуха, че е мъртъв — това било напълно възможно. Така или иначе, няколко години по-късно той бил възкресен и се превърнал в Лин от Хонконг.
	Ровех се из овехтелите досиета на бюрото ми, някои с печат „Секретно“ или „Строго секретно“ с алени диагонални ивици. Възможно ли е Лин да е бил националистически агент в Пекин, или просто е попаднал в ръцете на националистите след бягството си от Червен Китай? Вероятно никога няма да узнаем отговора, но поне беше ясно, че работи за националистите, откак е заживял в Хонконг.
	После идваше приятелката от детските години на Левшина — Надя Кирова. Тя доста ме заинтригува. Знаехме много малко за нея, освен факта, че беше човек на КГБ, и то с голяма власт. Бяхме приели, че генерал-майор Н.А. Киров всъщност е мъж. Чудех се дали приемането на мъжка фамилия не е опит да се прикрие от западните разузнавания.
	Беше бегло спомената в „Правда“, след като Хрушчов обяви свалянето на Сталин на Двадесетия партиен конгрес през 1956 година: едно от имената в дългите списъци на хора, затваряни и измъчвани по време на режима, но после реабилитирани. Описваха я като полковник Н.А. Киров. Името не означаваше нищо и тя е била приета като армейски офицер, неизвестен и вероятно възрастен. Всъщност това е била младата Надя Александровна от Ленинград, подполковник в НКВД и само тридесет и две годишна.
	По-нататък досието отбелязваше, че е възможно Киров да е по-млад, отколкото се предполага, и че е прехвърлен от армията в КГБ. После той/тя изчезнал от Москва към провинцията. Решихме, че Киров е офицер на КГБ от среден ранг, изпратен да ръководи местното управление в някой прашен град в степта.
	В един момент по време на дългото си, объркано изложение в болницата, Левшина спомена подозрението си, че е била разменена за Киров на унгарската граница; после каза, че тогава била доста объркана и не била сигурна. Проверих и се оказа напълно възможно. Разменили Левшина за жена, чието име ние никога не сме узнали. Била прибрана съвсем случайно, когато кацнала в Престуик на път от Канада. Имала билет до Париж. Няколко дни по-рано един руски дипломат беше избягал в Хелзинки и ни беше дал списък с няколко подправени финландски паспорта, които се използвали от КГБ. Безименната жена пътувала с един от тях. Имиграционните власти я прибрали, финландското посолство прибрало паспорта, а нея изпратили в Лондон за разследване.
	Не успяхме да я пречупим, по-скоро тя ни пречупи. Седя кротко един месец и не каза нищо — буквално, без да произнесе нито дума, нито на разпитите, нито на надзирателите в затвора. Накрая видяхме, че нямаме друг избор, освен да я депортираме. Единственото престъпление, което беше извършила на британска територия, беше влизането тук с фалшив паспорт. Знаехме, че е от КГБ, но не разбрахме дали е важна, или е само куриер. Тъй като винаги сме скептици, решихме, че не е важна, дори когато съветското посолство направи безцеремонно предложение да я размени.
	Но сега, след поглед назад, бях уверен, че това е била Киров. Нямаше нищо важно в досието на разменената жена. Но е имало снимка и някак си, докато досието е било архивирано в сейфа, снимката е изчезнала…
	Застанах до прозореца и се загледах надолу към познатите железопътни линии. Спомних си респекта и лекия ужас, с които Левшина говореше за умната си приятелка от детството. Колко сме сгрешили. Киров не е изчезнала от Москва, защото не е била важна. Напротив, била е толкова важна, че съществуванието й нарочно е било забулено в тайнственост. И това свърши работа. Беше в ръцете ни цял месец, но никаква полза. Без случайността, която беше събрала Рут и Левшина във Виена, ние никога нямаше да обърнем внимание на Киров.
	Но все още знаехме прекалено малко. Къде се намира тя? Какво всъщност прави? Защо е нужна цялата тази тайнственост? Съществува ли връзка с Лин, или тя няма нищо общо със сегашния случай? Може би трябва да пратя изложението на Левшина на съветския отдел, те да се занимават с двете досиета, а аз да забравя за Киров. Въздъхнах и се заех с последното име в списъка — Головкин.
	Бедният нещастник, помислих си аз, когато видях, че това, което ни е известно за него, се побира на едната страна на листа. За разлика от Киров, знаехме малко за него, защото наистина не беше важен. За него пазехме кратко досие, каквото имахме за почти всеки офицер на КГБ, който е работил в Москва и следователно някой го е идентифицирал. Постъпил в НКВД през 1941 година. Неопределени задължения вън от Москва за периода 1947–1950 — тогава е бил в Индокитай. Майор в главното управление от 1950 до 1974 година. Двадесет и четири години в унил московски кабинет, без повишения, половината, прекарани в разглеждане на досиета на затворници в лагерите. Най-после го преместили, все още не повишен, на друга работа вън от столицата. Нищо в досието не указваше къде е бил изпратен.
	Всъщност имаше и още няколко дреболии: през 1976 година минал през летище „Хийтроу“ като куриер от Москва до съветското посолство в Мексико. Пътувал с руски дипломатически паспорт. Оттогава е забелязван няколко пъти в ролята на куриер. Смяташе се, че след пенсионирането си е заел пост, подобен на нашите собствени кралски куриери. Това беше дар от небето. Като куриер, той пътуваше извън Съветския съюз непрекъснато. Знаехме, че ще е податлив на изнудване, особено ако види като доказателство изложението на Левшина. Нямаше да е трудно да го хванем, когато отново излезеше от Русия.
	Сипах си едно уиски и продължих да чета. Странно, последните няколко пътувания на Головкин бяха до Банкок и Делхи. От Делхи има полети до Катманду… Започвах да усложнявам нещата, но едно съвпадение е разбираемо, а две — вече е странно. Върнах се към по-практичния въпрос за намирането на Головкин, направих няколко обаждания и дадох инструкции на Рут и Хемлок. После изпратих строго секретно съобщение до Хонконг и се прибрах вкъщи.

	* * *

	На следващата сутрин напуснах апартамента си в Чизуик в осем часа. Предното стъкло на колата ми беше покрито с тънък лед. Реката извиваше до Кю и представляваше единствената определена точка в объркания ми живот. Виждаха се малки островчета и завързани за през зимата лодки, побелели от скреж.
	Взех полета на британските линии до Делхи в десет и десет. Пристигнахме в два и половина на следващата сутрин. Когато вратите на самолета се отвориха, усетих непоносимата жега отвън.


>>	20.
>>	Делхи

	Когато ходих до Хонконг преди два месеца, минах през Делхи. И миналия път, и сега самолетът се приземи около полунощ и остана на земята само за да зареди. Този път взех такси към града и отидох в хотел „Ашока“. Събудих се блед няколко часа неспокоен сън и хвърлих поглед към Индия, която изглеждаше потискащо.
	Излязох на верандата. Чувствах се, като че ли съм отворил вратата на гигантска пещ. Горещината беше кошмарна дори през ноември. Под краката ми се намираше строеж, на който се виждаха тълпи потни тела. Жени в ярки сарита работеха наравно с мъжете и носеха кошове с тухли на главите си. От другата страна на улицата се беше разположило семейство просяци под избелели от слънцето навеси. Там, където кльощавите им крайници се подаваха изпод парцалите, се виждаха следи от гнойни рани. Жените клечаха около огъня, където нещо се готвеше. Мъжете просто лежаха в праха.
	Върнах се в охладената от климатичната инсталация стая и взех студен душ, като отблъснах мислите си за контраста между луксозния ми хотел и гледката отвън. Бях пристигнал, за да говоря с Фу, а не да се тревожа за Индия, независимо колко трагична беше съдбата й. Намирах се тук, само защото Делхи беше на половината път между Лондон и Хонконг.

	* * *

	Срещнахме се при върховния комисар, през улицата срещу хотел „Ашока“, където и двамата прекарахме нощта. Влязохме през различни странични врати, покрай охраната, която ни очакваше, и местният ни резидент ме въведе в проверен за микрофони кабинет. Срещнахме се насаме. Можех да се уточня с Фу с телеграма, но исках да го видя лице в лице. Вярвах на него и мрежата му, уважавах съветите му. Разказах му почти всичко. Накрая споменах и Головкин, но не Левшина или Киров. Съобщих му подозрението си, че куриерът на КГБ на име Головкин може да е връзка с Лин, който от своя страна можеше да има връзка с националистите. Ако и двете ми предчувствия се окажеха правилни, се очертаваше кръг от Москва до Тайпе. Той смяташе, че това звучи правдоподобно.
	— Виж дали ще можеш да го провериш, Бен — наредих аз. — Виждан ли е Головкин в Банкок или Катманду, докато Лин се е намирал там? Помоли твоите мафиоти да потърсят Головкин — те могат да се доберат до хората в аеролиниите, хотелите и т.н. За теб ще е по-лесно, отколкото за местните резиденти.
	Фу леко се поклони и се усмихна.
	— Не мафия, Дейвид — Триади, но ще направя всичко възможно. Имаш ли описание на Головкин?
	Поклатих глава.
	— Не, само една тридесетгодишна снимка. Бог знае колко се е променил. Трябва да намерим достъп до документите на аеролиниите — тези, с които не можем да се свържем чрез британските линии — такива като „Аерофлот“. Той може би пътува под собственото си име — законен куриер с дипломатически паспорт. Така би било по-лесно.
	— Мога лесно да се добера до бъдещите му резервации, задължително ще ги има в някой компютър. Можем да проникнем в него и да търсим името Головкин. С миналото ще е по-трудно.
	— Това може да няма голямо значение. Най-важното е да го открием, когато идва на Изток следващия път.
	Молех се на Бога предчувствията ми да се окажат верни. Нямах никакво доказателство, че Головкин има нещо общо с операцията, започнала в Катманду — просто някакво чувство, че той все още е свързан с Киров или Лин.
	— Искам да закова този нещастник — обясних аз. — По пътя му обратно към Москва, за да получа и това, което е изнесъл, и онова, с което се връща.
	Фу кимна сериозно. Както винаги той се появи с обикновен тропически костюм и приличаше на скромен китайски търговец. Но когато свали сакото си, отдолу се показа елегантна риза от тъмносиня рипсена коприна. Изглеждаше невероятно скъпа и падаше красиво по мускулестите му гърди.
	— Ти си поискал и от посолствата да следят за него, нали?
	— Естествено. И не само на Изток. Ще разпрострем солидна международна мрежа — Африка, Южна Америка, навсякъде. Но предполагам, че ще го открием някъде по твоите пътища. Всичките му последни пътувания са били на Изток.
	Фу отново кимна сериозно. Това го правеше да прилича на мъдър мандарин.
	— Дейвид, приемам, че имаш нещо много сериозно, с което да заплашиш този човек.
	— Да, но не мога да ти кажа какво. Знаеш как стоят нещата.
	— Разбира се. Няма нужда да знам. Но ще трябва да се придвижиш изключително бързо, за да го хванеш. Имам предвид — ако аз го намеря в Банкок, той може да се добере до руската граница за двадесет и четири часа.
	— Може би, но аз ще планирам работата доста напред. Изглежда, че той пътува от Москва през Виена много често. Дори почти винаги. Оттам взима дълъг полет за мястото, където отива.
	— Виена е изходната точка от съветския блок?
	— Да. Чудесно място за влизане или напускане на Русия. Те често го използват.
	Последва дълга пауза.
	— Значи имаш само две следи, Дейвид — Головкин и Виена?
	Фу ми намигна и се заля в смях.
	— Надявам се, тази скъпа среща си струва, не че ми е неприятно да изкарам една-две нощи в Индия на разноски на правителството на нейно величество. Казват, че момичетата тук знаели някои нови и интересни начини за правене на любов.
	— Точно така — рязко отвърнах аз. — Головкин и Виена. Но това е мой проблем. Ти само намери Головкин следващия път, когато си подаде носа на изток от Делхи, и ми докладвай адски бързо. Разбира се, той може невинаги да пътува през Виена, но ако успееш да откриеш нещастното копеле, ще го приберем оттук, оттам, от Бомбай или където ще да е, ще го обработим и ще го върнем обратно на Лубянка, преди някой дори да е усетил липсата му.
	— Разбира се, Дейвид. — Той се усмихна кротко, пренебрегвайки грубостта ми. — Ще направя най-доброто за теб.
	Замълчахме малко неловко.
	— Защо „горкия нещастник“? — попита Фу. — И той ли е някой невинен тип, чийто живот… — Гласът му замря.
	Изненадах се и точно щях да попитам какво, по дяволите, има предвид, когато с ориенталска любезност той се изправи и сви рамене, като че ли казваше „забрави го“. Човек винаги очаква някакъв инцидент, но в „Скорпион“ това се случваше неприятно често. Малката проститутка в Банкок. Колиър в Токио. Рут в Хонконг.
	Мили Боже, помислих си, аз — цивилизованият оксфордски възпитаник, член на клубовете в Уест Енд — бях този, който трябваше да отсъди морала на това, което правехме, а не Фу, израснал в хонконгските бордеи и замесен с Триадите. Но истината беше, че вече почти не забелязвах, освен когато се случи с Рут. Беше неприятен момент на самопознание. Докато аз се учех да вярвам на Фу, той се беше научил да поставя под съмнение решенията ми.


>	Трета част
>	Последният враг

E>
P>
	„Последният враг,
	който ще бъде унищожен,
	е смъртта.“
@	Коринт 15:26
P$
E$

>>	21.
>>	Виена

	Самолетът на „Луфтханза“ се спусна над Виена: Градът изглеждаше прекрасен. Зимното слънце блестеше по сребристосивите камъни и медно зелените куполи на дворци и църкви, събрани около катедралата „Св. Стефан“. После облаци закриха гледката и двигателите заръмжаха, когато самолетът подскочи по пистата.
	Посрещна ме едно момиче от посолството. Заведе ме до тих ъгъл на паркинга, където чакаше местният резидент, седнал на задната седалка на черен мерцедес. Беше Ник Сандърс. Понякога го наричаха полковник Сандърс, защото носеше очила и имаше малка брадичка, като основателя на „Кентъки Фрайд Чикън“. Представата за добродушен чичко не отговаряше на истината. Сандърс беше способен тип, който ръководеше важен участък. Радвах се, че Головкин е решил да пътува през Виена.
	Поехме по магистралата към града, но отбихме, преди да стигнем центъра, и тръгнахме покрай сивите води на Дунава и множеството складове и пристани. След няколко мили шофьорът се отдели от реката, нагоре по завоите към „Хоенщрасе“. Пътят се виеше между скалите на Кахленберг, които се издигат северно от града. Пътувахме през борови гори около двадесет минути, после отбихме по черен път и спряхме пред една ловна хижа. Беше дървена постройка със стръмен полегат покрив. Сандърс отвори вратата и ме покани вътре с изискан жест.
	— Наех я за два месеца, Дейвид. Надявам се, че ще бъдат достатъчни. Мислех, че ще предпочетеш да отседнеш тук, а не в хотел. Малко е примитивно, но идеално за разпита на онзи тип, когато го пипнем. Много е спокойно…
	Наистина беше спокойно и студено като в морга. Влязохме в една стая, претъпкана с тежка дървена мебелировка. По стените висяха еленови рога и глави. Стаята излизаше на балкон от скърцащи греди. Нямаше друг шум, освен свиренето на вятъра между дърветата. През пролука в гората хижата гледаше към каменистите хълмове. Далеч долу се намираше градът, заобиколен от заснежени хълмове от три страни и широките кални води на Дунава от четвъртата. В далечината се виждаше голямото колело в Пратера.
	Мина вече цял месец от срещата в Делхи, а седмиците вървяха бавно, ужасно бавно. Головкин беше най-добрата, почти единствената следа, която имах, но първо трябваше да го намерим. Ако не успеехме, бях свършен. Мрежата беше разпростряна из целия свят. Навсякъде бях разпратил молби за проследяване, с подробности и копие от тридесетгодишната снимка, придружено от скица на съдебния ни художник с предполагаемия му образ сега. Особено наблегнах на посолствата и консулствата, близки до Русия и нейните сателити: Хелзинки, Хамбург, Берлин, Виена, Истанбул, Техеран, по целия път до Сеул в Южна Корея. Бедният дявол трябваше да е поласкан — след всички години, прекарани в неизвестност, ако знаеше колко много хора отчаяно искаха да го зърнат.
	В началото се появиха няколко фалшиви сигнала, после от две седмици — нищо. Започвах да губя вяра в инстинктите си. Вероятно Головкин пътуваше под фалшиво име. Или видът му се беше променил до неузнаваемост. Или се е пенсионирал. Можеше и да е умрял.
	И тогава, както често се случва в разузнаваческата работа, точно когато започнах да губя надежда, всичко изведнъж си дойде на мястото. Сякаш някаква свръхестествена сила се забавляваше с надеждите и страховете ми. Съветският куриер Головкин беше забелязан в Бомбай, когато слизал от полет на „Аерофлот“ от Москва. Оттам пътувал съвсем открито до Банкок, докато Фу бързо подготвял екип за наблюдение в Хонконг. След това той постоянно се намираше под наше наблюдение.
	Отседнал в хотел „Ориентал“, обикалял уличните пазари и се срещнал с неидентифициран китаец в един храм до широката, кафява река. Фу ми изпрати увеличена снимка, направена от далечно разстояние и през предното стъкло на кола. Китаецът можеше да е Лин, но снимката беше прекалено замъглена, за да се каже със сигурност.
	Запитах се колко от предчувствията ми са верни. Никога нямаше да го узная, ако не хванехме Головкин, и то — дискретно, така че московските му господари да не заподозрат нищо, когато го освободим. Той останал в Банкок три дни. Почувствах невероятно облекчение, когато Фу съобщи, че си е резервирал полет до Москва през Виена, вероятно за да докладва на връзка на КГБ, установена там, или просто по навик. Но така или иначе усетих истинско облекчение. Виена беше идеална. Телефонирах на Сандърс и му съобщих изискванията си. После хванах следващия самолет насам.

	* * *

	Потреперих и влязох обратно вътре. Двама от хората на Сандърс се присъединиха към нас. Единият беше млад тип, на име Кен Джоунс, с развлечено спортно сако и акцент от Ийст Енд. Знаех, че е преподавал руски в университета, преди да стане наш човек, и че е доста добър. Другият беше висок, тромав мъж на около четиридесет, с безволева брадичка и всички белези на тъпак от висока класа — сив раиран костюм, розова риза, бяла яка, вратовръзка с емблемата на старо училище. Името му беше Харпър, но в разузнаването го познаваха като „Пиленцето“ — умалителното на „Пилешки мозък“. Бях забравил, че и той е във Виена, и когато го видях, оптимизмът ми силно намаля.
	Седнахме и четиримата около електрическата печка с един реотан. Пиехме нескафе, мръзнехме и съставяхме план за залавянето на Головкин. После се разпръснахме: Сандърс, за да уреди практическите въпроси, които включваха и докарването на двамата биячи, използвани понякога — австрийци, наречени Шенк и Бауер; а аз останах да чакам в хижата.
	Преди да тръгне, Кен Джоунс ми показа как да запаля и поддържам огъня в двете камини, отопляващи къщата — масивни квадратни съоръжения, покрити със зелени кахлени плочки и стигащи до гредите на тавана. След няколко часа температурата стана поносима. Запалих огън и в стаята с балкона — пред хижата имаше достатъчно дърва — и започнах да се наслаждавам на тишината и на удобните вехти мебели.
	Прекарах целия следобед сам. Около четири часа стана тъмно и градът заблещука със сребристи светлинки под балкона. Чудех се какво да правя за вечеря, когато тишината се наруши от ръмженето на кола, която бавно се изкачваше по пътя. Фаровете й осветиха прозорците и тя спря. Отидох до вратата, като се чудех защо Сандърс се връща — не го очаквах до сутринта.
	Дребна фигурка в червен анорак стоеше сгушена до вратата. Рут. Тя се усмихна широко.
	— Здрасти, Дейвид.
	За момент онемях от изненада. Бях решил Рут да е тук при разговора с Головкин. Беше срещала Левшина два пъти, а аз можех да имам нужда от втори човек да убеди Головкин, че знаем всичко. Но не я очаквах преди следващата сутрин. Още не бях свикнал с мисълта, че ще сме под един покрив, и то тук — във Виена, където бяхме любовници. Почувствах внезапно неудобство и сигурно е проличало по лицето ми.
	— Не се ли радваш да ме видиш?
	Тя влезе в мрачния коридор и ме целуна.
	— Знам, че идвам един ден по-рано, но след като ти тръгна, от Фу се получиха много съобщения. Хемлок щеше да ти ги прати по куриер, но реших, че щом така или иначе аз идвам, нищо не ми пречи да ти ги донеса.
	Тя бръкна в джоба на анорака си и ми подаде син плик.
	— Благодаря — измърморих аз. Все още чувствах неудобство. — Как стигна дотук?
	— Звъннах на Сандърс, когато пристигнах във Виена. Знам номера в дома на резидента, защото преди работех тук. — Тя се усмихна леко. — Не помниш ли?
	— Не бих могъл да забравя.
	— Той дойде на летището и ме изпрати направо тук с фолксвагена, който е наел за теб. Мислел, че ще имаш нужда от собствен транспорт, и някой от тях щеше да ти го докара тази вечер.
	Кимнах.
	— Добре. Надявам се, че никой не те е видял на летището.
	Рут се изчерви.
	— За бога, Дейвид. Стори ми се, че мястото не гъмжи от агенти на КГБ, а и аз се постарах да съм незабележима. Знам, че съм безполезна, но не чак дотолкова.
	— Извинявай.
	Обърканите ми чувства ме превръщаха в тромав идиот. Забързано смених темата:
	— Слушай, защо не отидеш да си избереш къде да спиш — мястото е огромно и можеш да избираш между осем стаи. После ще вечеряме и ще ти кажа какви са плановете ни.
	Тя рязко излезе от стаята и чух скърцането на стълбите, докато отварях синия плик.
	Вътре имаше няколко снимки на Головкин в Банкок. Вървеше по тясна улица и те бяха направени отгоре, очевидно от някой прозорец, но се виждаше достатъчно ясно. Сега можехме да го идентифицираме веднага щом пристигне. Той беше елегантен възрастен мъж, със слабо, волево лице. В плика имаше и разочароващо съобщение от Фу, че Головкин стигнал до Бомбай, но после се настанил в хотел и отказал резервацията за полета си. Силно се надявах, че не е променил решението си и няма да тръгне по друг маршрут. Но поне го държаха под наблюдение. Сега можех само да чакам и да се надявам.

	* * *

	На следващия ден дойде Кен Джоунс и постави навсякъде микрофоните. В кухнята имаше два касетофона — в случай че единият се повреди. Микрофоните бяха скрити в еленовите глави по стените на главните стаи.
	Валтер Шенк и Хорст Бауер, двете горили на Сандърс, дойдоха при нас като охрана, а всъщност изпълняваха ролята на надзиратели. Рут и аз живеехме в ледено целомъдрие. През деня планирахме работата си делово, а нощем потиснато се оттегляхме по стаите си. На втората вечер излязохме да вечеряме в една кръчмичка навътре в гората. Искаше ми се да отидем до Клостернойберг, но когато стигнахме до колата, загубих смелостта си.
	Всеки ден очаквахме Головкин, но той не се появяваше и аз отново започнах да се изнервям. На четвъртия ден увереността ми, че се е прибрал в Москва по друг маршрут, се затвърди. На петия бях убеден, че сме се провалили. Тази същата вечер Шенк и Бауер се разбунтуваха срещу еднообразието и скуката на работата си, която се състоеше в охраняване на двама души, които не се намираха в опасност. Те се оттеглиха в кухнята с бутилка шнапс и се напиха.
	Рут и аз вечеряхме скромно с хляб и салам, придружени с бутилка бяло вино от Гумполдскирхен. Около десет се качихме горе. На площадката Рут спря и погледна през прозореца. Видях тялото й да се напряга.
	— Какво има?
	— Мисля, че видях нещо да се движи там.
	Не видях нищо, освен сняг и черните сенки на дърветата, но слязох долу и наредих на Шенк и Бауер да излязат навън и да проверят. Мърморейки, те облякоха палтата си и излязоха на студа, като оставиха облак от алкохолни пари зад себе си.
	Върнаха се след двадесет минути.
	— Диво прасе — измърмори Бауер. — Казва, че е австрийско, а не от КГБ.
	И двамата се разсмяха гръмко, прошепнаха няколко ругатни за лудите англичани и отново се запиха.
	Върнах се до стаята на Рут и почуках. Не последва отговор, затова влязох вътре. Тя стоеше гола и гледаше през прозореца. Обхванах с поглед познатата тънка талия и заоблени бедра. Бял белег проблясваше високо на единия й крак, точно под извивката на хълбока й. Тя се обърна рязко и загаси единствената лампа до леглото. Разбрах, че не иска да видя другите белези по тялото й.
	— Всичко е наред — казах аз. — Няма никой навън.
	Прекосих тъмната стая и взех лицето й в ръцете си. Нежно я целунах. Тя бавно обви ръце около врата ми и отговори на целувката. Отначало колебливо, с треперещи устни, после с почти груба страст. Поведе ме към голямото дървено легло.
	По-късно лежахме един до друг, потънали в мекия дюшек. Говорехме за миналото. След това отново започнахме да се любим. Рут беше изобретателна и страстна както винаги, но предишното отчаяние го нямаше. Беше заменено от жизненост, която много ме зарадва. Накрая, в ранните сутрешни часове, заспахме в прегръдките си.

	* * *

	Събудих се от звъна на телефона. Рут спеше с глава на гърдите ми. Обаждаше се Сандърс. Попита дали искам да карам ски в десет часа. Това означаваше, че Головкин е във въздуха и ще пристигне на летището в десет. Почти изкрещях от облекчение. Не го загубихме; акцията започваше отново.


>>	22.
>>	Виена

	Николай Головкин беше среден на ръст, със слабо лице и гъста бяла коса. Той излезе от летището, като придържаше палтото около себе си. Дъхът излизаше от устата му като бяло облаче. Носеше поовехтял куфар. Джоунс, който го наблюдаваше от паркираната кола, реши, че повече прилича на стар пенсионер, заминаващ за Испания, отколкото на майор от КГБ, пристигащ от Банкок.
	Имахме няколко алтернативни плана, но прекалено сложните не бяха необходими. Никой от съветското посолство не посрещна Головкин — беше прекалено маловажен. Той просто се качи на автобуса на летището, който малко след това потегли с още около дузина пътници. Виенското летище не е оживено през зимата.
	Джоунс го предаде по радиото на Шенк и Бауер, които чакаха в сиво БМВ близо до летището. Те забързаха към града и достигнаха паркинга под „Хилтън“ десет минути преди автобуса. Небето беше оловносиво и започна да вали сняг. Макар да беше обед, уличните лампи светеха в полумрака, а вихрушка от снежинки засипваше тротоарите.
	Головкин слезе от автобуса и се огледа за такси, все още с нерешителния вид на неудачник. Бауер се приближи до него: широкоплещест мъж с кожена шапка, която закриваше половината му лице.
	— Herr Golovkin, bitte?
	Руснакът изглеждаше озадачен.
	— Ja. Was wollen Sie? (Какво желаете?)
	Немският му беше бавен и затруднен.
	Бауер се усмихна и взе куфара на Головкин.
	— Кола от посолството за вас — каза той на немски и тръгна към редицата паркирани коли.
	Головкин забърза след него, като викаше:
	— Ich verstehe nicht. (Не разбирам.)
	Без той да усети, кръг от трима мъже се затваряше около него за всеки случай — ако стане труден. Но той последва нерешително Бауер. Поколеба се само когато видя, че колата не е руска, а БМВ.
	— Не разбирам… — започна той отново.
	Но Шенк го бутна на задната седалка и после го удари зад ухото. Головкин изгуби съзнание. Всички бяха влезли в колата по това време и минувачите не видяха нищо.
	Бауер остави куфара в багажника с лениви движения, седна на шофьорското място и се вля в трафика. Втората ни кола ги следваше на стотина метра. Излязоха от града, минаха покрай Дунава и между белите полета, докато се уверят, че колата не е следена. После рязко завиха и потеглиха към Кахленберг.

	* * *

	Чаках до прозореца, когато колата отби по черния път. Фигурата на задната седалка на БМВ-то нямаше глава и рамене — беше покрита с одеяло. При събуждането си Головкин щеше да се намери покрит, с белезници на китките си. Ако опиташе да се измъкне, Шенк щеше отново да го удари. До този момент вече трябваше да е абсолютно изплашен.
	БМВ-то изскърца по снега и спря пред къщата. Двамата австрийци измъкнаха Головкин навън, все още с одеялото на главата му. Той имаше повече кураж, отколкото очаквах, защото веднага направи опит да побегне. Последва борба и те го внесоха в къщата стенещ. Слязох долу и видях, че са го сложили на дървен стол. Китките му бяха вързани зад високата облегалка на стола. Одеялото го правеше да изглежда като член на Ку-Клукс-Клан. Двамата австрийци стояха от двете му страни. Сандърс и другите слушаха от кухнята.
	— Вие ли сте Николай Головкин? — попитах на руски.
	— Аз съм съветски дипломат. — Приглушеният глас изпод одеялото беше по-скоро ядосан, отколкото уплашен. — Пътувам по официална работа с дипломатически паспорт. Които и да сте вие, похитителите, вие сте престъпници и аз настоявам веднага да телефонирам в съветското посолство!
	— Когато му дойде времето — отговорих, все още на руски. Головкин не трябваше да чуе английски. — Но първо имаме съобщение за вас. А преди да го чуете, искаме да ви настаним по-удобно. Ако обещаете да седите кротко и да не се опитвате да бягате, ще свалим одеялото и белезниците ви.
	— А бе я върви на майната си! — изръмжа той и прибави редица руски псувни.
	Бауер вдигна юмрук, но аз поклатих глава.
	— Майор Головкин — казах остро, — моля ви, бъдете така разумен да ни сътрудничите и да си спестите излишни неудобства. Не се страхувайте. Ще ви освободим, без да ви нараняваме, разберете това, но първо трябва да поговорим. Ще ми обещаете ли да сътрудничите?
	— Да, да — измърмори приглушеният глас. — Махнете шибаното одеяло. Не мога да се боря с банда престъпници като вас.
	Бауер и Шенк спуснаха върху главите си маски от чорапи, за да прикрият лицата си. Головкин беше видял вече бегло чертите им, но нямаше смисъл да поемаме излишни рискове. Те свалиха одеялото и руснакът премигна от светлината. Бях отишъл в кухнята и седях зад стъклен екран, който имаше видимост само от едната страна. Можех да виждам Головкин идеално, но всичко, което той забелязваше, беше огледалото и собственото си отражение.
	— Вие ли сте Николай Головкин? — запитах отново.
	Той сви рамене.
	— Щом така казвате.
	Лицето му, някога хубаво и волево, сега беше сбръчкано, посивяло, очите гледаха примирено. Но не беше страхливец — изправен пред похитителите си, той се държеше агресивно.
	— Съжалявам — казах аз на руски. — Трябва да получа ясен отговор.
	Бауер изпразни джобовете му и ми подаде през вратата руски дипломатически паспорт. Беше на името на Головкин и го представяше като втори секретар в съветските дипломатически служби. Имаше и рождена дата — трети май 1919 — беше почти шестдесетгодишен.
	— Така — казах аз с най-добрия си комисарски тон. — Бих искал да задам няколко въпроса на майор Головкин. — Наблегнах на чина му в КГБ. — Надявам се, вие ще ми сътрудничите.
	— Върви по дяволите! Кои сте вие? Терористи? Палестинци?
	Дадох сигнал и двамата австрийци се приближиха до него. Сандърс натисна някакво копче и светлините в другата стая угаснаха. Прожекционният апарат показа увеличената фотография на стената — снимката на Левшина, Головкин и Киров на терасата на къщата в Китай през 1947 година. Ефектът беше поразителен. Белокосият човек подскочи на стола, задържан само от вързаните си зад гърба ръце. На лицето му се изписа ужас.
	После пуснахме касетата. Чу се умореният глас на Левшина в болницата в Ексетър: „Помагаше ми да избягам… размяната с Киров беше последната услуга на Николай за мен.“ Левшина говореше бавно, като че ли изпитваше силна болка: „Много пъти ме е разочаровал, взе Анатолий само за себе си и гледаше как ме изпращат в смъртните лагери в Магадан, без да протестира…“
	— Не, о, Господи, не — прошепна Головкин.
	„… той трябва да е поел страхотен риск, променяйки самоличността ми, после и при преместването ми в Западна Русия и най-накрая при освобождаването ми…“
	Головкин се размърда нервно на стола си.
	— Копелета! — изкрещя той. — Мръсни, долни копелета!
	Раменете му се разтресоха и той заплака. Бауер развърза ръцете му и той се смъкна напред, като подпря с ръце главата си.
	Изнудването щеше да свърши работа. Чувствах се омърсен, но имаше полза. Касетата спря и лампите бяха запалени. Последва дълга тишина.
	Головкин седеше вторачен в огледалото, очите му — пълни с молба и сълзи.
	— Как е тя? — Гласът му беше почти неразбираем. — Моля ви, кажете ми как е тя…
	— Аз съм този, който задава въпросите — отвърнах рязко. — Чий беше този глас?
	— Вие знаете. Защо ме питате?
	— Това гласът на доктор Левшина ли е? Жената, чието освобождение от лагера вие предателски сте организирали преди шест години?
	Головкин кимна.
	— Руснаци ли сте? Моля ви, кажете ми, кои сте вие? Какво искате от мен?
	Лицето му изглеждаше ужасено — ужасът на човек, който е живял с предателството си в продължение на двадесет години, като всеки ден се е мъчил да се убеди, че е в безопасност, и чиято сигурност изведнъж е била унищожена. Знаех, че е в състояние да се върне за минути в предишното си мрачно настроение на негодуващ човек, примирил се с празен и тъжен живот. Той погледна нагоре отново, опитвайки се да се бори.
	— Вие сте руснаци — въздъхна той. — А тя е далеч и в безопасност от вас, проклети копелета!
	— Не — казах аз. — Не сме от Съветския съюз. По-добре е да не знаете кои точно сме ние. Подобно знание може да бъде доста опасно.
	— Тогава сте западни агенти? За бога, какво искате от мен?
	— Няма значение кои сме ние.
	Погледнах към касетофона, за да се уверя, че ролката се върти. Сандърс, Рут и Джоунс стояха напрегнато зад мен.
	— Важното, майор Головкин, е, че ние имаме пълен запис на изложението на доктор Левшина от интервю, което продължи три дни. То доказва, че в дългогодишен период вие сте използвали поста си в Москва, за да подобрите отношението към нея в лагерите, където тя е била изпратена след съдебен процес, проведен в съгласие с изискванията на Наказателния кодекс на СССР. Използвали сте властта си, за да я прехвърлите от лагера в Магадан, където почти със сигурност е щяла да умре, в лагер в Западна Русия.
	Головкин седеше неподвижно, с очи, пълни с болка.
	— По-късно сте фалшифицирали самоличността й и сте организирали освобождаването и заминаването й на Запад. Това, майор Головкин, е предателско действие, за което наказанието във вашата страна е смърт… По-нататък — имате син Анатолий, детето на доктор Левшина. Той е член на комунистическата партия и скоро ще завърши докторската си дисертация в университета в Ленинград…
	Раменете на Головкин се отпуснаха окончателно, когато споменах сина му.
	— Знаете прекалено много — прошепна той. — Никой човек не трябва да знае за друг това, което само на Господ е известно…
	— Майор Головкин — казах аз твърдо, — вие сте в ръцете ни. Можем да ви предадем на посолството ви тук или на офицерите на КГБ на унгарската или чешката граница. Посолството ви може да уреди арест на границата с едно-единствено телефонно обаждане. Интервюто с доктор Левшина е преведено на руски. Имаме снимки и други доказателства, които ще предадем заедно с вас. Не се съмнявам, че след един месец ще бъдете разстрелян, а синът ви — изпратен в лагер. За вас пътят към мястото на екзекуцията ще бъде неприятен и вероятно болезнен. За вашия син… за сина ви, майор Головкин, мъчението ще продължи, докато здравето му издържи — може би двадесет години.
	— Няма да го направите, копелета мръсни! — изскимтя той, но неговите очи издаваха вярата му в противното.
	— Ще го направим. Ще го направим по-късно днес. Освен ако не обещаете да ни сътрудничите.
	Последва още една дълга пауза. Лицето на Головкин потъмня и стана безизразно, като че ли душата му го беше напуснала.
	— Ще ви сътруднича — каза той.
	— Това е мъдро решение, майоре. Сега трябва да ви задам няколко въпроса.


>>	23.
>>	Виена

	— Как е пълното ви име?
	— Николай Антонович Головкин.
	— Професия?
	— Аз съм офицер в Комитета за държавна сигурност с чин майор.
	— Местожителство в Съветския съюз?
	Той даде адреса на една кооперация в град в Украйна.
	— Най-близкият град е Лвов.
	— Как трябва да се върнете там?
	— Утре трябва да взема полета на „Аерофлот“ до Москва, с връзка в Лвов.
	— Къде трябва да отседнете тази вечер?
	— Трябва да се обадя по телефона на един колега. Той работи в посолството ни тук и има апартамент на Дунава — на „Шифмюленщрасе“. Винаги отсядам при него. Това е постоянен ангажимент.
	— Името му?
	— Гречко.
	— Кога трябва да му телефонирате?
	Головкин сви рамене.
	— По всяко време, след като пристигна. Той е в офиса до пет часа, но когато му телефонирам, се обажда в блока и нарежда да ме пуснат в апартамента.
	— На кого се обажда?
	— На охраната. Нашето правителство наема целия блок и охраната е от посолството.
	— Ще се обадите на Гречко сега — наредих аз. — Ще му кажете, че отивате на пазар в града. Той ще ви разбере — всички руснаци използват възможността да пазаруват на Запад. Кажете му, че ще отидете на „Шифмюленщрасе“ следобед. Не искаме липсата ви да възбуди подозрения.
	Бауер подаде телефона на Головкин, но голямата му космата лапа остана плътно върху вилката.
	— Моят колега ще набере номера на посолството — казах аз. — Когато телефонистката отговори, можете да потърсите вашия приятел Гречко. Моля ви, не се опитвайте да му предадете разни глупави съобщения. Ако го направите, веднага ще включа устройство, което ще заглуши гласа ви и ще създаде впечатление за преплетени жици. А заплахата, която ви споменах по-рано, ще бъде изпълнена веднага. Намираме се само на около час път с кола до унгарската или чехословашката граница.

	* * *

	Головкин послушно проведе разговора си по телефона и аз поднових въпросите си, доволен от факта, че имаме на разположение поне няколко часа, преди някой да потърси Головкин. Лицето му си оставаше безизразно и той отговаряше примирено.
	Каза, че скоро след преместването на Левшина в Магадан той постъпил доброволно в централната администрация на затворите и поправителните заведения. Останал в същия отдел, в кабинет на московското околовръстно шосе, допреди пет години. Не направи опит да отрече, че е организирал освобождаването на Левшина. Останал кротко на същата служба още шест месеца, след като Левшина прекосила границата, после се огледал за смяна. Бил в добро положение и можел да го направи. В продължение на дванадесет мрачни години бил доверен офицер и вършел работа, която повечето му колеги смятали за унизителна. Никога не бил повишаван и изглеждало, че няма друга амбиция, освен да отгледа сина си, който постъпил в университета една година преди Левшина да избяга на Запад.
	След като нея вече я нямало, той побързал да се махне от местопрестъплението, далеч от Москва, на място, където ще бъде забравен. Направил всичко възможно, за да помогне на Анна, но никога не си простил това, че не я подкрепил.
	— Какво можех да направя?
	Очите му търсеха потвърждение, че не е виновен в предателство към любимата си. Застанал зад еднопосочното огледало, аз се чувствах като воайор. За няколко минути той рухна напълно.
	— Щяхме да бъдем разделени завинаги, в различни лагери… — хълцаше той. — Щяха да пратят детето в сиропиталище… животът му щеше да е кошмарен заради факта че е син на двама предатели… погрешно ли постъпих?
	— Мисля, че действията ви са изисквали толкова кураж, колкото и ако открито бяхте застанали зад Левшина — отговорих аз съчувствено. — Спасили сте и нея, и сина си от много по-страшна съдба.
	Той кимна трагично и продължи да обяснява как прибавил досието й към купчина, която трябвало да бъде унищожена. Объркал го с хилядите досиета на други затворници, повечето от които вече умрели, а после подписал нареждането за изгарянето им.
	— Исках да предпазя момчето дори след смъртта ми.
	Когато свършил всичко необходимо в офиса си, той помолил за среща със старата си позната от Ленинград — генерал-майор Н.А. Киров, сега ръководител на Шесто главно управление.
	Никой не знаел каква дейност изпълнява управлението на Киров. То се намирало далеч от Москва и било забулено в тайнственост. Смятало се, че работи по дългосрочни внедрявания на агенти и подривни операции вън от Съветския съюз. Но никой не знаел със сигурност.
	— И какво се случи? — запитах аз.
	Головкин отново гледаше примирено. Седеше на твърдия дървен стол като човек, който винаги е губил и винаги ще бъде побеждаван.
	— Наредиха ми да отида в управлението на Киров. Дадоха ми билет за влака до Лвов, където ме посрещнаха и ме закараха на около двеста километра навътре в страната.
	— И там се срещнахте с Киров?
	— Да, в нейния кабинет. Базата представлява група модерни постройки с подсилена военна охрана. Основната сграда прилича на банка. Има сейфове за секретни документи и въоръжена охрана, но офисите са с дебели мокети, а нейният — с великолепна мебелировка.
	Очевидно Киров си го припомнила от младежките дни в Ленинград, а после проверила досието му в Москва. Държала се дружелюбно и приятелски, съвсем не като висшите офицери, с които той бил свикнал. Приела го в персонала си следващия месец.
	— На каква длъжност?
	— Куриер. Пренасям съобщенията й — когато не желае да използва дипломатическата поща — или шифровани съобщения до нашите посолства зад граница. Тя много държи на сигурността на връзките си.
	— Написани съобщения?
	— Понякога. Понякога шифровани. Понякога устни — тогава всичко е само в главата ми.
	— Можете ли свободно да влизате и излизате от Съветския съюз при тези си задачи?
	— Имам документи на куриер на КГБ — мога да минавам през руските граници и всички източноевропейски страни винаги, когато се налага.
	— Без да ви претърсват?
	— Естествено — аз съм личният куриер на един от най-силните офицери на КГБ. — Той спря, като че ли щеше да добави нещо.
	— Продължавайте — наредих аз. — Моля ви, не укривайте нищо!
	— Не е важно — сви рамене Головкин. — Понякога се налага да взимам предпазни мерки срещу възможни затруднения по границите. Доста хора по високите места завиждат на властта и положението на генерал Киров…
	— Какъв вид предпазни мерки?
	— Различно. Може да нося невинно шифровано съобщение, дори фалшиво, като истинските документи са снимани на микроточки и залепени върху точките в паспорта ми.
	— Значи Киров ви се доверява?
	— Тя има причини да ми се доверява. Бях й благодарен, че ми осигури място, където да се скрия, а и винаги до днес съм проявявал лоялност към нея. А вие знаете причината за днешното ми поведение.
	— Сега носите ли съобщение на микроточки?
	Той кимна нещастно.
	— В паспорта ли?
	— Да.
	Посочих с жест на Сандърс да върне паспорта на Бауер.
	— Посочете ни точките — заповядах аз, когато Бауер постави паспорта в ръката на Головкин.
	Той съсипано изпълни заповедта, а австриецът леко ограждаше с молив всяка от точките. После Сандърс взе отново паспорта и тръгна веднага към посолството. Тук, в ловната хижа, нямахме необходимото оборудване да увеличим точките, да ги преснимаме и да ги върнем обратно на местата им.
	— И сега — любезно казах аз, — моля ви да ни разкажете всичко, което знаете за операцията, чийто куриер сте. Не премълчавайте нищо. Ако не искате да ви предадем на господарите ви, трябва да ни сътрудничите напълно. Повтарям — напълно.

	* * *

	— Започна миналото лято — подхвана Головкин. — Една неделна вечер генерал Киров ме повика във вилата си — в частната си вила.
	— Къде се намира вилата?
	— Само на няколко километра от базата. Простичко място, но великолепно разположено. Тя си почиваше на слънце, в единия край на градината. — Той спря, като че ли част от спомена го притесняваше.
	— Моля ви, продължавайте. Нямаме много време.
	Той хвърли към огледалото мрачен поглед, несъответстващ на примирения му вид.
	— Генералът носеше лятна рокля без гръб и с голямо деколте. Беше правила слънчеви бани. Видях, че гърбът й е покрит със зловещи белези. Тя наметна шал около раменете си, но, смятам, намерението й беше да видя белезите — да ми напомни, че е била затваряна и измъчвана малко преди смъртта на Сталин. Напомняше ми, че е истински марксист, а не нагаждач или само „началство“…
	Не отговорих нищо.
	— Пихме по едно питие — продължи той — и тя ми каза, че се налага да помогна за една специална задача — строго секретна и с голямо политическо значение. Но участието ми нямаше да е голямо. — За първи път Головкин иронично се подсмихна. — Трябваше да направя четири пътувания до Далечния изток и да пренеса съобщения за агент, работещ в Хонконг, а после да й предам отговорите му.
	— Кой е агентът?
	— Китаец. Използва името Лин. Бил е внедрен в Хонконг преди много години.
	— Защо генералът не искаше да използва по-прост метод за свръзка?
	— В Хонконг няма съветско посолство. Наши дипломатически представители не са допускани там. Следователно Лин се нуждаеше от връзка, с която можеше да се среща другаде. Останах с впечатлението, че генералът не иска тези съобщения да минават през някое от съветските посолства или пунктовете на КГБ в чужбина. Тя държеше китаецът Лин винаги да осъществява връзката в различна страна, за да избегне привличането на внимание, ако пътува често до едно и също място.
	Разумно, помислих си аз, но какво всъщност правеше Киров, което да изисква такава тайнственост, че да избягват дипломатическите служби, та дори и КГБ? Бяхме в неведение.
	Головкин се срещал с Лин в Катманду, Рангун, Токио и Банкок. Настояваше, че само е носел съобщенията, но не е знаел съдържанието им. При едно от пътуванията носел съобщение за Лин. Следващия път взимал отговора. Имал два еднакви паспорта, предавал единия на Лин и се връщал в Лвов с другия, следващия път процедурата се повтаряла.
	— Значи сега имате съобщение от Лин за Киров?
	Той кимна.
	— И как й го предавате?
	Головкин изглеждаше озадачен.
	— Просто отивам в кабинета й и си оставям паспорта.
	— И не знаете нищо за операцията? Не знаете за какво става дума?
	— Знам, че Лин е посредник с Тайван. Генералът организира някаква помощ за Тайван — военна помощ, която трябва да е напълно тайна. Предполагам, че заплашва континентален Китай. Това е всичко, което знам. Аз съм просто куриер.
	Вярно е, по дяволите, помислих аз.
	— Това последното ви пътуване ли е?
	— О, не — каза Головкин. — В паспорта ми има доста въпроси до генерала, които се нуждаят от отговор. Организирал съм да се срещна с Лин отново — петото ми пътуване за десет дни.
	— Къде?
	— Тук, във Виена.
	— Защо? Защо не отидете пак на Изток?
	— Защото не остана много време вече.
	— Време за какво?
	— Не знам. Казах ви, наистина не знам.
	Очевидно го бяхме изцедили за момента, така че Шенк и Бауер го качиха в една от спалните. Той хапна малко хляб и наденица с бутилка бира и заспа на леглото напълно изтощен.
	Сандърс се върна от посолството с паспорта на Головкин, в който микроточките бяха възстановени. Той имаше фотоувеличения на съдържанието им. Нашите увеличители „Никон“ се различаваха от използваните от руснаците и снимките бяха странно нашарени. Но съдържанието се виждаше достатъчно добре — няколко диаграми и много неясен цифров код. Силно се надявах, че ще успеем да го дешифрираме.

	* * *

	В пет следобеда, когато Шенк и Бауер оставиха с колата Головкин на една празна, покрита със сняг улица близо до Гринцинг, вече беше тъмно. Операцията по изнудването завърши.
	Головкин каза, че датата на завръщането му във Виена е деветнадесети декември — вторник. Щеше да дойде през Унгария, с кола. Имахме безопасна къща близо до границата и той се съгласи да дойде до нея и да ни даде паспорта си, за да копираме микроточките. После щеше да продължи пътуването си и да се срещне с Лин. Щеше да се върне в Русия и след около няколко седмици да се върне във Виена с друга мисия — винаги използвал един и същ маршрут при пътуванията си на Запад. Това щеше да е последната му мисия — ние му предложихме политическо убежище и пенсия. Той каза, че би искал да отиде в Австралия. Казах му, че ако синът му иска и успее да мине границата, също ще получи убежище.
	Головкин не беше видял лица, с изключение на двамата австрийци. Сигурно беше разбрал, че сме американци или англичани, но не зададе повече въпроси. Бауер ни съобщи, че той въобще не проговорил в колата, докато карали надолу към Кахленберг. Когато го свалили, той просто им кимнал, взел очукания си куфар и тръгнал към светлините на селото. Там можел да хване трамвая към града — било последната му спирка.
	Казаха, че изглеждал много самотен, докато се отдалечавал в тъмнината.


>>	24.
>>	Нойзидлер Зее

	Два часа след като Головкин напусна ловната хижа, следите от нашето пребиваване там бяха заличени. Натоварихме всичко в БМВ-то и фолксвагена и се спуснахме по черния път към магистралата. Снегът скоро щеше да покрие следите от автомобилни гуми. Ако Головкин или някой друг решеше да отиде във вилата, нямаше да намери нищо друго, освен една празна къща, самотна между дърветата.
	Изпратих Рут в безопасния Лондон с копия от кодирания материал от точките в паспорта на Головкин. Казах й да ги даде веднага на криптоаналитиците. Смятах, че щом Лин е кодирал на ръка съобщението, компютърът трябва да го дешифрира за часове или дни. След това лесно щяхме да го преведем, независимо на какъв език е.
	Преместих се в сигурната къща на Сандърс до унгарската граница. Намираше се само на една-две мили от Нойзидлер Зее — мрачното езеро, което се простираше през границата, така че южният му бряг беше в Унгария. Някога постройката била ферма. Беше напълно изолирана и избрана, защото се издигаше на върха на нисък хълм, с чудесна гледка във всички посоки.
	С изключение на смяната на мястото, животът ни беше като в ловната хижа. Шенк и Бауер изпълняваха ролята на охрана, запалихме огромните австрийски, облицовани с плочки камини и зачакахме.
	На втория ден, потиснат от бездействието, аз подкарах колата надолу между голите дървета и заснежените поля към селцето до езерото, после покрай брега към границата. След около миля пътят свърши при нещо, което преди е било бариера на граничния пост — избеляла червено-бяла греда, легнала върху ръждясалите си поставки. Пътят зад нея беше разоран, тъй като граничният пункт отдавна не се използваше. От лявата ми страна телена ограда се простираше до тръстиките на брега. На равни интервали имаше наблюдателни кули. Една от тях се намираше на около стотина метра от мен и на нея се виждаха две дребни фигурки и очертанията на карабините им.
	Чувствах се все по-отдалечен от Катманду и Хонконг, където започна операция „Скорпион“, но стоенето тук, на границата, ми припомни всичко. Оградите и наблюдателните кули продължаваха по протежението на съветската империя, от Бяло море до Владивосток и Тихия океан. И някъде там, зад мрачната ничия земя, се намираше най-страшното правителство и най-добрата армия в света.
	Когато се върнах във фермата, Кен Джоунс ме чакаше там с телеграма от Хемлок. Лин се върнал в къщата си на върха и бил под постоянно наблюдение. Фу бил сигурен, че без проблем могат да го проследят по целия път до Виена. За съжаление, не бяха успели да дешифрират кода му, а това беше тревожно и неприятно.

	* * *

	На шестнадесети декември, Фу се намираше в бунгалото си в Лин Чиао и пишеше седмичния си доклад. Около шест вечерта звънна телефонът. Обаждаше се Чарли Йенг с новината, че Лин не е напуснал офиса си по обичайното време, макар колата му да се върнала на върха. Това можеше да означава, че се готви да отпътува. В списъците на авиокомпаниите за заминаващите полети нямаше човек на име Лин, а и той не беше телефонирал никъде от къщата си или офиса, но можеше лесно някой друг да му е направил резервация на фалшиво име. Фу потегли към Каулун с „А-Ма“.
	Три часа по-късно стоеше зад еднопосочно огледало на летище „Кай Так“ и наблюдаваше пътниците, качващи се на самолета на швейцарските аеролинии за Банкок, Бомбай и Цюрих. Офицерът от наркоотдела, който нормално заемаше стаята, услужливо беше оставил за Фу няколко бири. Когато видя Лин да се приближава, Фу с облекчение си отвори една. Лин мина покрай него. Изглеждаше като типичен преуспяващ китайски търговец в тъмния си костюм и черно дипломатическо куфарче. Беше взел такси до летището и купи билет първа класа до Бомбай на името на Чан, като плати в брой. От Бомбай имаше много полети до Европа.
	Фу се усмихна. Щеше да накара Фалън да вкара някого в самолета, когато спре за зареждане в Банкок, или да проследи Лин, ако слезе от самолета. Докладът му щеше да стигне до Лондон за един час. Когато и последният пътник се качи на борда и подвижният тунел бе изтеглен от ДС-то, Фу отиде до прозореца, който гледаше към блестящата писта. Не напусна летището, докато самолетът не излетя.
	Два дни по-късно Джоунс дойде да ми каже, че човекът ни е пристигнал и се е настанил в хотел „Империал“ на Ринга, в модната част на града — нищо, освен най-доброто за Лин. Следващият ден беше деветнадесети декември — денят, когато Головкин трябваше да се върне.
	Тази нощ спах лошо и се събудих преди зазоряване. Обръснах се в старомодната баня на фермата и си направих кафе в студената кухня. Головкин каза, че ще прекара нощта в Будапеща и ще премине границата около десет сутринта. Сандърс пристигна в девет и нагласи фотографското оборудване в кухнята. Там имаше килер с мивка и съвсем малко прозорче, на което той постави картон и превърна килерчето в тъмна стая. Червена крушка осветяваше единия ъгъл и придаваше напълно професионален вид на мястото.
	Направихме си още кафе, Сандърс запали цигара и седнахме да чакаме.

	* * *

	Стрелките на часовника показваха единадесет, а ние все още чакахме. До единадесет и половина Сандърс беше преполовил втория си пакет „Голоаз“ и кухнята беше потънала в облак син дим. Чакахме… и чакахме… и чакахме.
	Към дванадесет излязох навън, за да избягам от напрежението в кухнята. Стоях и отчаяно гледах към шосето с надеждата да видя някакво движение, така както човек на потъващ кораб отчаяно търси да зърне земя. Но полето беше абсолютно празно. Нещо сериозно се беше объркало.
	Почти изкрещях от облекчение, когато чух шум от двигател и черен мерцедес се появи между дърветата. Той бавно се изкачи по заледения път, а аз влязох в къщата. Както и преди нямаше да се показвам, а Шенк и Бауер щяха да се разправят с Головкин. Когато колата спря, аз гледах от горния прозорец. Този, който излезе, не беше Головкин, а Кен Джоунс. Той спринтира към вилата като състезателна хрътка.
	Отново слязох долу и го посрещнах.
	— Прекараха ни — изпъшка той. — Всичко се обърка, дяволско прецакване.
	— Какво, по дяволите, стана?
	Държали Лин под наблюдение, откак пристигнал, точно както бях заповядал. После, в десет часа тази сутрин, двамата мъже, които стояли на пост пред „Империал“, видели да докарват наета кола. Пет минути по-късно Лин се появил, влязъл в нея и потеглил навън от Виена.
	Те го последвали и уведомили Джоунс по радиото. Той оставил Харпър в посолството и тръгнал след тях, без да ни безпокои, защото Лин не трябваше да се срещне с Головкин преди следващия ден.
	— Мили Боже, можехте да рискувате с едно внимателно обаждане!
	— Съжалявам, мистър Нерн. Ужасно съжалявам. Мислех, че просто отива да се разходи, за да убие времето. Предположих, че цялото това чакане е изнервило и него както нас.
	— Той няма нерви — само стоманени въжета. — Треперех от яд. — И къде, по дяволите, отиде?
	— Тук, при езерото. Между тръстиките има път към брега. Той отиде там и зачака. После пристигна и друга кола — беше Головкин, разбира се.
	— Разбира се — ледено произнесох аз.
	— Ами… — Джоунс заекна. — Головкин му предаде един пакет — аз бях скрит в тръстиките и видях всичко, — поговориха за известно време и после си тръгнаха.
	— Проследихте ли ги?
	— Да, мистър Нерн, естествено. Лин се върна във Виена и едно от момчетата го последва с колата. Головкин отиде в Мьорбиш и спря пред едно кафе. Сега е там с бутилка вино и шницел. Другият ни човек е отвън. Спукахме гумите на Головкин, така че да не може да си тръгне прекалено бързо, и аз дойдох тук. Всички имаме радиостанции, за да можем да следим и двамата, но колата, която следи Лин, скоро ще бъде извън обсега. — Той отново се поколеба. — Това наистина беше най-доброто, което можеше да се направи.
	— Ама че отвратителна бъркотия — изръмжа Сандърс.
	Аз бях онемял. Не можех да повярвам, че Головкин се е върнал в Русия и е разправил какво му се е случило в ловната хижа. Ако го беше направил, трудно щяха да го пуснат да излезе отново, за да се срещне с Лин. Но защо, дявол го взел, се държеше по този странен начин?
	Все още се мъчех да открия някакъв смисъл в това, когато звънна телефонът. Джоунс изхвърча от кухнята, за да го вдигне. Върна се след няколко минути.
	— Обади се Дженкинс — този, който следеше Лин. Той отишъл право на летището, оставил колата и се качил на самолета за Рим.
	— Мамка му! Той ще вземе полет до Хонконг и ще си иде право вкъщи!
	— Не можем ли да помолим италианците да го приберат, преди да се качи на самолета? — предложи Джоунс. — Те са членове на НАТО.
	— Аз не искам да го прибирам. Ако го направим, просто ще предупредим отсрещната страна, че сме по следите им, и те ще ни измамят, като променят всичко.
	Отново ни прекъснаха — този път с пращенето на радиостанцията в джоба на Джоунс. Той се заслуша, после зададе няколко въпроса.
	— Това беше от Мьорбиш — съобщи той, когато пращенето прекъсна. — Головкин е напуснал кафето и сменя гумите на колата си. Трудно му е, защото болтовете са се заледили.
	— Надявам се, че копелето ще пипне двойна бронхопневмония — изръмжа Сандърс. — Е, не стой просто така! Върни се в Мьорбиш, за да го проследим.
	Джоунс ме погледна въпросително.
	— Да — казах аз. — Направи го. Имаш ли още един предавател в колата?
	— Да, разбира се.
	— Донеси ни го, за да можем да поддържаме връзка.


>>	25.
>>	Нойзидлер Зее

	Сандърс започна да опакова фотографското оборудване и да го прибира в багажника на колата, като благоразумно странеше от мен. Излязох навън и бавно се заразхождах около къщата, смазан от неочаквания развой на събитията. Макар да бях живял повече от седмица във фермата, за първи път забелязах, че оборът е пълен със стари варели за бензин. Бяха покрити с ръжда, но руските букви върху тях все още се разчитаха. Сигурно са останали, откак районът беше окупиран от руснаците след войната.
	Почти взех решение да прибера отново Головкин, когато на шосето се появи кола. В същия момент Сандърс изхвърча от къщата с радиото в ръка.
	— Току-що се обади Кен Джоунс — изкрещя към мен той, като озадачено сочеше към колата. — Това е Головкин — идва тук. Какво, смяташ, е намислил?
	— Головкин? Идва тук? — Шашнах се. — Не знам каква е играта му, Ник, но ще разберем! Ще го прикова към шибаната стена!
	Колата спря и Головкин излезе. Беше зачервен и залиташе, като че ли е изпил солидно количество вино за кратко време. Шенк и Бауер приближиха към него. Той ни изгледа един по един. Когато заговори, думите му бяха неясни, но агресивни.
	— Кой от вас е шева — шефа? — попита той на руски. — Искам свирача, а не маймуната.
	Вече бяхме минали етапа, когато имаше смисъл да крием лицата си.
	— Разумно ще е да поговорите с мен — рязко казах аз. — Влезте в къщата.
	Влязохме и петимата, Шенк и Бауер близо до Головкин като затворнически надзиратели. В кухнята той се отпусна на стол до масата.
	— Добре, аз съм тук — захили се нагло той. — Къде е билетът до Австралия?
	Сдържах гнева си доста трудно.
	— Трябваше да сте тук преди часове! Какво, по дяволите, се случи?
	Нямах намерение да споменавам срещата с Лин. Исках да видя дали Головкин ще ме излъже.
	Той тежко се отпусна на масата.
	— Имате ли кафе? Скапан съм.
	— Няма значение! — изкрещях аз. — Какво ви се случи тази сутрин? Не се опитвайте да ни правите на маймуни, защото ще ви откараме обратно през границата след един час!
	Той сви рамене.
	— Тя промени плановете. Наложи се да се срещна с китаеца веднага щом прекося границата — долу при езерото.
	— Значи паспортът ви е вече у него?
	— Какъв паспорт? — После си спомни и се ухили глупаво. — Не, тоя път няма точки. Само документи в плик. Директно от генерала до китаеца.
	— Какви документи? Къде са?
	— В китаеца. Тръгна си с тях — обратно за Хонконг.
	Бях готов да го ударя.
	— Ти, тъпо копеле! Искаш да кажеш, че просто си ги предал? Какво съдържаха? Видя ли ги?
	Головкин се разсмя.
	— Естествено — видях ги. Аз запечатах плика. Генералът ми се доверява, не помниш ли?
	— Е, какво гласяха те?
	Той отново се засмя, но студът в кухнята постепенно го отрезвяваше.
	— Бяха на чужд език — може би английски. Аз не мога да чета английски.
	С нарастваща ярост осъзнах пълния си провал.
	— Искаш да кажеш, че нямаш нищо за мен? В такъв случай оттеглям обещанието, което ти дадох. Заканата си остава.
	Не изглеждаше изплашен. Игнорира ме, запали цигара и издуха дима в лицето ми.
	— Кои сте вие? — попита той. — Мисля, че не ми казахте.
	— Не е твоя работа! — отвърнах грубо. — Не мисля, че разбирате положението, в което се намирате, майор Головкин.
	— Разбирам, господин американецо, или сте англичанин? Звучите като англичанин, но ако не знам кой сте, как мога да ви се доверя? Приемам предложението ви да заживея в прекрасния Запад, но не ви се доверявам.
	Головкин изглеждаше напълно трезв сега. Изправи се и ми се усмихна. Двамата австрийци се доближиха до него, но той ги отпъди с ръка.
	— Разкарай горилите, англичанино. Може и да ти обясня — каза той самоуверено и преглътна леко. — Имам копия от тези документи, които дадох на китаеца. Можеш да ги получиш веднага щом разбера какво ще стане с мен и видя, че се отнасяш, както е редно. Аз спазих моята част от сделката — сега е твой ред.
	С голямо усилие успях да запазя гласа си спокоен.
	— Как направихте копия от тези документи, ако те са толкова секретни?
	— Фотокопия, англичанино. Направени от мен в няколкото минути, когато документите бяха в офиса ми, преди да ги запечатат.
	Звучеше възможно.
	— Къде са тези копия, майоре?
	— Те представляват застраховката ми, англичанино. На сигурно място са. Някъде, където АЗ мога да ги намеря.
	— Как мога да знам, че наистина съществуват?
	Той отново сви рамене.
	— Съществуват. Винаги можете да ме върнете обратно, ако не ви ги дам. Но за това къде са — ще трябва да ми се доверите. Както аз съм принуден да ви се доверявам…
	Ударих с юмрук по масата и изръмжах:
	— Добре, достатъчно! Седнете и замълчете!
	Двамата австрийци го бутнаха на стола, а аз излязох навън. Сандърс ме последва. Облегнах се на оградата, докато Сандърс претърсваше колата на Головкин. Имаше малка вероятност те да са там. Наблюдавах как Сандърс разглежда седалките за дупки, в които може нещо да се скрие, как разпорва тапицерията на вратите с джобния си нож.
	Гневът ми понамаля и реших, че вярвам на историята на Головкин за променените ангажименти. Ако Киров е толкова умна, колкото мислех, нормално беше да подсигури предаването на документите по най-добрия начин. От нейна гледна точка идеално беше, че само няколко часа след като Головкин прекоси австрийската граница, Лин щеше да е обратно в самолета за Хонконг.
	Головкин се държа вбесяващо и когато съобщи, че е копирал документите и ги е скрил, се изкуших да го предам на Шенк и Бауер за кратка обработка. Но в държането му имаше известна логика — дори можех да разбера това, че беше спрял за един час в Мьорбиш, докато ние се потяхме от напрежение във фермата.
	Иззад невзрачните, сиви черти на Головкин се опитваше да се покаже упорита, нападателна личност. Някога беше познавал себеуважението и то не бе напълно забравено. В този ден той се местеше от тридесетте и пет години служба в КГБ към бог знае колко години зависимост от западна организация, която според него можеше да се окаже също така зловеща. Заради доказателствата срещу него, които му бяхме представили, той нямаше друг избор, освен да изпълнява нарежданията ни и после да приеме предложението ни за убежище. Можех да разбера желанието му да си почине между двата затвора, да остави един час само за себе си и на спокойствие да изпие бутилка вино.
	Бях сигурен и в нещо друго. Ако при връщането си в базата на Киров той беше разказал за изнудването, нямаше да е тук — щеше да си е признал всичко до последната подробност, доброволно или чрез мъчения, и вече щеше да е мъртъв.
	Върнах се вътре. Ако идеите ми бяха верни, все още можехме да спасим операцията.

	* * *

	Головкин ме изгледа очаквателно, когато затворих кухненската врата.
	— Аз ще говоря. — Тонът ми беше нарочно груб. — Първо — информацията от скритите документи няма да ни е от полза, освен ако я получим сега. Второ — ако оставя моите хора да се поразговорят с вас, след час-два ще ми се молите да ми съобщите къде точно са документите. Просто ще натикат члена ви в една фасонка и ще включат тока, а вие, Головкин, ще проговорите, със сигурност ще проговорите.
	Видях животинския ужас, който познавах от ловната хижа, да се връща в погледа му.
	— И, трето — склонен съм на компромис. Кажете ми къде са документите и ние ще ви докажем добрите си намерения.
	— Как ще ми докажете?
	Дързостта и нахалството му си бяха отишли. Той направи своя жест, но знаеше, че картите са у нас.
	— Довечера ще отседнете във Виена при вашия приятел Гречко. Предполагам — той ви очаква?
	— Да.
	— Добре. Трябва да продължавате да се държите нормално пред очите на съветските си колеги. Утре ще отидете с един мой приятел да наемете сейф в банката — не в града, някъде в предградията, достатъчно далеч от вашето посолство и „Шифмюленщрасе“. В този сейф ние ще оставим за вас виза, с която ще влезете в Англия, самолетен билет до Лондон и хиляда лири в банкноти.
	Погледнах към Сандърс и той ми кимна в знак, че всичко може да бъде изпълнено.
	— Вие ще вземете ключа. Ще инструктираме банката да не позволява на никой да отваря сейфа в продължение на две седмици. По всяко време след тези две седмици вие можете да извадите съдържанието и да си изберете полет до Лондон. Щом пристигнете, ние няма да имаме друг избор, освен да ви осигурим политическо убежище — замесени сме в идването ви там. Ще ви дам телефонен номер, на който да се обадите, когато пристигнете в Лондон. После следва всичко останало. А ако две седмици е прекалено скоро, ще се окаже, че ти се налага да почакаш. Да се надяваме, че това няма да стане.
	Головкин се замисли за първи път. Най-после проговори монотонно:
	— Синът ми няма да дойде.
	— Искате да кажете, че сте го питали? — изкрещях аз. — Не трябваше още да правите това!
	Той нещастно поклати глава.
	— Не, не съм го питал. Просто си знам, че няма да дойде.
	Головкин спря отново, после колебливо запита:
	— Кога мога да я видя — Анна?
	— Когато пристигнете в Англия.
	Надявах се, че тя ще издържи дотогава. Той отново доби изплашен вид.
	— Не искам да се връщам в Лвов. Мислех да се престоря, че съм болен, и да остана във Виена. Имам малко кордит от един куршум. Ако го глътнеш, качваш температура — правехме го в армията преди години, за да избегнем наряд. Или може би вие имате лекарства, които…
	Прекъснах го:
	— Ще обсъдим това по-късно. Може да се наложи да се върнете, за да не възбудим подозрения. Но, първо, приятелю, къде са документите?
	Головкин не започна да се будалка отново.
	— Зарових ги в една найлонова чанта, в развалините на къща, покрай която минах малко след като прекосих границата.
	— Заведете ме там сега — кротко помолих аз. — И ми се доверете, че ще спазя моята страна от сделката.

	* * *

	Намерихме документите след около час. Головкин ни заведе до развалините на една къща, близо до главния път, на няколко мили след границата. Беше тъмно, но фенерчето на Сандърс хвърли достатъчно светлина върху разкапващата се зидария. Леден вятър духаше през счупените рамки на прозорците и черните дупки, където някога са били вратите.
	Головкин коленичи в един ъгъл и се зарови в купчина натрошени тухли и мазилка. Документите бяха грижливо сгънати в найлонова чанта. Той ми ги подаде. Изтърсих циментовия прах и ги разгледах на жълтата светлина на фенерчето.
	Всичките бяха на английски — американски английски, напечатани на различни видове машини. Някои от листата имаха печат „Американски държавен департамент“ или ЦРУ. Нямаше съмнение, че оригиналите са били истински. Имаше определен страховит талант в начина, по който Киров използваше противната страна. Беше доста объркващо, но самоуверено. Но това, което прикова вниманието ми, беше съдържанието — ако моите подозрения се окажеха основателни, положението щеше да е ужасяващо.
	Оставихме Головкин да отиде сам до Виена. Сандърс шофираше пред него с безумна скорост и след по-малко от час се намерихме на стъпалата на посолството на „Райснерщрасе“ и чукахме на охраната, за да ни отвори.
	Забързано съставих шифрована телеграма до Лондон, в която молех дежурния да докладва съдържанието й на шефа на службата. Дадох я на чиновника да я изпрати.
	— Ууу! — каза той, като гледаше към неразбираемите групи цифри. — Светкавица? Не виждам много такива.
	Докато чакахме отговора, Сандърс извади бутилка уиски и наля две щедри дози.
	— Знам, че съм само шофьор — каза той, — но ще ми кажеш ли за какво всъщност става дума?


>>	26.
>>	Лондон

	Срещата се състоя в стая А в правителствения офис, гледащ надолу към градината на „Даунинг стрийт“ №10. Прозорците бяха затворени заради студа, но можеше да се чуе глухият звън на Биг Бен, който удари единадесет, когато влизах в стаята.
	Един час след изпращането на телеграмата ми за Лондон се получи отговорът — не от дежурния офицер, а от Йън Уокър, самия шеф на службата. Изведнъж всички системи заработиха. Уокър изпрати военен самолет да ме прибере от Виена заедно с документите. Пристигнах в Нортолт около четири сутринта и ме закараха право вкъщи.
	Сър Йън Уокър беше шотландец, култивирал у себе си строго лаконични маниери. Не каза нищо за това, че е бил изваден от леглото посред нощ от дежурния офицер. Позволи си само едно „проклетите копелета“, когато му показах документите.
	В седем беше вече на телефона и молеше за ранна среща с министър-председателя. Десет минути по-късно тя беше уредена и Уокър потегли в роувъра си, каран от шофьор. Жена му ми направи кафе и бъркани яйца, после тръгнах през градината към реката. Там имаше малко кейче с липсващи тук-там дъски. Два лебеда плуваха в сивите води.
	В девет Уокър ми се обади и каза, че са насрочили събранието за единадесет часа. Дойде кола и аз се настаних благодарно на кожените възглавници, като се наслаждавах на кратката си екскурзия в лукса. Не бях свикнал на такъв живот.

	* * *

	Този път във величествената стая бяхме само девет човека. Правителственият секретар — сър Томас Кен — ръководеше срещата. Кроткото му, почти нерешително държане прикриваше мозък като компютър и властта на чиновника, който е бил доверено лице на трима министър-председатели.
	Другите бяха Уокър, колегата му — генералният директор на службата по сигурността, — постоянните секретари от министерствата на отбраната и външните работи, един генерал и един вицеадмирал. С изключение на полковника от кралските морски сили, който беше дошъл заедно с другите военни, аз бях единственият човек в стаята без благородническа титла. Ако изобилието на ордени можеше да гарантира успех, щяхме да разрешим случая за половин час.
	На масата лежаха копия от документите, донесени от Головкин, и преписи от дешифрираните микроточки, които преснехме по време на разпита в ловната хижа. Помислих си за мъжете, които умряха, и момичето, измъчвано в едно хонконгско мазе, за да можем ние да се доберем до тези документи. Около десетина минути бъбрихме за други неща, после влезе една жена в син гащеризон и ни донесе обичайния рядък чай и две чинии бисквити.
	— А, шоколадови бисквити — любимите ми — кимна Кен и почука с лулата си по един пепелник, за да въдвори ред.
	Вратата се затвори и чухме охраната да заема местата си отвън. Кен се обърна към мен:
	— Всички ние прочетохме документите за „Скорпион“, Нерн, и колкото по-бързо започнем да обмисляме какъв съвет да дадем на политиците ни, толкова по-добре, още повече — наближава Коледа. Вярвам, че ще бъдете така любезен да ни предадете в резюме положението.
	— Ще направя всичко възможно, председателю.
	Разказах историята, точка по точка. В продължение на двадесет минути никой не ме прекъсна.
	Започнах с Киров и Лин. Обясних, че съществува изключително мощен и властен офицер в КГБ, който поддържа дългогодишна връзка с китаец, бивш комунист, а сега агент на националистите в Тайван. Този китаец, Лин, действа в Хонконг и има мрежа от агенти по всички граници на Китай, от Непал до Япония.
	Киров и Лин са двама способни, опитни работници, които са се запознали при участието си в партизанската война в Индокитай след Втората световна война. Сега бяха създали комуникационна верига, толкова сигурна и секретна, че беше почти недосегаема за външна намеса. Нито посолствата на Съветския съюз, нито резидентурите на КГБ в Далечния изток бяха замесени. Ние самите никога нямаше да разкрием съществуването й, ако преди шест години не се беше състояла случайната среща между наш офицер, който работи по сегашния случай, и една рускиня — политически бежанец.
	На това място Кен спря да пуфка лулата си и насочи към мен сдъвкания й край.
	— Тази връзка, установена от генерал-майор Киров с Лин, само връзка с агент ли е, или представлява контакт между Съветския съюз и китайското националистическо правителство?
	Казах, че най-важният аспект е това, че е била използвана за създаване на тайни връзки между двете правителства.
	— Спомнете си, че колкото и да е силна омразата между Съветския съюз и Китай, руснаците признаха Китайската народна република веднага щом Мао завзе властта през 1949 година. Така че руснаците са отхвърлили претенциите на националистите те да са законното правителство на Китай още от самото начало. Никога не са имали посолство в Тайпе.
	— Благодаря — каза Кен. — Моля, продължете.
	Обясних, че част от материала от микроточките на Лин беше рутинна разузнаваческа работа за придвижване на войски в Китай и други подобни. Но основното откритие беше, че руснаците тайно осигуряваха военна помощ за Тайван. Нямаше начин да разберем дали това е нещо скорошно, или е продължавало с години. Но каквото и да се беше случило в миналото, настоящият план включваше ядрени оръжия.
	Събранието мълчаливо се втренчи в мен.
	— Колко? — запита Кен. — Какъв вид?
	— Тридесет — отговорих аз, като че ли говорехме за резултат от тенис мач. — Включват малки атомни оръжия и някои по-големи водородни — по мое мнение от десет до сто килотона. Неясното е дали руснаците доставят бомби, които могат да бъдат пуснати само от самолет, или бойни глави, които влизат в ракета.
	— Вероятно бомби — намеси се човекът от отбраната. — Тайван има доста подходящи самолети — стари американски бомбардировачи и някои нови — F4. Но още нямат ракети. Поръчали са от Италия и Израел. Те са за обикновени експлозиви, естествено, макар бойните глави да могат лесно да бъдат сменени. Но всичко това е за бъдещето.
	— Тайван с ядрени бомби или ракети представлява доста неприятна перспектива — забеляза председателят кротко.
	— Ето къде сме, джентълмени. Руснаците в една от най-охраняваните и тайни операции, създавани някога, смятат да предадат на китайските националисти тридесет ядрени оръжия, като без съмнение всяко от тях е способно да изравни Пекин със земята.
	— Как? — озадачено попита човекът от отбраната. — Искам да кажа — лесно е да се договаряш за оръжия, но как, по дяволите, ще ги пренесат от Урал или където другаде строят проклетите неща, на остров близо до Китай?
	— Както разбрах. — Кен посочи документите по масата. — Съвсем просто — с кораб. Също като пратката ракети за Куба през 1963 година, но този път тайно. Вярно ли е, Нерн?
	— Съвсем правилно, сър, а ние го разкрихме почти прекалено късно, за да се намесим. От тези документи изглежда, че оръжията — бомби, бойни глави, каквото ще да е, — ще напуснат Владивосток на товарен кораб след четири дни. Около три дни по-късно ще пристигнат в Тайван. Вероятно нарочно са избрали коледните празници — допълнителна сигурност, докато Западът празнува.
	— Защо е цялата тази тайнственост? — избумтя адмиралът. — Какво им пука, че ние ще разберем?
	Хамилтън от Министерството на външните работи изглеждаше шокиран.
	— Съветският съюз е една от великите сили, която подписа договора за неразпространение на ядрени оръжия — остро каза той. — Имат задължения в договора, заедно със Съединените щати и нас, да предотвратяват разпространението на ядрени оръжия в други страни, освен петте, които вече ги имат — Съветския съюз, САЩ, Франция, Китай и ние. На всичко отгоре, те би трябвало да са комунисти. Не мисля, че братята им марксисти по света ще харесат идеята Москва да продава ядрено оръжие на правителство, което е фашистки остатък от тридесетте години. Достатъчно лошо щеше да е помагат на Тайван в създаването на техни собствени оръжия. Но да им поднесат завършената стока на поднос… това си е тотално съсипване на вярата, международно престъпление.
	— Това не ги спря да нахлуят в Унгария и Чехословакия — измърмори адмиралът.
	— Точно така — кимна Хамилтън. — А в това, което вършат сега, има известна варварска логика. Руснаците се страхуват от Китай, затова дават на Тайван възможността да заплашва с ядрено оръжие другия фланг на китайското чудовище. Не могат да го направят открито, но има логика да го извършат тайно и никой да не узнае нищо. Политбюрото е цинична и отчаяна банда. Неспокойствие у дома, недостиг на храна, вечна заплаха от Китай…
	— Изключително разумно — изръмжа Кен от мястото си.
	— Но как националистите ще обяснят придобиването на ядрени оръжия, без да са пазарували от руснаците?
	— Те не трябва да правят публично съобщение, председателю — казах аз. — По-ефикасно ще е, ако новините изтичат постепенно: правителството в Пекин ще се страхува, че Тайван има ядрено оръжие, после ще разбере, че страховете му са били основателни. А Тайван не трябва да обяснява нищо на никого, дори могат да намекнат, че сами са произвели оръжията в таен завод или че са ги получили от американците. Руснаците са им дали документация, която може да внуши идеята, че оръжието идва от Съединените щати.
	— Това е, което сте научили във Виена, нали? — попита Кен и посочи документите по масата.
	— Да. Последното съобщение от Киров не беше шифровано, а на английски — американски английски — върху оригинална хартия от щатския държавен департамент. Указана е датата на пристигането на товарния кораб в Тайван. Ако новините се разпространят, националистите трябва само да подхвърлят тези документи, и Вашингтон ще бъде набеден веднага.
	— Трябва да кажа — обади се Хамилтън, — всеки ще повярва на това. Просто ще го отдадат на поредното налудничаво действие на администрацията на Картър.
	— Ако лъжата е достатъчно голяма, всеки ще повярва — съгласи се председателят. — Но нали Картър е за Китай и против ядрените оръжия?
	— Картър може да е — разпери ръце Хамилтън. — Но в администрацията е такава бъркотия, че е напълно възможно Пентагонът и ЦРУ да проведат операция зад гърба на президента. Случвало се е и преди.
	Всички мълчаливо се съгласиха с това. Биг Бен наруши настъпилата тишина.
	— Добре, джентълмени! — Кен върна събранието към дневния ред. — Ето го проблема и той може да доведе до твърде неприятна ситуация в Далечния изток.
	Съвършеното изявление на годината, помислих си аз.
	— Какво ще правим?
	— Защо да правим нещо? Не можем ли просто да ги предадем на американците? — запита човекът от отбраната.
	— Не. — Тонът на Кен изведнъж се изостри. — Ние разкрихме всичко това под носа им. Естествено, ще съобщим на американците, но мисля, че министър-председателят няма да иска да се крие зад гърба на президента.
	— Ами китайците? — настоя Отбраната. — Не можем ли да уведомим Пекин и да ги оставим да се оправят с това?
	— Едва ли. — Хамилтън изглеждаше уморен. — Трябва да обезвредим руския план, защото той ще дестабилизира района на Далечния изток, но не можем да си позволим да изглежда, че сме на страната на Китайската народна република. Имаме връзки и със Съветския съюз…
	— Голяма работа! — изръмжа адмиралът.
	Кен се обърна към мен:
	— Имате ли предложение, Нерн?
	— Не точно, господин председателю, но ми се струва, че се налага да решим три проблема. Първо, трябва да сме сигурни, че тези оръжия никога няма да стигнат до Тайван. Второ, нужни са ни доказателства, с които да покажем пред другите страни какво се опитват да направят руснаците. Трето, с тези доказателства трябва да подплашим достатъчно Москва, за да изоставят те плана и никога отново да не се опитат да го осъществят.
	— Напълно съм съгласен, председателю — присъедини се Хамилтън. — Можем да опитаме да отправим дипломатическа нота заедно с американците, и то веднага…
	— Съмнявам се, че това ще спре отплаването на товарния кораб — каза меко Кен. — Просто ще вземат всички мерки корабът да не може да бъде идентифициран.
	Чуха се и други идеи около масата. Хамилтън настояваше, че Тайван трябва да бъде предупреден. Всички се съгласиха, но не изглеждаше вероятно, че това ще спре отплаването на кораба. Накрая моят шеф — Уокър — „прекрати дрънканиците“, както той сам се изрази. Откак преди час събранието започна, той не беше казал нито дума. Сега проговори за първи път.
	— Да потопим проклетия кораб — предложи той.
	Настъпи ледена тишина. Осем чифта очи се обърнаха към Уокър, някои озадачени, други раздразнени.
	— Военни действия ли предлагате? — рязко запита Хамилтън.
	— Нямаме достатъчно кораби около Китай — протестира адмиралът. — Не и след ужасните съкращения.
	— Не съм сигурен, че съвсем правилно схващам мисълта ви, Уокър — каза Кен, който беше изоставил навика си да нарича шефа ми „С“.
	Уокър се изправи и бързо отиде до картата на света, закачена на стената срещу прозореца. На другите две стени имаше огромни мраморни камини.
	— От Владивосток до Тайван има около хиляда морски мили. Единственият възможен маршрут за товарния кораб е през Корейския пролив. — Той показа с молива си на картата. Очите му гледаха проницателно изпод гъстите вежди. — Тук, между края на Корея и южния японски остров Кюшу.
	Той замълча нарочно, за да е сигурен, че е приковал вниманието на останалите.
	— В този пролив корабът трябва да се натъкне на стара мина, останала от Втората световна война, очевидно непочистена от японците. В най-лошия случай ще потъне в плитките води. В най-добрия ще бъде спасен от кораб на японските военноморски сили…
	— Имаш предвид Морските сили за самоотбрана — възрази Хамилтън.
	Уокър не му обърна внимание.
	— … и закаран в залива Хаката, където ще бъде изтеглен на брега. Мисля, че това ще реши всичките три проблема, за които спомена Нерн.
	Той обърна гръб на картата и отиде на мястото си. Последва тишина.
	— Разумно е — каза Хамилтън неохотно. — Японците са абсолютно против, дори съюзниците им да разполагат ядрени оръжия на тяхна територия или в техни води — много са чувствителни на тази тема след Хирошима и Нагасаки. Ако се осъществи, предложението на Уокър ще бъде твърде притеснително за руснаците.
	Председателят не позволи повече обсъждания.
	— Значи ракетите никога няма да достигнат до Тайван — резюмира идеята той. — Но ще отидат в приятелски (японски) ръце, заедно с руския кораб, който ги пренася, като доказателство. Това трябва да е достатъчно да попритесни руснаците. Да не споменавам и тридесетте съветски бомби, които ще бъдат разучени от нашите експерти.
	— Те няма да са нови — каза Уокър. — Тези оръжия трябва да са на поне двадесет години. В противен случай руснаците нямаше да са готови така лесно да се разделят с тях.
	— Но как, по дяволите, можем да сме сигурни, че корабът ще се натъкне на мина? — извика адмиралът.
	Кен се обърна към младия полковник от военноморските сили. Усетих, че и преди бяха работили заедно.
	— Полковник Торн, вие представлявате Кралските военноморски сили и по-малко познатата Служба за специални кораби.
	— Ескадра специални кораби, сър.
	— Извинете ме, Ескадра специални кораби. Смятате ли, че можете да измислите нещо, което да осакати един кораб така, че да изглежда като сблъсък с мина?
	— Естествено. Има поне един вид дистанционно управлявано торпедо, което може да свърши работата. Но ще се нуждаем от разрешение да действаме в японски води и от сигурна идентификация на кораба. — Той се изкашля извинително. — Не искаме да потопим някой друг.
	— Може ли да се уреди за един-два дни — Нерн спомена, че корабът ще отплава след четири дни?
	— При положение че можем да изпратим със самолет оборудването още днес, да.
	— Трябва ли да намесваме японците, председателю? — обади се Хамилтън. — Струва ми се ненужно усложнение, да не говорим, че знаещите ще станат прекалено много. Тяхната сигурност е скапана. Дори нямат официален закон за секретността.
	Кен се обърна към адмирала:
	— Имаме ли подходящ кораб в Хонконг за транспортиране на специалния екип, да кажем, на около стотина мили от Япония, след което ще пътуват в бърз патрулен катер?
	— Има две фрегати и един самолетоносач в Хонконг в момента — колебливо отговори адмиралът.
	Председателят продължи да сумира и разпределя задачите. Службата на Уокър щеше да отговаря за откриване на товарния кораб и определяне времето за операцията. Не се съмнявах, че Фу има някой във Владивосток, който може да идентифицира кораба. Специалната ескадра щеше да го осакати. В залива на Кюшу имаше доста солиден брой кораби на японската самоотбрана, които да закарат руския съд на брега. Министерството на външните работи щеше да уведоми американците, но не прекалено бързо.
	— Разбира се, джентълмени, това са само препоръки — каза Кен в заключение. — Ще докладвам на министър-председателя и ще поискам одобрението му малко по-късно днес.
	Препоръки или не, той уверено продължи да инструктира адмирала и полковника. На мен нареди да изготвя писмен план до пет часа. Кен приключи събранието точно в един без петнадесет и когато охраната отключваше вратите, го чух да кани Уокър на обед в клуба си. Имах чувството, че дори тази сутрин да беше избухнала Третата световна война, сър Томас Кен щеше някак си да успее да приключи работата преди времето за обед.


>>	27.
>>	Лондон и Хонконг

	Завършихме планирането рано тази вечер. Работихме в прекалено отопленото мазе на правителствения кабинет. Две строги дами в еднакви костюми напечатаха сложния график на операцията. Дамите изглеждаха, като че ли са стояли тук от Втората световна война насам. Копията бяха четири. Сър Томас Кен отнесе едното. Той се появи с вечерен костюм около шест часа.
	— Отивам да участвам в един коледен концерт — обясни той. — Трябва да се видя с министър-председателя и секретаря на отбраната преди това. Хамилтън ще се погрижи за човека си от Министерството на външните работи.
	Полковникът от военноморските сили Торн съобщи, че е уредил аз и той да летим за Хонконг на следващата сутрин.
	— А пиратите от специалната ескадра? — попитах аз. — Те как ще стигнат дотам?
	— Вече тръгнаха, старче. Излетяха от Линхам днес следобед с цялото си оборудване. Ще вземат бърз патрулен катер от флотата в Хонконг, но с изключение на него имат всичко друго необходимо.
	— Бързо го свършихте.
	— Винаги сме на пост, старче. Те са свикнали да се разправят с терористи — вашата задача ще е лесна работа за тях. Само дето проваля Коледата, за съжаление.
	Върнах се в службата, за да инструктирам Рут, която оставаше в Лондон, за да координира това, което щеше да се случи през следващите няколко дни. Според завишените стандарти на Кен, тя беше малко млада за работата, но това ни спестяваше намесването на още хора в операция „Скорпион“, което се налагаше от сигурността, а и Рут щеше да докладва направо на Уокър.
	Рут ме закара обратно до Чизуик и аз я запитах дали ще иска да прекара Нова година в Япония, когато всичко приключи.
	— Мислех да отида при родителите си в Съсекс за коледната вечер — каза тя замислено. — А после имам един месец отпуска, защото вече няма да има работа за мен.
	— Ще се нуждаем от куриер малко след Коледа. Ще има рапорти за това, с което се занимават дипломатите в Москва, след като корабът бъде потопен или изтеглен на сушата. Някой трябва да ги пренася за мен. И спокойно можеш да го правиш ти като кралски куриер. Можеш и да прекараш известно време в Хонконг, ако искаш.
	— Прекрасна идея, Дейвид. — Тя стисна ръката ми. — Ще го направя, ако шефът се съгласи.
	Стигнахме до апартамента около девет часа. За първи път от три седмици нямах какво да правя и не бях вързан в някоя безопасна квартира. Така че отидохме до „Уей Хей Уей“ в Барнс и хапнахме чудесна китайска вечеря. Но после Рут ме целуна целомъдрено по бузата и настоя да се прибере сама у дома.

	* * *

	В седем сутринта се позвъни на вратата. Мислех, че е колата, която ще ме закара до летището, обаче се оказа един от куриерите за спешни поръчки, с черна каска и очила. Подаде ми запечатан плик.
	— От дежурния офицер, сър — каза той и влезе в коридора. — По-добре да почакам, в случай че ще има отговор.
	Отворих плика. Беше шифрирана светкавична телеграма от Виена.
	— О, Боже — измърморих аз.
	Сандърс съобщаваше, че Кен Джоунс се уговорил да се срещне с Головкин в една банка в предградията тази сутрин. Взел самолетния билет, визата и парите в брой, точно както аз бях обещал, и чакал пред банката повече от час. Головкин не се появил.
	Джоунс не се разтревожил прекалено много. Головкин можеше да се е забавил в съветското посолство, където да предава доклада си за успешната среща с Лин, а и лесно можеше да се обади на Джоунс и да си уредят друга среща. Но той не осъществил контакт през целия ден и около седем вечерта Джоунс, който говореше перфектен руски, решил да се обади в апартамента на Гречко, където беше отседнал Головкин. Непознат мъжки глас отговорил на позвъняването.
	— Там ли е Николай? — попитал Джоунс.
	— Не. Кой го търси?
	— Негов приятел. Кога ще се върне?
	— Не знаете ли? Наложи му се да замине за Лвов тази сутрин. Вече няма да се върне тук.
	После телефонът бил затворен.
	Ужасен от намека, Джоунс докладвал на Сандърс, който бързо се свързал с познатите си от виенската полиция. Имало полицай, който дежурел пред руския блок по двадесет и четири часа, както е с всички дипломатически представителства в града.
	Проверили дневните рапорти. Късно тази сутрин трима мъже пристигнали в кола с унгарски номера. Тръгнали си двадесет минути по-късно, като почти носели четвърти човек, който миришел на алкохол и изглеждал в безсъзнание.
	— Пиян! — казали те на полицая. — Толкова рано сутринта!
	Почувствах ужас да свива стомаха ми. Дали Головкин пак се беше напил и провалил цялата операция? Или са открили връзката му с нас и са го арестували? Нямаше начин да разберем. Всичко, което можехме да направим, беше да продължаваме и да видим дали корабът ще отплава. Ако не отплава, значи сме изгубили играта. Щяха да свършат работата си друг път, когато ние не сме подготвени.
	— Благодаря — казах аз на куриера. — Няма да има отговор.

	* * *

	Торн и аз бяхме посрещнати на летището в Хонконг от кола на военноморските сили, която ни закара право до Тамар. Слязох от колата пред оградата на купчината сгради край брега. Торн отиде да провери „приятелчетата“ си, които се упражняваха да потопяват кораби и да убиват хора, някъде от другата страна на острова.
	Дребничък офицер ме поведе покрай спретнатите морави към главната сграда, където ме чакаше Фу. Говорихме в кабинет, който гледаше към залива. Когато му разказах за съветския план, той реагира с нехарактерна за него емоционалност.
	— Това е зловещо, Дейвид. — Тонът му беше горчив и ядосан. — Преди години можеше да бъде разбрано. По време на Културната революция Китай беше опасен и непредсказуем. Тогава този план също щеше да е подъл, но поне разбираем. Но сега, когато Пекин се опитва да възвърне цивилизацията там, това е просто цинично подстрекаване към война!
	Избухването му ме изненада, защото бях свикнал с ненакърнимата му фасада на твърд професионализъм. Но после той сви рамене.
	— Да вървят по дяволите. Какво искаш да направя?
	Заговорихме по работа. Да, той имал агент, който работи като докер във Владивосток. Човекът ще може да идентифицира товарния кораб и да докладва, когато той потегли. Колко време имаме?
	— Три дни — отговорих аз.
	— Господи — не улесняваш нещата. Но вероятно ще мога да установя радиовръзка довечера. Трябва да стане.
	— Ще имаме нужда и от лек самолет, за да проследим кораба в Корейския пролив и да го идентифицираме пред специалната ескадра. Те ще трябва да изпратят торпедото си от няколко мили разстояние — извън японските териториални води, ако е възможно.
	— Военните не могат ли да ти намерят самолет?
	— Не. Близо до Северна Япония ще патрулира наш кораб и капитанът ще ни уведоми, когато товарният съд напусне Владивосток, така че да можем да го прихванем при преминаването му покрай корейския бряг. Но после ще трябва да се оправяме сами. Не можем да си позволим при потапянето му наоколо да има британски самолети. Трябва да прилича на инцидент — мина от Втората световна война, която си плава из морето.
	— Ясно. Витлов самолет ще свърши ли работа? Не е много бърз.
	— Идеално.
	— Добре. Имам приятел, който ще ми заеме „Чесната“ си, без да задава въпроси.
	Сигурен съм, че имаш, помислих си аз, като се чудех с какъв вид престъпна дейност се занимава този приятел.
	Фу като че ли прочете мислите ми.
	— Човекът е борсов брокер от Хонконг — поясни той с лека усмивка. — Дължи ми няколко услуги. Можеш ли да управляваш самолета сам?
	— Мили Боже, разбира се, че не.
	Той кимна сериозно.
	— Тогава аз ще го направя. Няма да е разумно да използваме пилота на моя приятел.
	— Искаш да кажеш, че имаш документ за пилот?
	Този човек винаги ме изненадваше.
	— Естествено, Дейвид. В нашия странен занаят понякога ми се е налагало да посещавам места, където не мога да стигна по друг начин, освен да летя.
	Уговорихме се да се срещнем в Хаката, главния град на Кюшу, след два дни. Фу каза, че там има малко летище, което е използвал преди.
	Той щеше да говори и с Торн и да уреди инсталирането на радио в „Чесната“. То трябваше да е същото, като тези, използвани от специалната ескадра.
	— Да може да приема и изпраща компресирани съобщения. Не искаме японците да ни подслушват.
	Фу ме изгледа любопитно.
	— Искаш да кажеш, че японците не знаят за операцията, така ли, Дейвид?
	Поклатих глава.
	— Не и докато не свърши всичко.
	— Може да не им стане много приятно… ами Китай? Те са тези, срещу които са насочени оръжията — те кога ще узнаят?
	— Нямам идея, Бен. Това е работа на политиците и дипломатите. Предполагам, че ще ги уведомят чрез посолството в Пекин. — Знаех, че това звучи уклончиво.
	— Надявам се, ще бъдат информирани, Дейвид, и то скоро. Да не бъдат уведомени, ще е почти толкова лошо, колкото това, което правят руснаците.

	* * *

	Головкин беше сам в апартамента, когато чу звъненето на предната врата. Имаше над час, за да стигне до банката в предградието, където да се срещне с Джоунс, и планираше обиколен маршрут с трамвая и такси, за да не може да бъде проследен. Нямаше причина някой да го следи, но предпазливостта никога не е излишна.
	Той пъхна картата на Виена под възглавницата и отиде да отвори. Трима мъже се хвърлиха върху него. Той падна на пода и се опита да се измъкне от ударите на тежките обувки. Единият го ритна болезнено в кръста, другият — в слабините. Стомахът му се преобърна от кошмарната болка.
	Чу остра заповед на руски: „Намерете бутилка коняк! Ще напръскаме дрехите му, за да изглежда пиян.“ Последва друг удар, главата му като че ли експлодира и той загуби съзнание.

	* * *

	Когато се свести, откри, че е притиснат между двама мъже на задната седалка на някаква кола. Третият шофираше. Колата спря и той видя, че чакат на граничния пункт. Отвън имаше бетонна постройка, на която висеше унгарското знаме. Австрия се намираше вече зад тях. Шофьорът показа някакви документи на граничаря, който вдигна бариерата и им даде път. Колата отново набра скорост.
	Цялото тяло го болеше и миризмата на алкохол от дрехите му го задушаваше. С усилие Головкин запита:
	— Къде отиваме?
	— Млъкни! — изръмжа единият от мъжете.
	Головкин се замисли за възможностите. Как бяха научили? Защо го хванаха по този начин — без обвинения, без арест? Като че ли отново го прибираха англичаните. Но как са могли да разберат? Той беше толкова внимателен. Кой щеше да го разпитва? И къде? Тези хора бяха просто бандити — нямаше начин да знаят нещо толкова секретно като генерала и Лин. А и генералът щеше да го иска обратно в Лвов. Но това щеше да отнеме два дни път с кола, а от пътните знаци ставаше ясно, че не отиват към Будапеща, където имаше летище.
	За негова изненада не се чувстваше уплашен. Щеше да има болка и смърт, но по-късно. Колата намали и зави по тесен път. Головкин се зачуди — бяха само на няколко километра от границата. Още повече се озадачи, когато видя наблюдателната кула между дърветата. Намираха се в граничната зона. Тук нямаше къде да отидат — наоколо бяха само колибите на граничарите.
	Тишината в колата се наруши от металическо изщракване. Головкин погледна настрани и видя, че мъжът от дясната му страна внимателно сваляше предпазителя от пистолета си. Шофьорът намали скоростта и изглеждаше, че търси нещо.
	Изведнъж Головкин разбра. Обзе го страхотна ярост. Никой нищо не беше открил. Никой не знаеше, че той е предател. Киров беше планирала това преди месеци. Щяха да го застрелят като животно, в канавката. Той беше пренасял съобщения, които никога не трябваше да бъдат разкрити, и сега, когато и последното беше предадено, Киров искаше да се отърве от него. Да получи пълна сигурност чрез мъртвеца, който щеше да отнесе тайната в гроба си.
	Головкин си спомни последната им среща, само преди три дни: триумфалната усмивка зад студения поглед. Тя го беше прегърнала.
	— Бъдете внимателен, Николай Антонович — напълно разчитам на вас.
	Искаше му се да закрещи от гняв и горчивина, но изведнъж колата намали и той се сви от ужас. Завиха, шофьорът изруга и колата отново набра скорост. Двама граничари стояха до бронирана кола, паркирана на завоя. Очевидно не трябваше да има свидетели.
	Човекът отдясно постави пистолета обратно в джоба си, но продължи да наблюдава безстрастно Головкин през полупритворените си очи, като палач, който изучава жертвата си.


>>	28.
>>	Кюшу, Япония

	Пътувахме до Хаката над Корейския пролив. Краят на Южна Корея не се виждаше, но се намираше само на около осем мили. Спуснахме над широкия залив на Хаката. Два дни оставаха до Коледа.
	Градът представляваше странна смесица от тесни улички, колиби, струпани над калната река, и булеварди, очертани с палми. Ниски, квадратни постройки бяха разнообразени с будистки храмове и високи блокове, от чиито балкони висеше пране. Настаних се в хотел „Ню Отани“. Мебелировката в стаята изглеждаше малка за европейските стандарти, но в нея имаше всички необходими предмети, които японските хотели подсигуряват в зависимост от националността на гостите си — цветен телевизор, хладилник, електрически чайник, чай, обувалки, четки за дрехи, пантофи, дори памучен халат.
	Хаката беше далеч от поамериканчения Токио във всеки смисъл на думата. На хотелските площадки имаше само няколко английски надписа. Този над машината за лъскане на обувки гласеше: „Избягвайте полирана обувка от велур.“ Когато излязох навън, видях само японски надписи. Минах покрай група ученици, прибиращи се вкъщи. Те бяха облечени в традиционните си униформи — момичетата в синьо-бели моряшки костюми, а момчетата — с военни ризи. Изгледаха ме любопитно, като че ли европейците представляваха нещо ново и интересно.

	* * *

	Горе-долу по същото време един американски военен самолет, превозващ двама дипломати с висок ранг — англичанин и американец, — кацна на летище „Чан Кай-ши“ край Тайпе. Двамата дипломати бяха посрещнати с голяма американска кола и закарани с полицейски ескорт до двореца на президента.
	Президент Чан ги накара да чакат около час, после любезно ги прие на чаша ароматичен чай. Той иронично отбеляза, че те са изминали доста дълъг път; беше неприятно, че никое от техните правителства не поддържа посолство в неговата столица.
	Дипломатите му връчиха лист хартия — нота, подписана от американския президент и английския министър-председател. В нея се казваше, че ако Тайван има намерение да се сдобие с ядрени оръжия, това ще се тълкува твърде сериозно от двете правителства и може да хвърли съмнение върху необходимостта от подпомагане на Тайван, ако той бъде заплашен от Китайската народна република.
	Президентът прочете нотата и се усмихна на посетителите си, макар и не съвсем любезно.
	— Използването на ядрени оръжия не беше политика на правителството на моя баща — генералисимус Чан Кай-ши. Не е и моя, колкото и малко да е доверието ни във вашата помощ, сега, когато и двете ви правителства признаха незаконната власт в Пекин и хвърлиха бившите си съюзници на вълците. Приятен ден, джентълмени, и весела Коледа.
	Той не даде възможност на дипломатите да отговорят. Помощникът му стана бързо, отвори двойната врата на кабинета и президентът напусна, без дори да се здрависа.

	* * *

	Докато колата набираше скорост, Головкин реши, че няма да умре. Отпусна се обратно между охраната си със затворени очи, като че ли отново е припаднал. Внимателно раздвижи краката си и намери стабилна опора. Изглеждаше все още в безсъзнание, тъй като едва отваряше очите си, но можеше да види прелитащите покрай тях дървета. Напред ги очакваше остър завой. Колата не намали. Головкин се прозя шумно и протегна ръце встрани като човек, който се събужда. Ескортът му едва забеляза движенията, когато се чу вик от болка. Головкин беше ударил с пълна сила мъжа отдясно по врата. Шофьорът рязко се завъртя й Головкин се хвърли напред. Той сключи лявата си ръка около врата на шофьора, дърпайки силно и заби два пръста в очите му.
	Чу се писък и ръцете на шофьора изпуснаха волана, когато той се хвана за лицето. Головкин чувстваше, че третият го удря в гърба и бъбреците, но се държеше здраво за шофьора и на завоя колата изхвърча от пътя. Скърцане на метал и силен удар се чуха, когато колата се заби в едно дърво. После се претърколиха, дърветата покрай тях се завъртяха като на забавен кадър и колата се приземи на покрива си със зловещ шум.
	Лявата врата се отвори и Головкин изпълзя навън. Един от мъжете още го държеше. Другите двама бяха в безсъзнание. Когато мъжът извади пистолета си, Головкин се хвърли върху него като луд. Риташе, удряше и целеше лицето му. Пистолетът се изплъзна от пръстите му и падна в храстите. Мъжът беше млад и в добра форма и свирепо се бореше, но Головкин се биеше със силата на отчаяния и използваше всички техники на невъоръжената борба, които беше изучил преди тридесет години в Индокитай. Когато мъжът се присви от силния ритник в слабините, Головкин се хвърли и жестоко го удари по врата. После се отдръпна настрани и се свлече на колене, като се опитваше да намери изпуснатия пистолет. Пръстите му го обхванаха в момента, в който младият мъж се надигна. Головкин стреля два пъти в главата му. Човекът се олюля и рухна на земята. От вътрешността на колата се чу шум. Головкин инстинктивно се обърна и изстреля още два куршума там, където трябваше да е резервоарът. Нищо не се случи и той стреля отново. Този път се появи слабо жълто пламъче, което колебливо се разпростря. Изведнъж цялата кола потъна в оранжеви пламъци. Резервоарът избухна и огнен стълб се издигна към небето през голите клони на близките дървета.
	Головкин го гледа в продължение на няколко минути, като масажираше натъртените места по тялото си. Чувстваше болки в главата и гърдите си. Той изтърколи тялото на застреляния в един гъст храсталак. Граничната полиция скоро щеше да пристигне, но ако не намерят трупа, можеха да решат, че просто е станала катастрофа.
	Головкин се чувстваше изтощен и по-стар от шестдесетте си години. Главата му кървеше, дъхът му излизаше на болезнени тласъци. Но беше свободен. Наложи си да навлезе навътре в гората, като се опитваше да тича, докато горящата клада се изгуби от погледа му. След петнадесет минути болката в гърдите го принуди да спре. Облегна се на едно дърво, за да си почине. Обхвана дънера с двете си ръце и отпусна глава между тях, като тежко си поемаше дъх.
	Малко по-навътре стигна до един поток, който ромолеше по дребните камъчета. Беше дълбок около стъпка. Не долитаха шумове от преследване, но за да обърка кучетата, Головкин влезе във водата и вървя, доколкото можа да издържи. Водата беше ледена. Когато излезе на брега, трябваше да си свали обувките и чорапите и да разтърка вкочанените си крака със сакото си, за да възстанови кръвообращението.
	Продължи напред и видя, че сечищата в гората са покрити със сняг, но под дърветата имаше съвсем малко, така че той можеше да избегне оставянето на отпечатъци. Освен укриването имаше и друг проблем, много по-важен — студа. Носеше само дрехите, с които беше облечен, когато го отвлякоха от апартамента. Нямаше палто, ботуши или шапка — само леки обувки, които вече бяха абсолютно подгизнали.
	Той закопча сакото си и пъхна ръце в джобовете, за да ги стопли, доколкото може, но цялото му тяло беше вкочанено. Мразовитият въздух ужили лицето му и той се зачуди дали ще остане жив достатъчно дълго, за да премине границата. Стигна до друг поток и коленичи до него. Отпи малко от ледената вода, която загребваше с ръка. Чувстваше силен глад, от снощи не беше хапнал нищичко. За щастие, болките в главата и гърдите му намаляха от студа, само гърбът го болеше непрестанно. Сигурно бъбреците — можеше да има вътрешен кръвоизлив там, където го беше удрял мъжът, когото той застреля.
	Но беше убил копелето! Головкин се захили на себе си. А и остави другите двама да се пекат в пламъците. Колкото и да е странно — успя да избяга. Той се изплю в храстите, за да покаже презрението си към Киров и слугите й, после въодушевено продължи напред. Все още не го преследваха. По пътя не се чуваха коли. Не долиташе кучешки лай. Полицейските свирки мълчаха. Сигурно вече бяха видели изгорената кола. Вероятно са решили, че е обикновена катастрофа.
	Дърветата се разредиха и Головкин рязко спря. Гората свършваше с разчистен път. Границата се оказа по-близо, отколкото си мислеше. Килим от пухкав бял сняг се простираше към Австрия. Черните очертания на оградата от бодлива тел стърчаха непреклонно над него. Оградата се намираше само на около стотина метра. Наблюдателни кули се издигаха на всеки половин километър. Откритото пространство отдясно на Головкин се разширяваше към езерото — плоска, меланхолична равнина сивкав лед. Отляво започваше стръмен път, който стигаше до горист хълм много близо до оградата. Той зави наляво и потърси закрила в гората. Намери място на около двадесет метра от оградата, на половината разстояние между двете наблюдателни кули. Проправи си път между боровете, като грижливо наместваше клонките, за да не остави следи. Най-после се скри добре. Иззад завесата от вечнозелени растения се виждаше границата.
	Часовникът му беше счупен по време на борбата, но вече се стъмваше. Трябваше да чака около два-три часа. Сви се на твърдата земя и въпреки студа заспа.

	* * *

	Фу пристигна в Хаката в коледната вечер с червено-бялата „Чесна“. Дойде до хотела с такси и настоя да ме заведе на вечеря в един японски ресторант на брега на морето. И двамата говорехме малко японски (изненадах се, когато разбрах колко много си спомням от четирите години, прекарани в Токио), и се състезавахме един с друг в поръчването на великолепни порции сурова риба и сукияки*. Фу ми донесе копие от телеграмата за безплодната среща в Тайпе. Прочетох я веднъж и я изгорих над мивката в тоалетната на ресторанта.
	[* Японско ястие с месо и много зеленчуци и подправки. — Б.пр.]
	Фу ми разказа и останалата част от новините си.
	— Открихме товарния кораб, Дейвид, главно заради страхотната охрана около него. Това е модерен кораб на съветския търговски флот, наречен „Калинин“. Сандъците, които товарят на борда, пристигнаха със солидно охраняван влак, но имат етикети на части за „Волга“.
	— Под съветско знаме ли плава?
	— Не съм сигурен. Капитанът и екипажът са руснаци, но май корабът е регистриран към либерийска компания, така че може и да не плава под съветското знаме. — Той се усмихна загадъчно. — Скоро ще разберем. Според агента ми отплавали са тази сутрин. Както знаеш, имаме един самолетоносач във водите около Хокайдо, а два самолета патрулират над Японско море. Те ще се обадят по радиото на военното аташе в посолството в Токио и ще ни телефонират, когато прихванат кораба.
	— Боже Господи, няма ли нещо по-сигурно?
	Фу сви рамене.
	— Това са само няколко цифри и думи — никой, освен нас, не може да схване смисъла им. Флотът ще ни предаде кораба, когато той е на двеста мили оттук — може би около шест сутринта утре. След това проблемът си остава само наш.
	Отидохме до летището с колата, която бях наел, и Фу ми показа как да работя с радиото, инсталирано от военните. Предадохме кратко кодирано съобщение до патрулния катер, който се намираше на стотина мили навътре в морето. Отговориха ни веднага. Въпреки атмосферните смущения, плътен глас с девонски акцент изпълни кабината на „Чесната“ — сигурно един от хората на специалната ескадра.
	— „Акула“ до „Ловеца на бисери“. — Използваха уговорените кодови имена. „Ловците на бисери“ беше идея на Фу, който очевидно обичаше Бизе. — Чуваме ви високо и ясно. Вие ли сте шибаните копелета, които преебаха празника ни? Специалното коледно желание на екипажа е Ескимо Нел. Край.
	Превключих на предаване.
	— „Ловци на бисери“ до „Акула“. Съжалявам, но японското радио не притежава плочата й. А и това е поема, а не песен.
	Девонският акцент прогърмя:
	— … не сме казали нищо за плоча, лекета такива. Искаме я в плът и кръв. Край.
	Подготвях си подходящ отговор, когато Фу бързо изключи предавателя.
	— Опасно е да продължаваме дълго, Дейвид. Контролната кула може да усети, че объркваме предаванията им, и ще имаме проблеми, ако решат да тръгнат да разследват.
	Върнахме се в хотела в пълно мълчание, и двамата изведнъж натъжени и замислени. След двадесет и четири часа „Скорпион“ щеше да успее или да се провали.

	* * *

	Головкин се събуди по тъмно. Показа глава внимателно през клоните, но не можа да види почти нищо. Луната просветваше понякога, но през по-голямата част от времето беше забулена от облаците. Вдясно от него имаше широко тъмно петно — можеше да е езерото. Пътят към границата не се виждаше в тъмнината, макар и далеч в Австрия да проблясваха светлинки. Някъде в далечината църковен часовник удари девет и Головкин започна да се приготвя за финалния си набег. Коленичи и завърза стегнато връзките на обувките си. Лицето и ризата си намаза с кал. Земята беше замръзнала, но пръстите му изкопаха достатъчно пръст около дънерите на дърветата.
	Той изхвърли от съзнанието си горчивите мисли за Киров и за англичаните, които го бяха изнудили. Мислеше само за Анна и се чудеше как ли изглежда тя сега, след двадесет години. В мислите му се появи полупрозрачната кожа на осемнадесетгодишното момиче, сгушено до него на пода на линейката, потръпващо от грохота на артилерийската канонада. Очите зад дългите черни мигли бяха големи и го гледаха с любов, доверие и желание.
	Вляво от него оградата от бодлива тел се осветяваше от време на време, когато лъчът на прожектора достигнеше до нея. Трябваше да внимава за тези лъчи — лесно щяха да го забележат, очертан на снега. За първи път се сети, че можеше да има и мини. Отпъди мисълта. Не можеха да минират цялата граница. Шансът тук да има мини беше съвсем минимален, или поне той се надяваше да е така. Стомахът го болеше от глад. Но не задълго, помисли той с усмивка. Веднъж да мине границата, и щеше да се върне в ресторанта в Мьорбиш, а портфейлът му беше пълен с австрийска валута.
	Църковният часовник удари четвърт час. Головкин се изправи, избута встрани клоните и с твърда решимост тръгна по тъмната пътечка, водеща към оградата. Искаше да се затича, но се страхуваше, че може да падне и да вдигне шум, който ще привлече внимание. Беше съвсем тихо, единственият звук долиташе от скърцането на стъпките му по снега. Имаше лек вятър и той усети, че облаците се движат по небето. Луната се показа иззад тях. Леката й светлина му показа наблюдателната кула вляво. До оградата оставаха само около осем метра.
	В тъмнината се чувстваше спокоен, сега на лунна светлина изпита паника. Изруга и се затича. Чу се вик, предупреждение и изведнъж светът избухна в бели пламъци. Два прожектора заковаха върху него ярките си лъчи. Заслепен, той се затича към оградата, като правеше безплодни опити да се измъкне от светлината. Зави сирена и се чуха изстрели.
	Първият изстрел го пропусна. Вторият го улучи в рамото и той изненадано вдигна ръце нагоре, като се олюля от силната болка. Сакото му потъна в кръв.
	Следващият изстрел раздроби гръбнака му и той се просна върху бодливата тел, а пръстите му механично се заловиха за ръждивите й бодли.


>>	29.
>>	Хаката

	В Хаката Коледа беше обикновен работен ден. По уличните пазари редяха сергиите, когато ние отивахме към летището. Както Фу предрече, военното аташе в Токио ни телефонира около шест, за да ни съобщи, че товарният кораб се е насочил към Корейския пролив.
	Самолетът беше двумоторен и можеше да превози осем човека, ако повечето от седалките не бяха премахнати. Заех дясната седалка — на помощник-пилота — и любопитно наблюдавах как Фу се наглася, слага слушалките и излита, като че ли го е правил през целия си живот. Разговорите му с контролната кула се проведоха на обикновения надут английски, който се използва в авиацията навсякъде по света. Дадоха ни коридор за излитане към Осака и после за връщане в Хаката.
	Към осем часа сутринта бяхме във въздуха и летяхме на запад, за да намерим екипа на специалната ескадра в бързия им патрулен катер. Времето беше идеално: ясно, без слънце и тук-там с облаци на по-голяма височина. Имахме нужната видимост, но и достатъчно облаци, където да се скрием, ако се наложи. Зад мен беше инсталираното от военните радио, а между нас се намираше радарен екран с очертанията на японските и корейските брегове. Морето беше почти празно. Редките кораби се появяваха като зелени точки на радара, когато стрелката се въртеше.
	Намерихме патрулния катер на края на японските териториални води. Движеха се бавно към набелязания район в пролива на Хаката. Защитната му окраска наистина вършеше работа. Никой от нас не ги забеляза, докато не стигнахме на пет мили от тях. Прелетяхме отгоре им и Фу набързо размени няколко думи с Торн, който се намираше на борда. Той отговори с един тъп виц за насочващите се ракети и потвърди, че всичко е наред.
	— Само идентифицирайте врага, приятелчета. Ние ще свършим останалото.
	На предната палуба се виждаха две торпеда и дребни фигурки на моряци близо до щурвала.
	Ние завихме на североизток, прелетяхме над пролива и потеглихме към средния японски остров — Хоншу. Пред нас се простираше Японско море, сив океан, докъдето стигаше погледът, разнообразен от бели вълнички и сини петна там, където слънцето проблясваше иззад облаците.
	Прелетяхме над малък военен кораб, фрегата, плаваща под японско знаме. Тя бавно се движеше на юг.
	— „Морските сили за самоотбрана“ — изкрещя Фу към мен през грохота на двигателите. — Ще е близо до Хаката след няколко часа. Надявам се нашите акули да не я потопят по погрешка.
	Той зави на север и се издигна. Когато оставихме Япония зад нас, океанът изглеждаше празен, но след половин час Фу посочи към малка точка между нас и потъналия в мъгла корейски бряг.
	Приближихме се и точката се превърна в модерен товарен кораб, плаващ уверено към пролива.
	— Това май са нашите руски приятели — измърмори Фу. — Ще се свържеш ли със специалната ескадра, Дейвид?
	Включих на предаване и подадох сигнал. Имаше леко забавяне, преди да ми отговорят — разговаряхме директно, но с кодове на всеки край. Чу се тих глас, който като че ли се страхуваше да не го чуят.
	— „Акула“ до „Ловци на бисери“. Чуваме ви високо и ясно. Край.
	— „Ловци на бисери“ до „Акула“. Сегашната позиция на целта е… — Погледнах към радарния екран. — Приблизително 133 градуса и 55 минути източно, 35 градуса северно. Край.
	— Виждаме го на екрана си, Ловецо. Край.
	— „Ловци на бисери“ до „Акула“. Добре. Сега се махаме от въздуха. Ще се свържем скоро с вас с потвърждение или обратното. Край.
	Фу снижи и летяхме почти успоредно с кораба. Беше товарен съд с четири високи крана, по един във всеки ъгъл на широката палуба. Корпусът му беше сив, а надстройката над мостика — бяла. На борда нямаше признак на живот. Не се вееше знаме, но името ясно се виждаше, написано на кирилица — „Калинин, Владивосток“.
	Издигнахме се в облаците и отново направихме радиовръзка.
	— „Ловци на бисери“ до „Акула“. Целта е потвърдена. Край.
	Радиото изпращя в отговор.
	— Благодарим, Ловци. Изчислихме, че ще навлязат в пролива след четири часа. Ще може ли след около три часа да потвърдите идентификацията? Край.
	Свалих слушалките и изкрещях към Фу:
	— Искат ново потвърждение след три часа. Можем ли да го направим?
	Той кимна.
	— Добре — изрева Фу. — Това ще ми даде време да заредя в Осака.
	Включих предавателя отново.
	— Ще го направим, „Акула“. Край.
	Кацнахме в Осака, заредихме и излетяхме около обед. Пътувахме мълчаливо в продължение на един час, после Фу се свърза с Хаката и поиска въздушен коридор за кацане след половин час. Наближихме пролива откъм североизток. Облаците бяха изчезнали и бледото слънце огряваше само два кораба — товарния кораб отдясно и японската фрегата, която видяхме преди вляво от нас. Далеч на хоризонта се виждаше неподвижна точка, която вероятно беше патрулният катер.
	Направих бързо предаване и дадох новите координати на целта ни.
	— „Акула“ до „Ловци на бисери“. Имаме същите координати — изпращя радиото в потвърждение. — Кое е другото корито няколко мили на юг? Край.
	— Японска фрегата. Край.
	— Добре, Ловци, ще внимаваме. Край.
	Фу се свърза с въздушния контрол над Хаката, даде координатите ни и поиска писта за кацане. Чух го да си мърмори раздразнено на китайски.
	— Какво става? — извиках аз.
	— От Токио идва голям пътнически самолет. Искат да кръжа наоколо двадесет минути. Адски неудобно.
	Издигнахме се и закръжихме над широкия залив. Почувствах, че ми се завива свят. Наблюдавах как огромният „Боинг 747“ идва от запад, забавя и елегантно се приземява на пистата под нас. Още бяхме във въздуха, когато забелязах да минава „Калинин“ — далеч в морето, почти на хоризонта. Точно си помислих, че торпедото на „Акулите“ го е пропуснало, когато огромен фонтан вода плисна към небето там, където се намираше носът на товарния кораб. Двигателите ни заглушиха шума от експлозията, ако въобще е имало такъв.
	Търсех бинокъла си, за да видя щетите, когато осъзнах, че Фу се разправя с контролната кула и се спускаме към шарката от бели и червени светлини, които маркираха пистата. Погледнах през прозореца и видях японската фрегата да бърза към другия кораб. Носът й пореше вълните и образуваше пяна. После се спуснахме към брега и дърветата закриха гледката.

	* * *

	Приземихме се и спокойно преминахме през сградата на летището към колата на Фу. Той настоя да спрем, за да пием по бира и да хапнем купичка фиде.
	— Коледен обед, Дейвид — усмихна се Фу. — А и не бързаме. Или сме свършили работа, или не. Сега вече не можем да направим нищо и няма да ни предоставят втори случай — „Акулите“ сигурно вече са на петдесет мили разстояние.
	Той подкара колата по един път, успореден на залива. Задминаха ни две полицейски коли с виещи сирени и святкащи сини лампи. Наближихме вдадения в морето нос и стигнахме до малко рибарско селце. Имаше малък залив с каменни вълноломи от двете страни. Спретната редица рибарски лодки бяха завързани за кея. Всички те имаха еднакви извънбордни двигатели „Ямаха“. Малко по-нататък стояха закотвени дузина по-големи лодки с кабини и щурвали.
	Къщите бяха тесни, притиснати една в друга, с дървени извити японски покриви. Носеше се силна миризма на солена вода и риба. На кея се беше събрала малка тълпа, която възбудено крещеше и сочеше към морето. Встрани имаше група полицейски коли и един „Нисан Президент“ с официален вид и бели калъфи на седалките. Близо до колите, подчертавайки дистанцираността си от тълпата, стояха полицаите и няколко дребни мъже в сини костюми.
	Всички гледаха към морето, където два големи кораба бавно се движеха насам. Първа беше японската фрегата, чиято палуба беше изпълнена с малки сини фигурки. От кърмата й дебел буксир водеше до палубата на товарния кораб, над който бяхме прелетели по-рано. Сега носът му представляваше грозна рана от изкривен метал и явно водата нахлуваше в трюма. Носът беше потопен дълбоко, а целият кораб — силно наклонен. Палубата на „Калинин“ също беше покрита с хора и двете спасителни лодки бяха смъкнати от лебедките им на надстройката. Корабът мудно се движеше зад фрегатата и докато наблюдавахме, водата около разрушения нос забълбука и той потъна по-дълбоко.
	Един офицер на кърмата на фрегатата крещеше към „Калинин“ през мегафон, но очевидно не получаваше отговор. След няколко минути военният кораб се приближи до брега. Товарният го последва нерешително. Носът му се завъртя към тесния плаж под селото, корпусът потръпна и се чу звук от раздиране на метал. Бяха го докарали в плитчината.
	Екипажът на фрегатата хвърли буксира през борда и след малко ръмженето на двигателите й показа, че бързат да се върнат в безопасност в по-дълбоки води, навътре в залива.
	Фу ме дръпна за ръкава.
	— Поздравления, Дейвид! Свършихме работа. Целият откачен план всъщност проработи!
	Върнахме се бързо до колата.
	— И все пак, приятелю — добави той, — предлагам бързо да се разкараме оттук. Да оставим другото на посолството и политиците.
	— Какво ще правиш?
	— Връщам се веднага в Хонконг. Предполагам, ти ще искаш да идеш в Токио за последното действие.
	— Така мисля. Сега ще се обадя в посолството. Уокър всъщност не ми даде никакви инструкции по отношение на това, което трябва да правя след днешния ден. Сигурно е имал съмнения, че няма да успеем.
	— Но ние успяхме, приятелю. Успяхме!

	* * *

	Върнах се в хотела и телефонирах на резидента ни в Токио. Той си беше вкъщи и звучеше леко пиян. Все пак беше Коледа.
	— Успя ли сделката? — запита той.
	— Да. Точно както планирахме.
	— Прекрасно. Веднага ще уведомя управителния директор. Струва ми се, че един от продавачите — Аш, ще пристигне след един-два дни с доклади за вас. Познавате ли го?
	— Да — отговорих. — Познавам го.
	Поне веднъж всичко вървеше добре и Рут щеше да е с мен след два дни. Поздравих се щастливо, после се обадих на гарата и си запазих място в експреса за Токио.


>	Четвърта част
>	Никой не смее да го нарече предателство

E>
	Предателството никога не преуспява: каква е причината? Защото, ако успее, никой не смее да го нарече предателство.
@	Сър Джон Харингтън (1561–1612)
E$

>>	30.
>>	Токио

	Рут тържествуваше.
	— Победихме, Дейвид, победихме!
	Разхождахме се из мразовитите градини на британското посолство в Токио — няколко гористи декара, в които се намираха офисът и къщите на персонала, заобиколени от висока каменна стена. Беше разположено в самия център на града, близо до изхода на императорския дворец, и сигурно представляваше един от най-ценните недвижими имоти в Япония. Чувствах се доста странно в ролята на посетител на място, където бях работил четири години, и гостенин в къщата на резидента, която преди беше моя.
	Минаха три дни от събитието. Рут току-що пристигна с един от полетите над полюса. Въобще не изглеждаше изморена и настоя да отидем във временния ми офис, далеч от буйните деца на резидента, за да видя писмата, които ми беше донесла. Сградата беше празна, с изключение на охраната и няколко чиновници в залата за шифроване. Всички други празнуваха у дома. Коледа си е празник в английските посолства, независимо от обичаите на местните хора.
	Отворих бележката от Уокър, маркирана като „строго секретно“ и предназначена само за очите на резидента и моите. В нея се казваше, че в деня след Коледа английският и американският посланик в Москва настояли да се видят лично с генералния секретар Брежнев. След много разправии, той ги посрещнал в личната си вила извън града. Те му представили общо съобщение от президента и министър-председателя, в което направо се казвало, че планът за изпращане на ядрени оръжия в Тайван е разкрит. Очевидно товарният кораб, който ги пренасял, се ударил в останала от Втората световна война мина и бил изтеглен на брега в залива Хаката, Южна Япония.
	Двамата лидери молели за твърдо потвърждение, в двадесет и четири часа, че планът е бил заличен и никога няма да бъде повторен. При получаване на това потвърждение, те ще използват дипломатите си да убедят правителството на Япония, което ще бъде крайно възмутено от разкриването на товара, да помогне в потулването на фактите. Ако потвърждението не бъде получено, те ще се присъединят към правителството на Япония в излагане на подробностите пред света и по-специално пред Китайската народна република. Корабът, товарът му и другите доказателства ще бъдат предоставени за проверка от дипломатите на другите страни, пресата и телевизията.
	Ако съветското правителство избере първата възможност, американското, английското и японското правителство ще запазят достатъчно доказателства за събитието, в случай че някога в бъдещето съветското правителство наруши думата си. Но Съветският съюз има право да постигне договореност с Япония за прибирането на кораба и оръжията.
	Брежнев ги изслушал без коментар. Двамата дипломати се зачудили дали не е прекалено болен и натъпкан с лекарства, за да разбере за какво става дума. На срещата присъствал секретар, който си водел бележки. Накрая Брежнев ги освободил без отговор, като казал, че неговото правителство ще направи коментар на следващия ден.
	— Много мъдро — изръмжах аз и пъхнах документа в сейфа. — Чела ли си го? — попитах Рут.
	— Не, Дейвид, но имам груба представа за съдържанието. Какво става тук, в Япония, откак изтеглиха кораба?
	— Хоукинс, резидентът, убеди посланика да отиде при външния министър и да му съобщи, че имаме основателни причини да вярваме, че корабът пренася ядрени материали или оръжия. Японците са доста чувствителни на тема ядрени бомби, ясно защо.
	— Е, и какво правят те?
	— Преди да научат това, били ужасно притеснени, защото вярвали, че корабът наистина се е натъкнал на мина от войната. Те са чувствителни и на тази тема и не обичат да им се напомня за войната. Сега „Калинин“ е обграден с кордон от военни и полицейски катери с гайгерови броячи. Японците искат достъп до товара. Засега капитанът отказва да им каже какво превозва и не им разрешава да се качат на борда.
	— Не могат ли просто да превземат кораба?
	— Могат, разбира се. Изчакват, защото не искат разправии с Русия, но са казали на Хоукинс, че ако се наложи, ще го превземат насила. Имат право. Той е на техния бряг, разбит и с опасен товар.
	— Значи ни остава само да седим и да чакаме. — Тя въздъхна и отиде до прозореца. Навън се стъмваше. — Хайде да отидем да вечеряме на някое романтично японско място. Сигурно знаеш всички великолепни кътчета след дългото си пребиваване тук.
	Звучеше добре. Очевидно операцията беше завършила, а нова засега нямаше. Изпитвах нужда да се поразпусна, но не прекалено много. Вътрешният глас ми нашепваше: „Хайде, помоли я да се омъжи за теб. От пет години го искаш.“
	— Ще отидем на едно хубаво местенце в Ропонги. — Аз се изправих и я прегърнах.
	Тялото й се скова и тя неловко се отдръпна встрани.
	— Има и още две новини, Дейвид.
	— Добри или лоши?
	— От всичко по малко.
	— Тогава — първо добрата новина — казах весело. Вече планирах истински японски банкет — фини ордьоври, темпура, шабу-шабу.
	— Бен изпрати телеграма от Хонконг точно преди да напусна Лондон. Когато се върнал, открил, че Лин е изчезнал от къщата на върха. Той успял да го открие в малко рибарско селце. Сега, когато корабът е заловен, Лин ще бъде арестуван.
	— По-просто би било направо да очистят мръсното копеле, но сигурно трябва да се придържат към закона.
	Изненадах се — винаги бях мислил, че хората на Фу от Триадите лесно се решават на убийство.
	— Другата новина не е точно лоша, а тъжна.
	— Каква е?
	— Анна Левшина умря в коледната вечер.

	* * *

	Смъртта на Левшина хвърли сянка върху цялото ни празненство. Вечеряхме под жизнерадостните светлини и шума на Ропонги, но веселото настроение на Рут се превърна в прекалена сериозност.
	Веднага щом седнахме, тя каза:
	— Има и още нещо, което трябва да ти кажа, Дейвид. Няма да се върна в службата, нито където и да е в министерството.
	Изненадах се, но инстинктивно отговорих:
	— Човек винаги се чувства така, когато операцията завърши. Празен. Изтощен от напрежението.
	— Не, не е това. Просто не мога да го понеса. Преди никога не бях виждала грубата страна на нещата. Преди пет години във Виена всичко изглеждаше като игра. Но този път беше ужасно. Не мога да работя на място, където използват хората, така както ние използвахме Головкин, а и Левшина.
	— Горкият Головкин. Какво ли стана с него?
	Щяха да минат още няколко седмици, преди да научим за смъртта му.
	— Каквото и да се е случило, сигурна съм, че е мъртъв. А ако ние не се бяхме намесили, щеше да е жив.
	— Може би. Но не ние сме създали КГБ. Аз не съм Киров. На огъня се отговаря с огън. Ние водим война, макар и без армии. Това е единственият начин да предпазим света от варварите. Войните са зловещи. Това е част от живота — какво, по дяволите, си очаквала?
	Тя поклати глава.
	— Дейвид, разбирам всичко. Уважавам хора като теб и Бен, които могат да се справят с това. Знам, че някой трябва да го прави…
	— Също като чистенето на канали?
	Рут се засмя.
	— Не, аз наистина уважавам и двама ви, че имате куража да продължавате. Това е война и ние не можем да си позволим да загубим. Просто не е за мен. Не искам да стана като тази жена — Киров. Тя сигурно е някакво фанатично чудовище. Като хората, които са горили еретиците за тяхно собствено добро по време на Великата инквизиция.
	— Трябва да се предпазваме от хора като Киров — в противен случай ще се събудим една сутрин и ще намерим танкове в Уайтхол. — Знаех, че звучи банално, но Рут не реагира.
	Усмихна се и стисна ръката ми.
	— Съжалявам, Дейвид. Имаме повод да празнуваме, а аз го провалям. Ох, Господи, хайде да танцуваме.
	В ресторанта свиреше оркестър и ние отидохме на малкия дансинг, където апатично се пораздвижихме. Притисках Рут до себе си и се опитвах да говоря за други неща.
	Не я помолих да се омъжи за мен. В таксито по пътя към посолството се проклинах за това, но просто моментът не изглеждаше подходящ.

	* * *

	Наблюдаваха дървената колиба в продължение на два дни и инспектор Йенг беше сигурен, че Лин все още е вътре, заедно с двама или трима телохранители. Колибата се намираше на края на рибарското селце. Вчера Йенг беше направил доста снимки, на които се виждаше скривалището, обградено от рибарски мрежи, бидони и кошове за ловене на раци, близо до къс дървен кей.
	Сега той и Фу седяха в цивилна полицейска кола, скрита от погледа от купчината боклуци на плажа. Кордон от дванадесет полицаи обграждаше бавно колибата. Движеха се внимателно и никой не можеше да ги види. Ранното утро беше сиво и мрачно, от морето се издигаше тежка мъгла. Бяла пелена покриваше селото и колибата представляваше само едно тъмно петно край брега.
	— Можехме да изберем по-хубава сутрин, Фу Ли-ших.
	— Противна е — съгласи се Фу. — Но не мога да си позволя да чакам, братко. Военните съобщиха, че на около миля от брега се е появила някаква странна подводница. Сигурно е руска. Ако отложим акцията, Лин ще се измъкне и ще стигне до Владивосток още утре, проклетото му копеле.
	Седяха мълчаливо, поглеждаха часовниците си и чакаха. Нападението беше определено за шест и половина.
	Изминаха петнадесет минути. Изведнъж се чу ръмжене на мотори, когато две полицейски коли бързо приближиха по пътя и спряха пред колибата. Фаровете им осветиха постройката, полускрита от гъстата мъгла.
	През високоговорителя изпращя глас на китайски:
	— Полиция. Излезте с ръце на главата. Имате само две минути, преди да открием огън.
	Съобщението беше повторено на кантонски, после на хака, после отново на английски.
	Цареше пълна тишина. Черните очертания на колибата й придаваха зловещ вид в ярката светлина. Приличаше на готово за скок диво животно. Фу изведнъж се напрегна. Зад капаците на прозорците настъпи леко раздвижване, последвано от стрелба с автоматично оръжие, която заглушаваше всичко. Близо до една от полицейските коли се чу вик и фаровете й изгаснаха. Полицията отговори на огъня с градушка от изстрели. Още един автомат започна да стреля откъм къщата.
	— Dew neh loh moh! — изръмжа Фу. — Свършете ги, преди да убият някой от хората ти! Нямате ли автоматични оръжия?
	— Да, имаме — шест дула. Надявах се, че няма да ги използваме, но може би ще трябва.
	Йенг се наведе и заговори бързо по радиостанцията, която изпращя в отговор.
	— Все пак искам Лин жив — извика Фу, но гласът му се удави в пукотевицата от автоматичните оръжия на полицаите.
	От стените на колибата се разхвърчаха трески, а вратата й падна. Слаб оранжев проблясък се виждаше между пластовете дим.
	Йенг нададе вик:
	— Ох, Боже! Сигурно са уцелили варел с бензин или нещо такова — къщата гори!
	Стрелбата продължи още няколко минути. Жълти пламъци обхванаха стените и черен дим се смеси с бялата мъгла. Земята потрепери от експлозията и постройката се срина под водопад от червени искри. Развалината потъна в пламъци и полицията спря стрелбата.
	Фу чувстваше горещината от пожара дори на петдесет метра разстояние.
	— Никой не може да оживее в този пожар — установи той. — Жалко, много исках да си поговоря с Лин.
	От селото тичаха още полицаи, които бутаха старомодна пожарна. Тълпа китайци ги следваха на безопасно разстояние.

	* * *

	До осем часа развалината се охлади и от нея извлякоха три тела, всичките изгорени до неузнаваемост. Фу ги разгледа, както бяха положени на носилките, преди да ги покрият с одеяла и да ги натоварят в линейката. Когато тя потегли, той бавно тръгна към кея, последван от Йенг.
	Към кея бяха вързани множество лодки. В средата на редицата имаше празно място. Въжето за връзване висеше подигравателно. Дебела мъгла покриваше морето.
	— Знаеш ли, братко, горещината прави странни неща с телата, но нито един от труповете в колибата не приличаше на Лин…
	Погледът на Фу премина от мястото на пожара, претъпкано с полицаи, към празното място за лодки и към скритото море.
	— Странно, как започна пожарът.
	Той бавно поклати глава. Изведнъж удари с юмрук по отворената си длан и изруга на кантонски:
	— Не е възможно, не е възможно! Но дали копелето все пак не се е измъкнало?

	* * *

	На следващата сутрин ме събуди Хоукинс. Спях в стаята за гости в неговата къща. Той стоеше по средата й, небръснат, облечен в халат, и размахваше розовите листа на някаква телеграма.
	— За теб — каза той. — Лично от шефа. Трябва сам да я дешифрираш.
	Занесох я в кабинета му и се заех с ръководството. Съобщението беше съвсем кратко. Руснаците извикали двамата посланици в Министерството на външните работи и отхвърлили ултиматума. Министърът ударил по масата и обявил твърденията им за „чудовищна фалшификация“, която можела да върне отношенията между Съветския съюз и Запада десет години назад. Дали аз имам някаква идея какво става?
	Нямах. Бях абсолютно объркан. Но не задълго. Час по-късно тръгнах за офиса и срещнах Хоукинс, който почти тичаше към мен.
	— А, Дейвид — изпъшка той. — Точно идвах при теб!
	Дръпна ме в малката дървена беседка. Изглеждаше ужасно мрачен.
	— Нещо не е наред, Дейвид. Страхотна бъркотия. Японците се качиха на „Калинин“ вчера. Претърсиха всеки сантиметър от него. Той наистина превозва части за „Волга“. Няма бомби или бойни глави. Абсолютно нищо!
	Останах като втрещен.
	— Сигурен ли си? — попитах тъпо.
	— Естествено. Господи, наистина приличаме на идиоти! Какво да правя? Какво ще каже посланикът на японците?
	— По-добре да каже, че сме направили грешка. — Изведнъж почувствах, че не мога да се държа на крака и гласът ми звучи странно, като че ли говори друг. — Мисля, че ще е разумно да се върна в Лондон.
	— Струва ми се, че е така. И го направи по-бързо — преди японците да те линчуват.
	Отидохме до офиса мълчаливо и аз настоях той да направи повторна проверка в министерството, което беше провело дълги телефонни разговори с Хаката. Но истината беше очевидна — претърсили кораба два пъти и не намерили нищо.
	Опаковах си багажа като в транс и купих билет за вечерния самолет до Лондон. Рут не пожела да дойде.
	— Ужасно съжалявам, че се получи така, Дейвид, но се нуждая от малко време за себе си, време да помисля. Имам отпуска и искам да се върна в Хонконг. Ще се видим в Лондон.
	Закараха ме до летището на смрачаване. Бях сигурен, че Киров нарочно е изкопала капана и ние глупашки паднахме в него. Цялата отговорност за провала лежеше върху мен.
	В самолета премислих наново историята, но не стигнах до никакво решение. През останалата част от полета спах.


>>	31.
>>	Лондон

	Беше един месец по-късно, почти краят на януари. В правителството имаше доста неприятни разправии. Министерството на външните работи отправи тежки упреци към Уокър, който настоя да поеме отговорността за провала. После досиетата бяха прибрани. Знаех, че не сме стигнали до края на събитията, започнали в Катманду. Имах чувството, че каквото и да се случи по-нататък, то ще бъде лошо. Но бях загубил играта, така че просто се придържах към нормалния живот — ходех на работа и размествах досиета от една на друга купчина.
	Чувствах се потиснат от напрежението, от сигурността, че зад ъгъла ни чака нова неприятност, и от безсилието при мисълта, че не знам какво да направя по въпроса. След усилената работа и дългите полети на Изток и обратно апартаментът ми в Чизуик изглеждаше противно празен, когато се прибирах вечер.
	Рут беше в Хонконг. Изпрати ми няколко картички. Всеки ден я очаквах да се появи, но тя не го направи. Това засилваше депресията ми. Нуждаех се от нежността й и от закръглените, успокояващи бедра. Два пъти звънях на номера на Фу в Хонконг рано сутрин, за да разбера какво става с нея, но нямаше отговор. Възнамерявах да позвъня отново, но не посмях поради обичайната си нерешителност по отношение на личния ми живот. Вместо това започнах да посещавам кръчмата на гарата всяка вечер, когато слизах от влака, за да отложа самотната вечеря и студеното легло колкото се може по-дълго.
	Усетих, че винаги, когато имам черни моменти, ставам редовен посетител на кръчмата. Тя беше неподдържано, тъжно място, с небръснат собственик и скапана бира. Но мъката обича компания, а клиентелата беше дружелюбна. Почти всички бяха стари и неженени, без значение дали по избор, развод или овдовяване. Търсеха разтуха в мръсни вицове и алкохолна забрава. Повечето не се бяха променили за десет години и усетих страх при мисълта, че прекалено бързо и аз станах от редовните.

	* * *

	Една сутрин седях в кабинета си в лошо настроение. Докато идвах от „Ватерло“, леден вятър ме пронизваше през шлифера. Бях прекалено зает, за да забележа, че застудява солидно, и да си облека палтото. Дори в десет часа небето беше толкова черно от дъждовните облаци, че имах нужда не само от лампите на тавана, но и от настолна. Борех се с комбинацията на сейфа, когато полицаите от пропуска се обадиха да ми съобщят, че при мен се качва куриер от американското посолство.
	Беше млад, типичен служител на Фирмата — униформен сив костюм, тен от кварцова лампа, много къса коса. Подаде ми пакет, покрит със зелени печати, и аз се разписах за него. Отворих го веднага щом куриерът си тръгна. На външния плик имаше печат „Лично или само чрез дипломатически служител“. Вътрешният беше адресиран до мен и с печат „Строго секретно — само за служители на САЩ или Великобритания“.
	Вътре имаше няколко документа: сателитни сведения и снимки, доклади от агенти, неназовани, но описани с обичайния жаргон като „редовни и сигурни“. Всъщност единственото доказателство, от което се нуждаех, бяха сателитните снимки — невероятно ясни отпечатъци на дълги, с форма на молив ракети, разтоварвани от транспортьори и пренасяни в бетонни бункери в джунглата. Дори без забележките на гърба се виждаше, че лицата и униформите на дребните войници са виетнамски. И без радиационния доклад с дълги технически обяснения ставаше ясно, че бойните глави са ядрени.
	Прочетох всичко два пъти, после още веднъж. Не беше сън, а кошмар — истински. Виетнам се беше сдобил с ядрени оръжия. Изведнъж всичко стана кристално ясно. Бяхме измамени — нарочно, цинично и гениално. Отдалечената фигура на генерала от КГБ, наречен Киров, придоби реалност.
	Лин беше предател на Тайван. Всъщност той никога не е бил техен човек. Никога не е губил вярата си в комунизма на Киров от четиридесетте години. Може да е бил съветски агент още преди да се запознаят в Индокитай. Или тя го е прелъстила във вилата в Южен Китай — с идеология, с тялото си, с пари? Никога нямаше да узнаем. Но останалото беше болезнено ясно. Той се е върнал в Китай като агент на КГБ. Обвиненията в предателство по време на съветско-китайските разправии са били истина, но някак си е успял да избяга. Къде е живял в следващите няколко години? Може да е създавал новата си самоличност в Индонезия. Може да е получил убежище в самия Съветски съюз.
	Във всеки случай сега вече беше очевидно, че Киров го е настанила в Хонконг в началото на шестдесетте години с идеална легенда и неограничени фондове. Тя го е накарала да стане националистически агент. И той го е направил — двоен агент с помощници из Южен Китай, Непал, Хонконг и Япония. Възможно ли е тя да е планирала провала му в Червен Китай, за да му даде препоръка пред националистите?
	Ракетите са били предназначени за Виетнам. Това е открил бедният Чан Ли в Катманду. Зачудих се как — може да е чул или прочел нещо и да е събрал две и две. Но не е имал възможност да се свърже с Тайван и да ги уведоми, че Лин е предател. А и те щяха да повярват на Лин — старшия агент, ръководителя на мрежата, човека, на когото са се доверявали в продължение на петнадесет години.
	Но Чан Ли — нещастното, безпомощно копеле — разбрало, че Виетнам е заплаха за Тайван и всички азиатски страни, включително Китай. Опитал да се свърже с приятелско посолство (единственото действие, което можел да предприеме), но Лин го изпреварил и убил. Вероятно, ако Слейтър не е бил пияница и лентяй… Нямаше смисъл да се умува. Чан Ли беше мъртъв, а ядрените оръжия — във Виетнам, в приготвените бетонни бункери, недалеч от китайската граница, както твърдеше ЦРУ.
	Погледнах през прозореца към ръждивите релси, като отчаяно търсех сигурност в познатите неща.
	Дали залавянето на Рут в Хонконг е предупредило Лин? Знаел ли е за нея от самото начало? Точно оттогава Киров започна да използва Тайван като примамка. Знаел ли е Головкин, че са го използвали, за да ни подхлъзнат фалшива информация? Надали — спомних си животинския ужас в очите му по време на разпита в ловната хижа. Използвали са го, без да разбира, благодарение на съсипаните му нерви и любовта му към една умираща жена, която някога е била приятелка на Киров. Опитът ни за изнудване на Головкин е съвпаднал чудесно с майсторския план на Киров. Усетих физическа болка при мисълта, че напълно непознат човек някак си беше прочел мислите ми. Бяха използвали и мен…
	Естествено, товарният кораб е бил за заблуда. Истинската доставка е станала ден-два по-рано или по-късно, в Хайфон. Дори не бяхме забелязали. Никой никога не можеше да докаже, че виетнамските ракети са дошли от Русия. Всъщност аз самият в продължение на месеци бях заблуждаван с доклади, че руските оръжия отиват в Тайван, което се оказа абсурдно. Не, никога не можех да докажа връзката с Русия. А след провала в Хаката, поне половината военни и политически мозъци в западния свят нямаше да ми повярват, дори и да можех да я докажа.
	Не схващах всичко, но щях да имам време, прекалено много време за в бъдеще, за да си обясня ситуацията. За момента беше достатъчна и голата истина. Потръпнах пред таланта, цинизма и бруталността на мозъка, който беше създал всичко това.
	Стегнах се, прибрах документите на ЦРУ обратно в плика и звъннах в личния кабинет на шефа.
	— Нерн е на телефона. — Гласът ми звучеше почти нормално, но ръцете ми трепереха. — Мога ли да се кача и да се срещна спешно със сър Йън?
	Секретарката ми отговори, че след половин час шефът тръгвал за ежеседмичната си среща с министър-председателя.
	— В такъв случай мисля, че ще е разумно да се кача веднага.
	Отидох до асансьора с чувството, че съм висок само тридесет сантиметра.

	* * *

	В деня, когато получих бомбата на ЦРУ, Киров се намираше в Москва. Тогава не го знаех, но след няколко дни „Правда“ публикува кратък доклад за приема, оказан от генералния секретар и президент Леонид Брежнев на генерал-майор Надя Александровна Киров. Тя била наградена с орден „Ленин“ и назначена за заместник-председател на Комитета за държавна сигурност — КГБ. Накратко, малката Надя Александровна от Ленинград беше достигнала върхове, твърде близки до центъра на съветската власт. Имаше и малка снимка. Киров притежаваше кръгло майчинско лице и изглеждаше много мила.
	Неясната снимка от вестника е все още единствената, която имаме в досието на Киров. Оттогава тя не се беше появявала на обществени места, но всеки турист би могъл да я снима през онази сутрин в Москва.
	Тя напусна Министерския съвет точно преди дванадесет. Вървеше бавно по изравнения златист пясък в центъра на Кремълския площад. Не валеше сняг, но зимното слънце беше доста студено. Киров беше облечена в добре скроено сиво-синьо палто с обърната яка. Тя премина покрай невидимата линия, която разделяше солидно охраняваните правителствени кабинети от ъгъла на Кремъл, отворен за публиката. Един милиционер хвана автомата си в лявата си ръка и й отдаде чест.
	Генерал Киров седна на синята мраморна пейка до статуята на Ленин, която дори през зимата е обградена от лехи червени цветя. По чиста случайност един млад трети секретар от посолството ни в Москва също седял на тази пейка. Пристигнал в Москва само преди три седмици, той все още обикалял и разглеждал забележителностите. Когато снимката се появи в „Правда“, той потвърди, че това е Киров.
	Уудс каза, че генералът замислено се взирала в бронзовите черти на основателя на Съветския съюз, като че ли й се виждало странно, че статуята гледала към лабиринта от пасажи в Кремъл, а не към реката и света отсреща.
	Група немски туристи влизали в църквата „Архангел Михаил“ и се възхищавали на покрива й, който представлявал купчина златни куполи. Никой от туристите не погледнал повторно хубавата сивокоса жена на мраморната пейка.
	Високият глас на екскурзовода от „Интурист“ монотонно обяснявал: „В тази църква са гробовете на всички царе на Русия, с изключение на последния цар Николай, погребан в Урал.“ Лека усмивка се появила на устните на генерала, като че ли тя виждала хумора в този лицемерен евфемизъм. Погребан в Урал? Е, това е начин да се опише убийството чрез разстрел, обезглавяване, изгаряне в бензин и хвърлянето в минна шахта.
	Всъщност тя седяла там само за да изчака колата си, която се появила след малко, скърцайки по пясъка — дълъг черен „Зил“ с червен флаг на капака. Камбаните на Кремъл забили и известили дванадесет часа. Плътните звуци отеквали между старинните сгради. Киров се настанила на кожената седалка на зила. Имала вид на човек, доволен от света и себе си. Колата преминала през тясната порта на Спаската кула и Киров отвърнала на поздрава на охраната. Колата набрала скорост и прелетяла по Червения площад. Гумите й изсвирили по паветата.

	* * *

	За мен следващите няколко дни бяха отвратителни. Победиха ни, но се оказах по-зает, отколкото щях да съм, ако бяхме спечелили. Новата ситуация във Виетнам означаваше, че трябва да се пишат документи за Комитета по отбраната и да се приготвят кратки доклади за тайната среща на Бермудските острови между министъра на външните работи и американския държавен секретар. Три нощи напусках службата в ранните утринни часове. Правителствената кола ме караше до вкъщи по мълчаливите улици. Имах чувството, че сме във военно време.
	Имаше един спокоен ден — когато се състоя срещата на Бермудските острови. Извикаха ме при шефа, в орловото му гнездо на последния етаж, обзаведено с антикварни мебели и гледащо през реката към Парламента. Не знаех какво да очаквам, а и всичко беше толкова катастрофално, че не ми пукаше особено много.
	— Дейвид — каза Уокър, като че ли за първи път откриваше името ми. — Моля, седни.
	Той ми наля два пръста „Гленморанджи“.
	— Наздраве. — Той отпи солидна глътка от собственото си питие. — Мислиш ли, че можем да се доверим на китайците, Дейвид? Имам предвид на Китайската народна република?
	— Трудно е да се каже, шефе. Нещата се променят драматично на всеки няколко години. Аз бих се страхувал от всяка държава с осемстотин милиона население, половината от които гладуват.
	— Да. — Уокър нежно поглади чашата превъзходно уиски. — Нашите политици също не са наясно по въпроса. На Бермудските острови не можаха да се решат дали да съобщят на китайците за откритието на ЦРУ, или не…
	— Господи, Йън! Разбира се, че трябва да им кажем. Ще научат някак си и ако открият, че ние не сме ги предупредили, никога вече няма да ни се доверят.
	— Дали вече знаят, Дейвид? Можеш ли да си сигурен? Няколко ракети, внесени тайно и погребани в джунглата? Китайците нямат дузини сателити, обикалящи около Земята с камери, подобно на янките.
	— Не, но те имат солидно количество добри, старомодни шпиони. Не мога да повярвам, че те не знаят поне колкото нас.
	— Може и така да е, но аз лично не мога да съм сигурен на този етап. Както и да е, искам ти да откриеш как стоят нещата. Накарай прихващателните станции в Хонконг да работят извънредно, макар да се съмнявам, че това ще помогне — важните неща в Китай се разпространяват с куриери. Виж и дали онзи тип Фу може да ни помогне чрез тайните си източници, които ни струват цяло състояние. Раздвижи и хората в Токио. Положението е твърде деликатно — трябва да узнаем какво мислят китайците, как могат да реагират. Можеш да си сътрудничиш с янките, но, за бога, дръж ги настрани — те са прекалено тромави.
	Уокър се изправи и отиде до ореховото си бюро. Седна зад него и постави и психологическа, както и физическа дистанция между нас.
	— Беше лоша операция, Дейвид. Не съм сигурен, че нашите политици осъзнават напълно как Москва ни прекара, но ти и аз знаем. — Той замълча, за да ми даде време да преглътна укора. — Започвай сега ти самият. Наглеждай работата лично. Не проваляй и това.
	Бих искал да те видя дали щеше да се справиш по-добре, помислих си аз, но не казах нищо и се изправих да си ходя.
	— Между другото — погледна ме той любопитно, — къде е Аш? Тази, която работеше с Фу и трябваше бързо да бъде върната в Лондон?
	— В отпуск. Всъщност — в Хонконг. Тя е родена там.
	— Така ли? Е, предполагам вече е без значение.
	Изражението му беше непроницаемо. Зачудих се колко ли знае.
	— Странно как се менят времената. Никой от предшествениците ми не е давал работа на момичета, освен като на секретарки. Трябвало да имат хубави крака и да са от добри семейства, казваше Синклер…
	— Но в армията имаше доста жени през последната война, също и при нас.
	— Предполагам, че е така, Дейвид. И твоята е от този тип. Смела. Прати я при мен, когато се върне. Трябва да й намеря нещо полезно, с което да се занимава.
	Никакъв шанс, помислих аз, но моментът не изглеждаше подходящ да му съобщя, че не е твърде вероятно да види Рут отново в тази сграда.


>>	32.
>>	Хонконг

	Пристигнах в Хонконг късно през нощта. Забавиха няколко часа самолета на летище Банкок. Когато най-после излетяхме, капитанът съобщи, че полетът ни ще продължи по-дълго от необходимото, защото не можем да поемем по нормалния маршрут над Виетнам. Не каза защо, а когато попитах стюардесата, тя не знаеше.
	Взех такси от „Кай Так“ до хотел „Мандарин“. Улиците бяха по-тихи от обикновено. На входа на тунела към залива имаше полицаи в бронирана кола. На острова видях патрули на „Гурка“ по ъглите на улиците. На пушките им бяха поставени щикове. Вероятно е имало бунт или нещо такова, но аз бях прекалено уморен, за да се тревожа.
	В осем на следващата сутрин напуснах хотела и хванах автобус до Станли, малко селце на другата страна на острова, където Фу щеше дискретно да ме вземе с лодката си. Както винаги, той беше доста внимателен по отношение на безопасността. Автобусът премина покрай няколко патрули от полка „Гурка“: дребни фигурки в каки униформи, застанали до военните коли. Тук-там се виждаше по някоя картечница, полускрита зад чувалите с пясък.
	Станли беше странно място — приличаше на скромен английски курорт в Кент или Съсекс. В залива бяха закотвени няколко джонки и лодки, които се полюшваха по вълните, но основното население тук беше европейско и китайците бяха външни хора — свят, далеч от дивашките тълпи и ориенталските миризми на Каулун и Уанчай.
	Отначало си помислих, че тук въобще няма китайци, с изключение на слугините и кулитата, чистещи пътищата. После разбрах, че просто имаше равен брой европейци и китайци, а не съотношението двадесет към едно, на което бях свикнал в Хонконг.
	Разходих се по крайбрежната алея под палмите, към „Роза и корона“ — английска кръчма, която се намираше в партера на един блок близо до морето. Под дъбовите тавански греди (имитация) имаше доста европейци с елегантни обувки, шалчета на врата и карирани сака. Всички пиеха наливна бира „Сан Мигел“, по пет долара халбата. Естествено — беше неделя сутрин. На стената имаше мишена за стрелички, портрет на кралицата и редица рисувани щитове зад бара — гербове на английски колежи и клубове. От грамофона се чуваше „Аз съм пияч на сайдер“.
	Имах още доста време до срещата с Фу, така че седнах до прозореца с бира в ръка и се загледах в преминаващите китайци. Те надникваха през прозорците, озадачени от сериозната група европейци, седнали на столчетата до бара. Разликата с китайските барове беше огромна: нямаше гръмовен смях, по пода не се лееше бира, не се чуваше оглушителна кантонска реч. Но атмосферата в бара беше определено напрегната и всички бяха дошли необикновено рано. Дочух части от разговорите и разбрах, че е станало нещо важно. Не знаех нищо за събитието, след като прекарах последните двадесет и четири часа затворен в самолета, а после и в хотелската стая.
	— Стотици танкове — избоботи един мъж с червендалесто лице и покрит с капиляри нос на пияница. — По новините съобщиха, че руснаците искат свикване на Съвета за сигурност.
	— Страхотна работа ще свърши това — рязко каза някой друг. — Бомбардират села. Битки във въздуха — всички граждански полети са отклонени на юг от Сайгон.
	— Горят мили от джунглата — сигурно използват напалм.
	Отидох до бара и си поръчах още една бира. Червендалестият мъж я плати с великодушен жест и ме привлече в техния кръг, като почти не прекъсна спомените си от японската окупация през 1941 година.
	— Благодаря, много сте любезен — казах аз. — Наздраве. Станало ли е нещо? Пристигнах от Англия снощи и не съм слушал новините.
	— Господи! Не сте чули? Става ли нещо? Да, бих казал, че става нещо. Проклетите китайци нападнали Виетнам, това е събитието, човече.
	— Мили Боже! — казах аз. — Имате предвид някакъв граничен инцидент?
	— Граничен инцидент? — изсмя се той. — Имам предвид нахлуване! Война! Съобщиха го по радиото, старче. Танкове, бомбардировачи, хиляди дребни жълти човечета. Бум, бум! Та-та-та! — Той направи движение, като че ли стреляше с автомат. — Страхотна работа. Нека кретените се избият един друг. По-добре, отколкото да убиват нас.
	Другите се изсмяха в отговор.
	Допих бирата си бавно. В мислите ми се появиха спомени от японската и корейската война. Почувствах, че ми се завива свят. Никой не забеляза, че си тръгвам. Забързах по брега, към края на постройките и празния плаж. Фу ме чакаше в „А-Ма“. Двигателите й мъркаха кротко над плясъка на вълните по брега.

	* * *

	Фу не проговори, докато не изминахме солидна част от пътя за Лантау.
	— Военните се обадиха малко след като напусна хотела, Дейвид. Има телеграма за теб. Ще я донесат в Лин Чиао. Съмнявам се, че в нея ще има повече информация, отколкото в новините.
	— Какво, по дяволите, става? Каква е тази история за нахлуването на Китай във Виетнам?
	— Не е точно нахлуване, Дейвид. Съобщението на Пекин гласи, че това е само ограничена наказателна акция. Ще разрушат бункерите с ракетите. Мисля, че вече са ги бомбардирали.
	— Значи китайците знаят за оръжията?
	Фу сви рамене.
	— Предположението ми е също като твоето, Дейвид, но сигурно знаят. Разбрах, че бункерите не са далеч от границата.
	— Дали случайно не знаеш, Бен? Ти винаги си имал доста добри източници на информация.
	За момент Фу изглеждаше не съвсем искрен.
	— Не, този път не знам, Дейвид, но в Пекин има умни хора. Смятам, че са усетили какво става, веднага щом корабът с ракетите е пристигнал в Хайфон.
	Той се наклони, за да избегне пръските от вълните. Изведнъж гласът му прозвуча остро, надвиквайки шума от двигателя:
	— Руснаците изиграха мръсен номер. Жесток. Китай не заслужава това. Все пак добре, че оръжията не отидоха в Тайван. Китай има поне земна граница с Виетнам.
	— Значи мислиш, че китайците ще унищожат ракетите и бункерите, а после ще се оттеглят? Никога не съм чувал за толкова елементарна война. Обикновено нещата излизат извън контрол…
	— Не и този път — извика той самоуверено. — Китай няма да се набута в бъркотията, както направиха американците. Те ще унищожат бункерите, ще изгорят няколко села, за да покажат силата си, и после ще се върнат обратно. Всички ще се чудят защо въобще е имало някакво раздвижване, с изключение на нас — знаещите.
	Навлизахме в заливчето на Лин Чиао, затова не довърших разговора. Фу върза лодката на кейчето и се качихме по стълбите до бялото бунгало.
	На терасата стоеше Рут. Силните й крака на плувкиня изглеждаха тъмнокафяви под бялата хавлия. Очевидно беше плувала в зимното море. Потръпнах, макар да имаше достатъчно слънце, което да затопли закътаното заливче. Рут изглеждаше щастлива и спокойна. Обви ръце около врата ми.
	— О, Дейвид, толкова се радвам да те видя!
	Тя ме целуна по бузата и започна да отстъпва, но аз я задържах плътно до себе си и страстно я целунах. Свободната ми ръка се плъзна надолу по гърба й. Достигнах твърдия мускул на бедрото й, обхванах задните й части и я притиснах силно. Исках да я задържа там завинаги, но тя не отговори и се отдръпна.
	Фу изчезна в бунгалото, а Рут ми донесе една бира. Поведе ме към парапета на края на терасата. Седнахме там един до друг. Не се чуваше никакъв звук, освен плясъка на вълните по плажа. Рут се извърна от мен и мълчаливо се загледа в плажа. Прокарах пръсти през тъмната коса, падаща по раменете й.
	Когато се обърна отново към мен, видях, че очите й са влажни.
	— Дейвид, скъпи Дейвид. — Тя нежно обхвана с ръце лицето ми. — Трябва да ти кажа нещо — поколеба се и погледна настрани. — Ох, Боже, толкова е трудно…
	Изведнъж разбрах. В погледа й имаше спокойствие и сигурност, които не бях виждал преди. Усетих промяна още когато я видях на терасата. Почувствах остра болка в гърдите, като че ли някой ме беше пробол с нож. Не го казвай, искаше ми се да изкрещя, остави ме да си въобразявам! Не ме унищожавай! Вместо това се усмихнах тъжно.
	— Мисля, че вече разбрах.
	— Ще остана тук с Бенджамин — каза тя. — Обичам го. Нуждая се от него и той от мен.
	— Така и предположих — произнесох спокойно. — Когато те видях преди малко, усетих промяната. Предположих какво се е случило. Надявам се, че ще си щастлива, Рут. Заслужаваш го повече от всеки друг, когото познавам.
	— О, Дейвид, толкова си мил. — Тя погледна надолу към ръцете си. — Вероятно щеше да е по-добре, ако беше побеснял и ме беше ударил. Да, щастлива съм. Никога не съм била толкова близка с някого, но съм и тъжна. Не исках да те направя нещастен. Ти си този, който заслужава да бъде щастлив, а не аз. Аз просто имах късмет. Ти си пропуснал страшно много от живота. Ти си най-милият човек и беше така прекрасен с мен, когато изпаднах в депресия. Отплащам ти се по твърде гнусен начин, просто не знам как да ти обясня.
	— Никога не се опитвай да обясняваш, скъпа. Разбирам те. Аз никога не бих могъл да ти дам това, което искаш.
	Изправих се и й обърнах гръб. Исках да направя нещата лесни за нея. А и исках да остана сам. Разузнавателната операция, която изпортих, завърши с война… момичето, което обичах, ме предаде… не, не бях справедлив, може би аз я бях предал. Ако не бях такъв проклет нерешителен глупак, сега можеше да е различно. Беше едва десет и половина, но усещах, че денят ме е съсипал.
	Тя ме целуна отново, целомъдрено, като дъщеря.
	— Надявам се, че няма да ме намразиш, Дейвид. Ще е ужасно да те изгубя като приятел, много важен приятел. Но трябваше да ти кажа веднага. Аз ще… — Спря, като че ли я болеше да говори, но продължи: — … ще се омъжа за Бен след няколко седмици.
	— Чудесно, Рут. Наистина се радвам и за двама ви. Хайде да отидем да намерим Бен. Трябва да го поздравя.
	— Аз ще го намеря.
	Рут явно усети, че искам да бъда сам. Наблюдавах я как преминава по терасата. Не можех да откъсна погледа си от разрошената от вятъра коса и нежното й лице.
	Почувствах се ужасно самотен. В проблясък на самосъжаление видях унилите бъдещи години: непрестанни подслушвания, хиляди досиета, кръчмата на гарата и празния апартамент в Чизуик. На два пъти Рут ми беше помогнала да избягам от сивотата на секретния свят, който постепенно ме унищожаваше. Сега отново щях да потъна в него, откъснат от истинската човечност, обратно долу между мъртвите.
	Но също така осъзнавах, че нямаше да мога да се справя с това объркано момиче с дълбока душевност. Не можех да се превърна в магическата бащина фигура, от която тя силно се нуждаеше. Тя беше израснала като китайка и винаги е искала „тайпан“ — господар, повелител и всеотдаен любовник. Надявах се, че наистина го е намерила. Исках да намразя Фу, макар и да знаех, че това би било крайно несправедливо, но не можех. Просто чувствах ужасна, потискаща мъка: дълбоко вътре, където никой не можеше да види, както беше казала Левшина. Мъката на отхвърления любовник, на изгубеното приятелство и мрачната перспектива на бъдещите самотни години.

	* * *

	Тогава изведнъж тягостната тишина беше нарушена и аз се върнах към ежедневния живот. Фу се появи на вратата. Хеликоптер с военни знаци мина над главите ни и се скри зад скалата на гърба на къщата. Ято чайки се издигнаха с крясъци във въздуха, после двигателите утихнаха и хеликоптерът спря.
	Едва имах време да разтърся ръката на Фу и да избъбря няколко поздравления, когато един от военните се показа на пътеката към бунгалото. Той внимателно придържаше голям плик, покрит с восъчни печати, като че ли носеше скъпоценните камъни от короната. Изглеждаше съвсем млад, въпреки лейтенантските нашивки на пагоните. Или просто аз се чувствах необикновено стар.


>>	33.
>>	Хонконг

	Занесох плика до кабинета на Фу и извадих познатия розов лист. Светкавична, строго секретна телеграма. За Нерн от генералния директор на Интелиджънс сървис. Беше с личния ми шифър, така че трябваше да си я дешифрирам сам.
	Поставих кариран лист върху стъклото, което винаги професионалният Фу използваше вместо попивателна. Не трябваше да се оставят следи по долния лист. Преобразуването на редицата цифри в съобщение ми отне около час, но поне спрях да мисля за Рут.
	Фу се оказа прав — Уокър съобщаваше малко неща, които не знаех. Лондон и Вашингтон бяха вбесени от китайската акция. Моята задача беше да получа възможно най-пълната информация чрез мрежата на Фу. В Токио вече получили инструкции. Налагаше се да отида там в следващите двадесет и четири часа и да подсигуря координацията между Хонконг и Токио. После трябваше да взема следващия самолет за Лондон, за да докладвам резултатите.

	* * *

	Отложих инструктирането на Фу, защото реших да отида с военния хеликоптер до Виктория и да се видя с дежурния офицер в контролната станция. Когато тръгнах по стъпалата към скалата, Фу ме спря и ме покани на вечеря с него и Рут — малко празненство.
	— Страхотна идея, Бен — казах аз.
	Помислих си, че нямам повод за празнуване, но вече се чувствах по-спокоен.
	На острова ме посрещнаха с голяма черна кола. На предницата имаше адмиралски флаг, покрит набързо с кожена калъфка. До редицата бели двуетажни къщи имаше само няколко мили. Над тях се издигаше гора от антени. Зад телената ограда, станцията беше солидно охранявана от полицаи с автомати и кучета.

	* * *

	Късно следобед военен катер ме върна в Лин Чиао. Отидохме в ресторанта на Фу и вечеряхме чудесно в една частна зала. Не чувствах никакъв глад, но си спомням кръгла маса с великолепен порцелан и идеално подбрано меню — патица по пекински, телешко с черен боб, миди в джинджифилов сос. Залата беше осветена от китайски фенери, а по стените висяха копринени пана.
	Вдигнах тост за здравето на Рут и Бен. Пихме и говорихме до късно през нощта. Бях изморен, емоционално изтощен и пих прекалено много. Когато се връщахме към бунгалото, почувствах, че едва се държа на краката си, и веднага си легнах.
	Изкарах лоша нощ. Спах неспокойно няколко часа, като непрекъснато се въртях из леглото. Събудих се облян в пот. Мозъкът ми се тормозеше от загубата на Рут и досадните съмнения, предизвикани от втората част на телеграмата на Уокър. Избутах одеялата, за да се поразхладя. Лежах втренчен в сенките по стените, хвърлени от луната, която се промъкваше през процепите на щорите.
	Имаше нещо нередно в цялата работа, но като че ли бях уплашен да го призная дори пред себе си.
	Естествено, китайците имаха доста агенти и възможността да открият истината за съветските оръжия. Но те реагираха толкова бързо и решително. Подслушвателната ни станция беше прихванала интересен сигнал от Пекин до посолството им в Лондон. Съобщението беше направено на рядко използван, труден шифър, но нашите бяха успели да го дешифрират. То показваше, че Пекин знае за неуспешната операция от самото начало, а и въобще знае прекалено много…
	Отпих солидна глътка ледена вода, облякох си ризата и панталоните и излязох на хладната тераса, за да помисля.


>>	34.
>>	Лин Чиао

	Все още седях на терасата, когато започна да се развиделява. Небето стана бледомораво, после изсветля до розовия цвят на прясна сьомга. Слънцето се издигаше иззад острите очертания на върха.
	Фу се появи в дълъг халат с разхлабен колан. Изглеждаше учуден, че ме вижда, но дойде и седна до мен на парапета.
	Фу посочи към огряната от слънцето панорама. Редица джонки се движеха бавно в морето, на около миля от заливчето. Под нас премина самотен рибар със сламена шапка, който управляваше лодката си от кърмата с дълъг прът. Приличаше на стара китайска гравюра.
	— Красиво, нали? — каза Фу. — Невъзможно е да повярваш, че някъде на континента се води война.
	Седяхме мълчаливо известно време, после той бавно се обърна към мен:
	— Дейвид, не знам какво точно трябва да кажа, но ще направя всичко възможно Рут да бъде щастлива. Ще се грижа за нея. Съжалявам, ужасно съжалявам, че ти си бил „другият“.
	— Да не говорим за това, Бен. Разбирам и мисля, че това е най-доброто разрешение. Ти си човекът, от когото тя се нуждае, а не аз.
	Последва още една дълга пауза. Знаех какво трябва да направя.
	— Бен — казах аз решително, — от колко време си агент на Червен Китай?
	Той се стресна, после ме погледна озадачено и се разсмя, но смехът му беше несигурен.
	— Какъв необикновен въпрос, Дейвид! Ти от колко време си агент на Съветския съюз?
	Прекъснах го:
	— Без смешки. Ти си офицер от британското разузнаване. Аз съм този, който трябва да те контролира, и съм сериозен, ужасно сериозен. Кога се присъедини към партията? В Шанхай — преди да избягаш?
	Фу се изправи и ме погледна. Вече не изглеждаше неискрен, както при първото ми предизвикателство. Гърбът му беше гордо изправен — изглеждаше като войник, макар никога да не е бил такъв. Когато заговори, гласът му беше леден и звучеше рязко, като че ли той едва успяваше да удържи гнева си:
	— Дейвид, внимавай! Преди минути говорихме за Рут, която и двамата обичаме, и аз се страхувах, че ще станеш мой враг, но ти не стана. Не ме принуждавай аз да ти стана враг, като ме обиждаш така в собствената ми къща.
	— Не ме залъгвай с тия дивотии за чест и гордост — изръмжах аз. — Просто ми отговори! Кога стана член на партията? От колко време си агент на Китай? Отговори ми!
	— Не ставай смешен! — Гласът му гневно се повиши. — Господи, твоите хора разглеждаха живота ми месец по месец в началото, когато станах ваш човек. Имаш ли представа колко е трудно да бъдеш приет от англичаните, ако не си роден в Англия? А оттогава съм подлаган на проверка на всеки три години като всички останали. Знаеш, че никога не съм бил член на партията. Знаеш, че напуснах Шанхай, за да избягам от комунистите, и че те убиха семейството ми. Знаеш, че никога не съм бил агент на червените!
	— Не ме лъжи! — изправих се и закрещях. — Ти си им казал за „Скорпион“. Ти си им казал за Катманду и Чан Ли, за Лин, товарния кораб и оръжията. Имаме доказателства — ти си им казал абсолютно всичко!
	Той рязко се завъртя и помислих, че ще ме удари. Лицето му потъмня от ярост.
	— Да, казах им, но чак след като безплодната ти операция се провали! Какво друго можех да направя? Бях лоялен към вас в продължение на двадесет години, а вие ме предадохте. Твоите хора трябваше веднага да съобщят на Пекин за оръжията.
	— Ти ни предаде! — ледено казах аз.
	— О, не, приятелю! — Гласът му се изпълни с горчивина и презрение. — Тези ракети представляваха чудовищна заплаха за Китай, а и за целия Изток. Лондон и Вашингтон не трябваше да се двоумят. Смяташ ли, че можех просто да си стоя спокойно, докато политиците ви задържат важна информация, защото си мислят, че един ден тя може да им свърши работа? Те укриха информацията от единствената страна, която всъщност беше заплашена. — Той подсили речта си с удари по отворената си длан. — Аз все още съм китаец!
	— Все пак е предателство! Ти си офицер от британското разузнаване.
	Изглежда, гневът му намаля и той отново седна, като кимаше мрачно.
	— Не съм забравил, Дейвид. Не си въобразявай, че ми беше лесно да наруша думата си, макар да бях принуден, да нямах избор.
	— Но я наруши.
	Фу въздъхна.
	— Бях решил да си подам оставката, дори без разправията с теб. Писмото ми до Уокър е написано. Ще пропусна доста неща, но остарявам — може би наистина сега е подходящият момент да създам семейство, на което да се посветя… — Той се усмихна леко.
	— Не е толкова просто, за бога! Би трябвало да те арестувам. Ако нямаш връзки с комунистите, как, по дяволите, успя да предадеш съобщение на Пекин толкова бързо?
	— Знаеш не по-зле от мен, Дейвид! Просто влязох през главния вход на китайската банка и се обадих на човека от другата страна — Тен Кай-шен. Не мислиш, че съм изкарал всички тези години тук, без да знам кой е резидентът на Китай, нали? Преди години изпратих подробно негово досие в Лондон.
	Звучеше смислено, но аз не се поддадох.
	— Слушай, Бен — внимателно! Искам точен отговор на точен въпрос. Преди да го задам, трябва да ти кажа — вярвам, че си използвал червена връзка във Владивосток, за да идентифицират товарния кораб, а също и в Банкок, когато откри истинската самоличност на Лин. Може да е имало и други случаи, което не е много трудно да се разбере. Затова не ме лъжи. Все още можеш да получиш двадесет и пет години за това, не забравяй, че сме на английска територия.
	— Какъв е въпросът ти?
	— Два са. Праща ли документи по операцията в Китай?
	— Не.
	— Съвсем сигурен ли си?
	Отново ми се стори, че ще ме удари. В погледа му се появи презрение, но когато ми отговори, гласът му беше спокоен, почти смирен:
	— Дейвид, повярвай ми, не съм им давал нищо, което би компрометирало работата на разузнаването. Просто им изложих голите факти. Мислиш ли, че мога да съсипя мрежата, която съм създавал в продължение на двадесет години?
	— Добре. А откак си на служба при нас, случвало ли се е да им предаваш някаква информация, независимо каква?
	— Не! Господи, не! Бях лоялен към Англия във всяко отношение, докато вие самите не направихте това невъзможно.
	Свирепият му гняв изчезна и усетих, че той отчаяно иска да му повярвам, макар и гордостта да му забраняваше да ми се моли.
	Погледнах го непреклонно.
	— Надявам се да казваш истината.
	Фу сви рамене.
	— Знаеш, че имам агенти в Китай, а аз знаех (защото ти ме накара да разбера), че Пекин е открил нещичко, но съвсем недостатъчно. Времето изтичаше — трябваше да го направя. Сега — обади се в полицията, ако искаш.
	Всъщност започвах да му вярвам. Почувствах вътрешния тормоз на човек, измъчван от съвестта си, преди да вземе твърдото решение да постъпи по правилния за него начин. Знаел е, че ще бъде заклеймен като предател, и то от хората, чийто респект беше ценил така високо през последните двадесет години.
	Фу се обърна към мен с тъжен поглед. Никога не го бях виждал толкова уязвим.
	— Ако това се беше случило преди една година, щях да се самоубия или да изчезна в китайския подземен свят, от който идвам. Но присъствието на Рут затруднява всичко…
	Спомних си, че е съществувал Фу, когото никога не съм познавал: кльощавото китайско сираче, което отчаяно се е мъчило да си изкара прехраната из мръсните улици на Каулун. Изведнъж разбрах каква ценност представлява за него нашето доверие — доверието на хора, израснали в стабилна страна на другия край на земното кълбо; хора, които никога не са били презирани или принудени да работят по шестнадесет часа на ден, за да избягат от глада. Загубата на това доверие беше рана, която щеше завинаги да остане отворена… но така трябваше да бъде.
	— Не ме моли за съчувствие, Бен — казах кратко. — Има правила и ми се налага да се придържам към тях. Ще те помоля да ми предадеш паспорта си, всичките си паспорти, и да ми обещаеш, че няма да напуснеш Хонконг, дори да не напускаш Лин Чиао, докато не получиш разрешение за това. Полицията ще ни подпомогне, както знаеш.
	Фу седеше мълчаливо на парапета с мрачно лице.
	— Ще предам оставката ти — продължих студено. — Тя ще влезе веднага в действие. Аз ще направя необходимото да преустановя съществуването на мрежата, преди да си тръгна. Всичко, засягащо работата, което се намира у теб, трябва да бъде занесено в правителствената сграда — радиопредавателят, подслушвателните устройства, досиетата в сейфа ти…
	— Да, разбирам.
	— Утре, преди да си тръгна, ще изпратя доклад на Уокър. Трябва да запиша това, което ми разказа.
	— Какво ще направи той?
	— Честна дума — не знам, Бен. Ако това ще ти помогне — добавих аз съчувствено, — ще му кажа, че напълно вярвам на разказа ти.
	Той се усмихна.
	— Но това няма да е краят — предупредих го аз. — Ще има разследване. Дори и да ти повярват, ще загубиш пенсията си.
	Фу се разсмя невесело.
	— Това е най-малкият ми проблем. Не мога да кажа, че парите не ми достигат.
	— А после — кой знае? Не мисля, че ще те съдят. Това би наложило провеждането на съдебен процес, и то тук. Прекалено много ще излезе наяве. Всъщност Хонконг си е част от Китай и владението върху него изтича през 1997 година. Провеждането на дело според британския закон за държавната тайна ще бъде абсурдно — ти просто ще се превърнеш в китайски герой. Но може да те помолят да напуснеш британската територия. Да се преместиш да живееш при хората, на които ни предаде.
	Фу погледна тъжно отново.
	— Надявам се това да не стане. Ако се получи така, ще трябва да тръгна сам, защото със сигурност ще бъда убит. Червен Китай никога няма да прости действията на китаец, който ги е шпионирал в продължение на двадесет години, макар и веднъж да им е предоставил някаква информация.
	— Ако не искаше да се върнеш там, защо, по дяволите, рискува да си съсипеш живота заради тях? Не виждам смисъла.
	Но всъщност напълно го разбирах.
	Той тъжно поклати глава.
	— Никога няма да ме разбереш, Дейвид. Китай си е Китай. Без значение е дали е управляван от император или от комунистите — това е моят роден дом.
	Фу протегна към мен събраните си ръце, като че ли за да му сложа белезници.
	— Ако се наложи да замина за Китай, моля те, грижи се за Рут. Господи, каква ужасна бъркотия.
	Рут се появи на вратата, облечена в джинси и червена риза. Очевидно току-що беше станала от леглото и все още се прозяваше.
	— Не е ли прекрасно? — попита тя.
	Слънцето вече се беше издигнало и приятно ни затопляше.
	— Сутрините са най-чудесното време тук. Всяка нощ си лягам и си казвам — „утре ще има нов ден“ — и наистина го очаквам с нетърпение, също като децата. Глупаво, нали? Ще отида да направя кафе.
	— Чай — каза Фу.
	Тя се засмя.
	— Чай за теб и кафе за Дейвид.

	* * *

	Двадесет и четири часа по-късно излетях от летище „Кай Так“. Преди това свърших всичко необходимо в прихващателната станция и управлението на полицията, но не ми остана време да поспя. В колата по пътя към летището задрямах.
	Красива стюардеса, китайка, ме заведе до мястото ми. Обикновено се радвах, когато ми пожелаваха „приятен полет“, но сега не обърнах внимание. След десетина минути се понесохме по пистата, построена в залива. Имах чувството, че вълните се разбиват в колелата на самолета.
	Мъгла скриваше върха. Гласът на пилота прозвуча по високоговорителя и ни съобщи, че тъй като не може да ни покаже най-добрата гледка от Хонконг, ще ни покаже втората по красота. Самолетът направи вираж и осъзнах, че летим няколко мили на запад, над залива и близките острови, преди да завием на север към Япония.
	Погледнах през прозореца и видях брега на Лантау: златната пясъчна извивка на залив Силвърмайн, която отстъпваше пред пенливите вълни, разбиващи се върху скалите. За момент сиви облаци закриха гледката. Когато се изчистиха, се озовахме точно над Лин Чиао. Видях бялото бунгало, окъпано от слънцето, и две малки фигурки на терасата.
	Обърнах се настрани и зарових лице в южнокитайския „Морнинг Поуст“. Не исках стюардесата да види насълзените ми очи.


>	Послеслов

	Оставката на Бенджамин Фу беше приета от британското разузнаване без много шум. След подробно разследване, срещу него не бяха предприети никакви други действия. Той и Рут живеят в Лин Чиао с бебето си — момченце, на име Дейвид. Тя отново е бременна, а бизнесът на Фу процъфтява.
	Доктор Анна Левшина беше погребана в двора на църквата в Бранскомби в Девън, където още си я спомнят с най-добри чувства.
	Дейвид Нерн стана заместник-директор на Интелиджънс сървис. Живее сам в апартамента си в Чизуик. В кръчмата на гарата е добре познат. Наскоро беше награден за заслуги към правителството на нейно величество.
	Генерал-майор Киров не е забелязвана на обществено място от деня, в който я назначиха за заместник-председател на КГБ. В някои доклади на разузнаването се предполага, че тя солидно укрепва мощта си в съветското правителство. В други има противоречиви сведения за разжалването и екзекуцията й или за вероятно самоубийство. Сигурно ще минат години, преди истината да бъде научена.
	Китайското нашествие в Северен Виетнам продължи само месец. Бе съобщено, че са били унищожени военни съоръжения, без да се споменава какви точно. Народната освободителна армия се върна в Китай на петнадесети март 1979 година така неочаквано, както беше започнала атаката си четири седмици по-рано. Предвижданията на Фу излязоха верни. Китайското правителство и досега не е дало обяснения за тази военна кампания.
