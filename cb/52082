>	1

	Всичко започна със среща и завърши със среща, а Фрида Клайн мразеше подобни срещи със съученици. Седеше пред камината си и се вслушваше в тихото припукване на огъня. До нея седеше Саша, вперила очи в пламъците. В количката до стола на Саша спеше Итън, нейният десетмесечен син, топчица с тъмна коса, която леко похъркваше. Котката в краката на Фрида тихо предеше. Отвън се чуваше воят на вятъра. Беше мъглив, ветровит ден с вихрушки от листа. Навън бе тъмно, но те бяха на топло, скрити от нахлуващата зима.
	— Трябва да призная — каза Саша, — че идеята да видя твоя стара приятелка от училище ми се видя много любопитна.
	— Не ми е приятелка. Просто съученичка от класа.
	— И какво иска?
	— Не знам. Звънна по телефона и каза, че трябва да ме види. Настоя, че е важно и че ще бъде тук в седем.
	— Колко е сега?
	Фрида погледна часовника си.
	— Почти седем.
	— На мен вече не ми се случват такива неща. Откак Итън се роди, забравих какво е нощен сън, а мозъкът ми се е превърнал в каша. Не знам дори кой ден сме. Сряда ли е?
	— Четвъртък.
	— Това е хубаво. Почти краят на седмицата.
	Фрида отново се загледа в огъня.
	— Четвъртък е най-лошият ден. Един такъв никакъв. Само ти напомня, че седмицата се е проточила твърде дълго.
	Саша направи физиономия.
	— Май му отдаваш прекалено голямо значение. — Наведе се над количката и погали косата на сина си. — Обичам го толкова много, но понякога, когато е заспал, чувствам облекчение и съм благодарна за мига спокойствие. Ужасно ли е, че го казвам?
	Фрида се обърна към приятелката си.
	— Франк помага ли ти?
	— Прави каквото може. Но е много зает с работата си. Да помага на виновните да се отърват, както той казва.
	— Такава му е работата — каза Фрида. — Защитник е и…
	Звънецът на вратата я прекъсна. Фрида хвърля нещастен поглед към Саша.
	— Ще отвориш, нали? — попита я тя.
	— За миг се изкуших да не го направя.
	Когато отвори вратата, чу глас, идващ сякаш от тъмнината, незабавно последван от прегръдка.
	— Фрида Клайн — възкликна жената. — Винаги бих те познала. Толкова приличаш на майка си.
	— Не знаех, че познаваш майка ми. — Посочи към камината. — Приятелката ми Саша. Това е Мадлин Бъкнол.
	— Мади — поправи я жената. — Мади Кепъл. Омъжих се.
	Мади Кепъл свали от рамото си голямата скъпа, кожена чанта и разви карирания шал от врата си. Свали и тежкото бежово палто и го подаде на Фрида. Беше в ръждивокафява рокля и кожени ботуши с платформа. На врата й висеше тежка златна верижка, а на ушите имаше малки златни обици. Ухаеше на скъп парфюм. Пристъпи към огъня и погледна в количката.
	— Какво сладурче — възкликна тя. — Фрида, твое ли е?
	Фрида посочи Саша.
	— Само като го видях, и ми се прииска да имам още едно — каза Мади. — Обичам ги на тази възраст, когато са само един топъл вързоп. Момче или момиче?
	— Момче.
	— Толкова е сладък. Ходи ли вече?
	— Само на десет месеца е.
	— Трябва да сте търпелива.
	Фрида притегли стол близо до огъня и Мади седна. Имаше дълга кестенява коса, изкусно оформена в небрежна прическа с руси кичури. Лицето беше грижливо гримирано, но това само подчертаваше опънатата върху скулите кожа, малките бръчици около очите и в ъглите на устата. Фрида я помнеше от училище: жизнерадостна, весела, шумна, но винаги някак прекомерно възбудена, че е приета или не в някаква група; за това, че има приятел, или за това, че няма.
	— Да ви оставя ли сами? — попита Саша.
	— Не, не, толкова е приятно да се запозная с приятелка на Фрида. Тук ли живеете?
	Саша се усмихна леко.
	— Не, живея с приятеля си. На друго място.
	— Да, разбира се. Благодаря ти, благодаря — отвърна Мади, когато Фрида й подаде голяма чаша с чай.
	Отпи от чая и се огледа.
	— Какво сладко малко местенце имаш. Уютно. — Отпи отново. — Четох за теб във вестниците, Фрида. Как си помогнала в онзи ужасен, ужасен случай с горките момичета. И си спасила едно от тях.
	— Само едно — каза Фрида. — И не бях сама.
	— Как може да има хора, способни на такива неща?
	Настъпи мълчание.
	— За какво искаше да говорим?
	Мади отново отпи от чая си.
	— Не мога да повярвам как се загубихме след училището — каза тя. — Аз все още живея в Бракстън. Идваш ли си понякога?
	— Не.
	— Някои от тайфата също останаха там. — Усмихна се дяволито. — Спомням си ви двамата с Джеръми. Много ревнувах. Той беше такъв сладур. Замина, разбира се. Поддържате ли връзка?
	— Не.
	— Омъжих се за Стивън. Стивън Кепъл. Знаеш ли го? Изкарахме няколко хубави години, ала после нещо се обърка. Той се ожени повторно, но живее наблизо.
	— Когато ми се обади, каза, че има нещо, за което искаш да говориш с мен.
	Мади отпи нова глътка чай и се огледа.
	— Къде мога да сложа чашата?
	Фрида я взе от ръката й.
	— Четох за теб във вестниците.
	— Вече каза.
	— Повече от веднъж — продължи Мади. — Ти привлече доста внимание.
	— Не по мое желание.
	— Да, вероятно понякога ти е доста трудно. Но казаха, че освен с разрешаването на криминални случаи…
	— Това наистина не е… — започна Фрида и Саша отново се усмихна.
	— Не, но в статията се споменаваше, че си психолог.
	— Психотерапевт съм.
	— Не съм много добре с терминологията — каза Мади. — Сигурно има разлика. Не знам подробностите, но от това, което схванах, хората ти говорят и ти им помагаш. Правилно ли съм разбрала?
	Фрида се приведе леко напред.
	— Какво искаш?
	— Не е за мен — засмя се притеснено Мади. Ако това си помислила. Не че малко помощ не би ми дошла добре в онзи момент. Когато Стивън ме напусна, плаках дни наред. Седмици всъщност. Не знаех към кого да се обърна.
	Отново настъпи тишина.
	— Разбирам, че тези неща са ужасни — каза Фрида, — но моля те, кажи защо поиска да се видим?
	— Сигурно ще ти прозвучи глупаво. Най-вероятно само ти губя времето, пък и своето с цялото това разкарване до тук от провинцията.
	— Да си тръгна ли? — отново попита Саша.
	— Не — отвърна Мади. — Просто си говорим като стари приятелки.
	— Кажи какво искаш.
	Мади се поколеба. Фрида бе преживявала този миг десетки пъти с пациентите си. Един от най-трудните, несигурни моменти беше първото изричане на страха на пациента. Приличаше на скок в тъмното от много високо.
	— Дъщеря ми Беки — каза Мади. — Ребека. Но всички й казват Беки. На петнайсет е, почти на шестнайсет.
	— Случило ли се е нещо?
	— Не, не, няма такова нещо. Трудно ми е да го формулирам. Беки беше такова сладка като малка. Момченцето в количката ми напомни за онези дни, когато всичко беше лесно. Просто се грижех за нея. Знаеш ли, когато Беки беше на неговата възраст, си мислех, че ще имам много деца и ще бъда най-добрата майка на света и ще ги защитавам от всичко. Бях толкова млада, когато я родих, самата аз почти дете. И после — пое дълбоко дъх, сякаш опитваше да се овладее, — … вече не можех да имам друго дете. А след това Стивън си отиде. Вероятно вината е била моя. Опитвах се да крия чувствата си от Беки, но не се справях кой знае колко добре. Тя беше само на шест. Мъничка. А аз още нямах трийсет и бях напълно объркана. — В гласа й се усети колебание и тя спря за миг. — Сигурно й се е отразило, но мислех, че сме го преодолели. Изглежда, изпитвам ужас от тийнейджърските години. — Погледна към Фрида. — Може би си припомням своите собствени. Направихме едно-две неща, за които сега вероятно съжаляваме, нали?
	Един глас в главата на Фрида попита: „Какво искаш да кажеш с това «ние»? Никога не сме били приятелки. Нищо не сме правили заедно“. Но тя не изрече нищо, просто седеше и чакаше.
	— През последната година Беки се промени. Знам какво ще кажеш. Просто е пораснала. Няма за какво да се тревожа. Да, но аз се тревожа. Да започнем с това, че се затвори и стана раздразнителна, не иска да говори за нищо. Зачудих се дали няма замесени наркотици или момчета. Или наркотици _и_ момчета. Опитах се да поговорим. Да покажа съпричастност. Нищо не стана. Преди около месец нещата се влошиха още повече. Коренно се промени. Все едно не беше тя. Спря да се храни. Вече бе минала през някаква глупава диета и приличаше на щека. Не ми е ясно как още е жива. Готвя й всичко, за което се сетя, но тя само побутва храната из чинията. А когато хапне нещо, после май го повръща. Престана да ходи редовно на училище. Не си пише домашните.
	— Говори ли с баща си?
	— Стивън е безнадежден. Казва, че е просто етап. Щял да отмине.
	— Какво очакваш от мен? — попита Фрида.
	— Може ли да поговориш с нея. Нали това е работата ти? Само да размените няколко думи?
	— Не съм сигурна, че си наясно с работата ми. Срещам се с пациентите си достатъчно дълго, за да проуча проблемите в живота им. Но се питам дали дъщеря ти не трябва да се види с училищния съветник или с някой учител.
	— Беки няма да се съгласи. Опитах всичко. Отчаяна съм. Не знам към кого да се обърна. Моля те. Като услуга за стара приятелка.
	Фрида се вгледа в умоляващото лице на Мади. Не й харесваше, че тази жена от миналото има претенции, че са били приятелки, и че иска нещо, което всъщност не може да й даде. Стана й неприятно, че Саша става свидетел на разговора.
	— Не съм сигурна, че съм подходящият човек за тази работа — каза тя, — но ако доведеш дъщеря си тук, ще поговоря с нея. Ще видя дали мога да дам на теб, или на нея някакъв съвет. Но не обещавам нищо.
	— Това е чудесно. Мога да присъствам, ако искаш.
	— Трябва да говоря насаме с нея. Поне в началото. Тя трябва да знае, че споделеното остава между нас двете и че може да каже всичко, което иска. Ако изобщо пожелае. Може да не е готова да говори. Или поне не с мен.
	— Добре. Сигурна съм, че ще говори с теб.
	Мади стана и грабна палтото си, сякаш искаше да избяга, преди Фрида да има възможност да оттегли предложението си. Облече го набързо и уви шала около врата си. Фрида имаше чувството, че гледа човек, който слага защитната си черупка. На вратата, след като каза довиждане; Мади внезапно се обърна.
	— Знаеш ли, в дъщеря ми има нещо, което ме плаши. Не е ли ужасно?


>	2

	— Тук съм само за да ме остави майка ми на мира.
	— Защо поне не влезеш на сухо?
	Валеше сериозно, небето бе тежка, сива пелена, а листата по паважа бяха подгизнали от пороя.
	Беки влезе и затвори вратата след себе си. Дългата й тъмна коса беше мокра и прилепнала по главата, черните й очи изглеждаха огромни върху изпитото лице.
	— Дори не ме остави да дойда сама. Почти на шестнайсет съм, а тя настоя да пътуваме заедно с влака и дойде чак до Гудж стрийт. Сега е там. Купува си още _обувки_ и разните му там неща. Има мания за обувки.
	— Седни до огъня. Ще свалиш ли якето си?
	— И така ми е добре.
	Момичето се уви още по-плътно в дебелото вълнено яке. Макар да се беше сгушила в него, Фрида можеше да види колко е слаба. Тъничките китки, бедрата — дебели колкото коляното, рязко очертаните скули. Изглеждаше недохранена, кожата на лицето беше опъната.
	— Ще пиеш ли чай?
	— Не. Всъщност, ако има билков?
	— Мента?
	— Мента става.
	— Седни. Стопли се. Бисквити?
	— Само чай.
	Фрида отиде в кухнята и я остави приведена към пламъците, протегнала деликатните си пръсти към топлината. Направи две чаши чай — мента за Беки и „Асам“ за себе си. Беки обви чашата с длани, за да ги стопли, и остави парата да се стеле около огорченото си личице.
	— Винаги е трудно да се започне — промълви Фрида.
	Беки сбърчи вежди и промърмори нещо под нос.
	— Няма смисъл от идването, ако сама не си решила да дойдеш. Няма да изтръгвам от теб неща, които не искаш да кажеш, нито пък такива, които предпочиташ да запазиш в тайна. Тук си, защото майка ти се тревожи и ме помоли да поговоря с теб. Няма да ти приказвам нищо досадно или да ти нареждам какво да правиш. Обаче ако има неща, които искаш да кажеш на някого, аз съм тук, за да те изслушам.
	Беки сви рамене с негодувание.
	— Нищо ми няма.
	— Но си тук.
	— Само защото тя ме накара.
	— Как те накара?
	— Каза, че мисля само за себе си. Че съм егоист. Но че и тя страдала, и ако изобщо ми пукало за някого, можело да направя поне това малко нещо за нея.
	— Знаеш, че съм терапевт.
	— Значи, сега мисли, че освен егоист, съм и луда.
	— Мисли, че може да имаш някакви проблеми.
	— Знам. Дрога. Или момчета. Това е единственото, което може да измисли. Това ли ви каза?
	— Имаш ли някакви проблеми?
	— На петнайсет съм, нали? Нали това е да си на петнайсет? Всичко да е скапано и лайняно?
	— Лайняно? Така ли чувстваш нещата?
	— Ама вие така ли работите? — Беки вдигна очи и впи напрегнат поглед във Фрида. — Взимате някоя случайна дума, извъртате я и казвате: „О, колко интересно, тя мисли, че всичко е скапано“. Скапано, лайняно, отвратително. Това и аз мога да го правя. — Огледа се и погледът й се спря на масичката за шах, която Фрида бе наследила от баща си. — Играете шах. Местите фигурите върху дъската. Така ли възприемате живота? Като страхотна игра, която можете да спечелите?
	— Не. Не мисля така за живота.
	— Известна сте, нали? Знаете ли, потърсих ви в Гугъл.
	— И?
	— Ужасих се. Не съм като онези изчезнали момичета.
	— Но не си и в безопасност, нали?
	— Какво искате да кажете?
	— Ядосана си, тревожна и неспокойна. Знам, че не ходиш на училище и изоставаш с материала.
	— А, значи затова е всичко. Няма да получа скъпоценните високи оценки.
	— И виждам, че не ядеш — продължи Фрида.
	Беки й хвърли мрачен поглед.
	— Всеки, когото познавам, е или прекалено дебел, или прекалено слаб — каза тя.
	— Не споделяш с майка си.
	— Тя е последният човек, с когото ще говоря, по-скоро ще ида при майката на някоя приятелка, отколкото при нея.
	— В училището сигурно имате съветник.
	— Просто опитвам да се справя сама.
	— С какво?
	— Просто с нещо. Не ме гледайте сякаш можете да видите какво има в главата ми. Драйфа ми се от такива като вас.
	— Защо?
	— От вас ми настръхва козината.
	Фрида погледна изпитателно Беки. После каза:
	— Знам, че това ще те ядоса още повече, но искам да се замислиш малко върху езика си.
	— Какво искате да кажете, какво му е на езика ми?
	— Скапано, лайняно, говняно, драйфане, направо ми настръхва козината.
	— И какво? Това са само думи. Всеки ги използва.
	— Това е езикът на отвращението.
	— И какво? Може да съм отвратена.
	— Защо?
	— Няма ли да ме питате за татко?
	— За баща ти ли? Защо?
	— Мама каза, че ще искате да чуете за него. Каза, че всичко е заради него. Мисли, че я обвинявам за развода им и за това, че му се е разминало толкова леко. Казва, че може да съм й бясна, защото знам, че не може да ме зареже като него — защото е вързана за мен за добро и зло, и че това било майчинството. Да не можеш да се разкараш от гадната си дъщеря. Не съм искала да се родя. Тя казва, че не мога да преглътна факта, че татко си е отишъл с онази жена, но все пак го знам и че…
	— Чакай, Беки. — Фрида вдигна ръка. — Не искам да слушам какво мисли майка ти.
	— Че защо не? Срещнахте се с мен само защото сте били най-добри приятелки в училище или нещо подобно.
	Фрида отвори уста, за да я опровергае, после се спря.
	— Това е без значение — каза тя. — Сега говорим за теб, Беки Кепъл, не за майка ти и определено не за факта, че тя и аз сме се познавали преди много години. Можеш да ми кажеш каквото искаш и аз няма да го разкажа нито на нея, нито на някого другиго. Тук си в безопасност и можеш да споделиш неща, които е невъзможно да кажеш на друг човек, защото аз съм ти непозната.
	Беки извърна лице. Последва дълго мълчание.
	— Гади ми се — промърмори тя.
	— Искаш да кажеш, че буквално ти се гади?
	— И двете. — Засмя се тихо. Как се казваше? Метафорично, това беше думата. Учителят ми може да се гордее с мен. Гади ми се — метафорично и буквално.
	— Говорила ли си с някого за това?
	— Не, отвратително е.
	— Знаеш ли защо то правиш?
	— Храната също с отвратителна. Хората вземат парчета от мъртви животни и късчета риби, и мухлясало сирене, и мръсни корени от пръстта и ги слагат в устата си, и ги дъвчат. И после ги преглъщат и всичко потъва дълбоко в телата им, и гние там вътре.
	Беки погледна Фрида, сякаш за да види ефекта от думите си.
	— Ябълките са наред — продължи тя. — И портокалите.
	— Значи гладуваш, защото храната те отвращава?
	— Не обичам сливи. Мразя банани. И смокини.
	— Беки…
	— Какво? Мразя тоя тъп разговор. На кого му пука какво ям? По цял свят има хора, които гладуват, а тук на едно горкичко малко, богато момиченце му се гади, защото…
	— Защото?
	— Защото. Защото, и толкова. Просто дума.
	— А бягствата от училище?
	— Скучно е.
	— Училището е скучно?
	— Да.
	— Така, щом училището е скучно, кое според теб е интересно?
	— Едно време обичах да плувам в морето, особено когато вълните са големи. Да плувам в дъжда.
	Неочаквано в главата на Фрида изплува стар спомен сивото Северно море, големите вълни, втурнали се срещу нея, и камъчетата, мърдащи под босите й крака.
	— Но вече не обичаш?
	— Отдавна не съм била там. А сега е почти зима. Мразя да ми е студено. Костите ми мръзнат.
	Фрида понечи да отговори, но на входната врата се почука. На прага стоеше Мади под все още отворения си чадър, мокра и със зачервени бузи, с найлонов плик в другата ръка.
	— Подраних ли?
	— За какво?
	— Мислех, че сеансът ще е свършил досега.
	— Това не е сеанс, разговор е.
	Мади затвори чадъра и се приведе затворнически към Фрида.
	— Какво мислиш? — почти прошепна тя.
	— Моля?
	— Какво мислиш за Беки?
	— Смятам, че е много интелигентна млада жена, която седи на няколко метра от нас и вероятно чува всичко, което си говорим.
	— Ама каза ли ти нещо?
	— Довечера ще ти пратя имейл или ще ти звънна. Тогава ще говорим.
	— Ще се оправи, нали? Ще й помогнеш?


	Няколко часа по-късно Фрида седна в ателието на таванския етаж в къщата си и се заслуша в трополенето на дъжда по покрива и блъскането на вятъра в прозорците. Поседя няколко минути в дълбок размисъл, после вдигна телефона. Когато Мади отговори, усети нетърпението в гласа й.
	— Надявах се, че си ти. Беки отказа да ми разкаже за срещата ви. Надявам се да не е била вкисната.
	— Не. Не беше вкисната.
	— Разбра ли нещо?
	— Не съм сигурна какво искаш да кажеш. Но мисля, че дъщеря ти има нужда от помощ.
	— Затова я накарах да дойде при теб.
	— Приех я днес в къщата си само за разговор, защото ти ме помоли да я видя. Смятам, че се нуждае от професионална помощ.
	— Прозвуча толкова сериозно от твоята уста! — Смехът на Мади вещаеше неприятности. — Имам нужда просто от съвет, някой да ме насочи в правилната посока. Ти можеш да го направиш, нали? Да разнищиш настроенията й и да я върнеш в правия път.
	— Важно е да има ясно определени граници. Тя трябва да се види с терапевт, а не с човек, който в нейните очи е свързан с майка й.
	— Ти си терапевт, нали? Що се отнася до връзката… — тонът й се промени, стана още по-хладен. — Всъщност ние двете с теб никога не сме се движили в една тайфа, нали? Така че не се налага да се тревожим за това.
	— Ще приема Беки за професионална консултация каза Фрида. — Ще я оценя и ще ти кажа от какво смятам, че има нужда. Може да ти препоръчам терапевт, при когото да отиде, но във вземането на това решение трябва да участва и тя.
	— Това е прекрасно. — Гласът на Мади отново стана топъл. — Но какво имаш предвид под професионална консултация? Звучи малко плашещо.
	— Ще се състои в кабинета ми в Блумсбъри. Ще ти дам адреса. Ще трае точно петдесет минути. Ще ти струва седемдесет и пет лири.
	— Ще ми вземеш пари?
	— Да.
	— Доста безчувствено от твоя страна.
	— Днес се срещнах с Беки, защото с теб се познаваме — отговори Фрида. — Следващия път ще я приема като пациент. Това означава, че трябва да ми платиш, така както плащаш на електротехника или водопроводчика.
	— Много си директна. На всички ли взимаш еднакво?
	— Това е средна такса. Ако не си в състояние да платиш толкова много, ще ти направя отстъпка.
	— Няма нужда, Фрида, имам предостатъчно пари. Ако не друго, Стивън поне пари ми остави в изобилие. Просто ми изглежда много странно да плащам за толкова дребна услуга.
	— Вече не е услуга. Вече е нещо, от което Беки се нуждае, и това е моята работа.


>	3

	Фрида взе метрото до Финсбъри Парк. Имаше нужда да проветри главата си. Тръгна по обиколната пътека, после свърна по старата просека, която се виеше като таен зелен тунел през Хорнзи до подножието на Хайгейт Хил. Едно време железопътна линия, сега тя бе изоставена на милостта на дърветата, собствениците на кучета и лисиците. Жълтите есенни листа бяха навсякъде — пружинираха влажни под обувките й, вятърът ги подмяташе около лицето й. Носеше се усойна миризма на гниене, на гъби, макар че Фрида не видя нито една. Чувстваше, че е време за промяна, за завършек и ново начало. Звънът на телефона прекъсна речта, която оформяше в главата си. Погледна екрана. Беше бившият й студент Джак Дарган. Отговори.
	— Ох, извинявай — каза Джак. — Винаги когато вдигнеш телефона си, изпадам в шок.
	— Открих, че да не отговарям, е още по-сложно, отколкото да отговоря.
	— Трябва да се оправя някак си с тази работа.
	— За нещо конкретно ли говориш?
	— Може ли да се видим?
	— Какво се е случило?
	— Има нещо, което трябва да ти кажа.
	Фрида се разтревожи. Обикновено Джак звънеше, когато се забърка в някаква каша, плюс това го налягаха и епизодични съмнения в качествата му на психотерапевт.
	— Какво става? — попита тя.
	— Нищо, нищо. Дори не се опитвай да отгатнеш.
	Фрида му предложи да дойде у нея по-късно, но той настоя за неутрална територия и даде името на кръчма „Лорд Нелсън“, съвсем близо до дома й. Определиха си среща там след два часа.
	Половин час по-късно тя седеше в познатата мансарда на къща в Хайгейт и гледаше сбръчканото добро и умно лице на собствената си терапевтка Телма Скот. Фрида пое дълбоко дъх и започна речта, която бе репетирала по време на разходката.
	— Винаги съм имала две трудности с терапията и те са в диаметрално противоположни области. Едната е началото, защото човек не го иска или не мисли, че е необходимо, а втората е завършването, защото се пристрастяваш към терапията или просто не знаеш как да я приключиш. Много е трудно да кажеш: „Край, това е“.
	— А точно това е, което искаш да кажеш днес, нали? — попита Телма с усмивка, но все пак сериозно. — Край?
	— Да.
	— Какво те кара да мислиш така?
	— Двете заедно бяхме на пътешествие — каза Фрида. — И мисля, че вече стигнахме края му. Или поне до _някакъв_ край. Благодарна съм ти. Наистина.
	— Както добре знаеш, Фрида, пациентите трябва да приключват с терапията постепенно. Може да отнеме седмици или месеци.
	— Не обичам сбогуванията. Обикновено си тръгвам, без дори изобщо да кажа довиждане.
	Лицето на Телма отново се сви в гримаса.
	— Ако бях твой терапевт, щях да поискам да обсъдим това. О, задръж…
	Фрида неволно се усмихна.
	— Мислиш, че греша? — попита тя.
	Телма бавно поклати глава.
	— Първия път, когато дойде при мен… кога беше? Преди петнайсет месеца?… Не бях сигурна кой точно терапевтичен метод ще е подходящ за теб. Никога преди не се бях сблъсквала с такъв случай. Когато ми позвъни и каза, че искаш да се срещнем, знаех, че си била нападната и много близо до смъртта. Очевидно беше, че си минала през сериозна психическа травма и имаш нужда от помощ. Освен това точно преди да започнем, ти беше въвлечена в ужасен инцидент, в който бе убит човек, а твой близък приятел бе сериозно ранен. Разказа ми как си извървяла целия път до вас, двайсет мили, цялата в кръв.
	— Не беше моята.
	— Помня, че и тогава наблегна на този факт, и че наистина се зачудих дали това, от което имаш нужда, не е да останеш известно време в болница.
	— Минах през ада — прекъсна я Фрида — и не знаех как да се справя.
	Последва дълго мълчание.
	— Мисля, че метафората, която използва, в общи линии е вярна. Не тази за ада, макар че тя би могла да е вярна за последната година. Имах предвид онази за пътуването. Стигнала си до гара и може би сега е подходящият момент да слезеш. — Замълча за миг. — Е, поне за известно време.
	— Защото е само гара по пътя?
	— Говорихме много в тази стая и мисля, че постигнахме развитие. — Тя направи пауза. — Не мисля, че успя да се отърсиш от цялата болка, причинена от случката, която те накара да ме потърсиш. Смятам, че се е пропила дълбоко в теб, направила си я част от себе си, поучила си се от нея. Но може би това, което не си успяла да разбереш, е, че тя включва всички неща, за които не пожела да говориш с мен — миналото, родителите, откъде идваш.
	— Когато пациентите дойдат, обикновено говорят за детството си, за своите родители, също и за любовниците си. Аз не го направих.
	— Да. — Телма се вгледа в нея. — Но говори много за Дийн Рийв.
	— Вярно е. За всички останали Дийн е мъртъв. Полицията мисли, че е мъртъв. Бившата му приятелка мисли, че е мъртъв. Тялото му — това, което хората приеха, че е неговото тяло, а не на бедния му брат Алън — беше кремирано и пепелта бе разпръсната. Едно време беше любимият злодей на медиите, но дори и това отшумя. Постепенно беше забравен, но не и от мен. За мен той е жив. Като призрак е, но не е мъртъв. Гледа ме, наблюдава ме по някакъв начин. Имам чувството, че е някъде навън и чака нещо. — Фрида видя изражението на Телма и поклати глава. — Не е плод на въображението ми, нито е някаква фройдистка проекция. Дийн Рийв е убиец и е на свобода някъде навън.
	— Не знам дали е някъде навън в света, но определено е вътре в главата ти. Мисълта за него те преследва натрапчиво.
	— Той наистина ме преследва натрапчиво. И е жив.
	— Жив за теб.
	— Не. Наистина е жив. Терапията може да ми помогне да се преборя с чувствата, със страховете си във връзка с Дийн, но не може да ми помогне в това.
	— Значи ми казваш, че не си говорила за родителите си и за любовниците си, защото Дийн Рийв ти е пречел?
	— Всъщност мислих и за миналото. Имам предвид далечното минало. Преди няколко дни дойде да ме види жена, съученичка от училище. Не ми беше приятелка, не съм я виждала от времето, когото бяхме по на шестнайсет години, но тя ме потърси, за да поговоря с дъщеря й. Момичето дойде вчера и от този момент имам някакво особено усещане. Не мога да го определя точно.
	— Опитай.
	— Сякаш моето собствено минало се е върнало да ме навести.
	— Може да е за добро.
	Но Телма беше сигурна, че видя върху лицето на Фрида тъга, каквато не бе виждала преди.
	— Не виждам как може да е за добро.


	Когато Фрида пристигна в „Лорд Нелсън“, Джак вече бе там. В първия момент не я видя и тя успя да го огледа спокойно. Помисли си, че е станал по-зрял. Срещна го за първи път като млад студент, нервен, склонен към спорове, стеснителен и несигурен. Сега изглеждаше господар на себе си, макар и господарят да бе облечен като циганин с шарено сако над виолетова риза, панталони на черно-бяло райе и многоцветен шал на врата. Гъстата му, обикновено рошава коса сега бе някак подредена. Фрида примигна и тръгна напред, в този момент той се обърна и я забеляза, изчерви се и веднага заприлича на стария Джак. Предложи й питие, но Фрида поиска единствено чаша вода. Той промърмори недоволно и накрая сложи резенче лимон в нея.
	— Така ще е по-малко скучна.
	Взе за себе си халба бира и я поведе към маса в един ъгъл.
	— Как върви работата? — попита Фрида.
	Джак заклати глава енергично, като актьор в пиеса, който трябва да жестикулира така, че и хората на последния ред да го видят.
	— Сега не мога да говоря за това. Исках да те видя лично, защото има нещо, което трябва да ти кажа.
	— Хайде, казвай.
	Джак погледна Фрида право в очите.
	— Виждам се с един човек.
	— Добре — отвърна бавно Фрида. — Очевидно очакваш да кажа, че се радвам за теб, но защо е цялата тази загадъчност?
	— Мисля, че трябва да ти кажа, понеже е човек, когото познаваш.
	— Човек, когото познавам?
	— Да.
	Фрида беше леко зашеметена, сякаш мозъкът й не функционираше както трябва. Прехвърли наум някакъв импровизиран азбучник. Коя би могла да е? Във всеки случай, която и да е, защо беше необходима цялата тази драма да я кани и да й говори по този начин?
	— Добре — каза тя накрая. — Ще ми кажеш ли, или трябва да отгатна?
	— Мисля, че има нужда от малко обяснение, Фрида, просто защото…
	— За Бога, Джак, коя е?
	— Фрида.
	Обърна се и видя племенницата си Клои, свежа и жизнерадостна.
	— Клои, какво…? — после осъзна истината и млъкна.
	— Здрасти, чаровнико — обърна се Клои към Джак, той стана, двамата се целунаха и тя доволно измърка. — Е, как вървят нещата?
	— Тъкмо щях да й кажа.
	— Би ли ми взел нещо за пиене? — каза Клои. — Бяло вино. — Обърна се към Фрида — Всичко е наред. Нося си личната карта.
	Двете се загледаха след Джак, който неумело си пробиваше път през тълпата, за да стигне до бара.
	— Клои.
	— Знам, че ти се вижда странно.
	Фрида понечи да отговори, но Клои я прекъсна.
	— Първо, ти си ми леля и ме познаваш от пелени, после на практика ми стана нещо като втора майка, откакто моята собствена се оказа напълно безполезна…
	— Клои…
	— А ти през цялото време се грижеше за мен и ми помагаше. Всъщност ти единствена ме преведе през изпитите след прогимназията. Ще ми се да го направиш и за гимназиалните, но това е друга тема. Живях в къщата ти и минахме заедно през всякакви преживявания. И знам, че Джак ти е като син…
	— Студент всъщност.
	— Но хората не се държат така с теб, Фрида. Всеки става част от семейството ти.
	— Не мисля, че това е правилно.
	— Това, което искам да кажа, е, че вероятно връзката ни ти се струва почти като кръвосмешение, може би дори още по-странна, защото, ама истината е, че ти си човекът, който ни събра…
	— Събрала съм ви?
	— Исках да кажа, че двамата се запознахме чрез теб и че никога няма да успея да ти се отблагодаря за това, защото той е толкова сладък. Ама ти знаеш.
	Фрида не успяваше да измисли какво да отговори, а когато най-сетне се накани да отвори уста, Джак се появи с бялото вино на Клои и седна.
	— Наред ли е всичко — попита той притеснено.
	— Наред е. Разбрахме се. — Клои вдигна чашата си. — За нас.
	Тя отпи глътка от виното, Джак отпи от бирата си, като внимателно наблюдаваше Фрида, която не вдигна чантата си. Клои се намръщи.
	— Какво има?
	— Нищо — отвърна Фрида. — Просто съм изненадана, това е всичко. Опитвам се да го проумея.
	— Знам, че ти е трудно — каза Клои. — Вероятно още мислиш за мен все едно съм на, да речем, дванайсет години или нещо такова. Но аз съм на осемнайсет. Всичко е точно. Не нарушаваме закона.
	— Но имате доста голяма разлика в годините.
	— Добре де, шест години. Толкова ли е важно?
	— Всъщност девет, ако трябва да сме прецизни.
	— Каквито очевидно сме — каза Клои. — Съжалявам. Мислех, че ще се зарадваш.
	— Радвам се за вас — насили се Фрида. — Работата е там, че обичам и двама ви и не искам да се впуснете в нещо, което би могло да нарани един от двама ви. Дори изричайки тези думи, знам, че звуча като досадна жена на средна възраст. — Фрида пое дълбоко дъх. — Не това исках. Хубавото е, че не сте почувствали необходимост да го запазите в тайна от мен.
	— Браво. — Клои погледна Джак с триумфално изражение на лицето. — Казах ти, че няма да има проблем. — След това отново се обърна към Фрида. — Не искаш ли да чуеш как стана всичко?
	— Всяко нещо с времето си отвърна Фрида, която изобщо нямаше желание да слуша.
	— Подозирам — продължи Клои весело, — че Джак ме хареса още когато се срещнахме за първи път. Като в онези ученически фантазии.
	— Което изобщо не е вярно — намеси се Джак.
	— Ти дойде на парти у нас, бях на шестнайсет.
	Фрида помнеше това парти — тогава за първи път видя Тед Ленъкс, чиято майка бе убита малко преди това, и в когото Клои бе сляпо влюбена.
	— Това беше друго — каза Джак. — Бяхме просто приятели.
	— Това е твоята версия.
	— В действителност всичко стана съвсем наскоро — прошепна изнервено Джак към Фрида. — Исках веднага да ти кажа. Притеснявах се какво би могла да си помислиш.
	— Не бъди глупав, Джак — прекъсна го Клои. — Какво искаш да кажеш?
	Изведнъж Фрида се ужаси, че всеки момент ще се окаже свидетел на първата им кавга.
	— Оливия знае ли? — попита тя.
	— Майка ми няма да разбере.
	— Трябва да й кажеш.
	— Знам какво ще направи — ще се напие и ще започне да ми опява да се концентрирам върху изпитите си.
	— Които, между другото…
	— И след това ще каже, че не знам какво правя. И ще поиска да узнае всички подробности и после ще ми разкаже за ранния си сексуален живот. Отврат.
	— Така или иначе ще трябва да й кажеш — отвърна Фрида. Не искам да знам за теб неща, които майка ти не знае.
	— Все някога ще й кажа — нацупи се Клои.
	Фрида стана.
	— Наистина трябва да тръгвам.
	Клои също стана.
	— Не си ядосана, нали? Само ми кажи, че не си ядосана.
	— Не съм ядосана и трябва да вървя.
	— Скоро ще дойда да се видим — каза Клои. — Искам да поговорим за изпитите ми. Не казвай на мама, но не съм сигурна, че тази страна от живота ми върви много добре. И има толкова много други неща, за които имам да ти разправям.
	— Да, да — отвърна Фрида, като отстъпваше назад, след което излезе от кръчмата с чувството, че бяга.


>	4

	— Заповядай. Седни — посочи Фрида един стол и изчака Беки да седне, преди самата тя да заеме мястото си в своя червен стол.
	Момичето се огледа. Стаята бе чиста и безлична. На стената срещу нея висеше картина с някакъв прашен пейзаж, между двата стола имаше ниска маса с кутия книжни кърпички отгоре, лампата в ъгъла хвърляше мека светлина върху сиво-зелените стени. Беки забеляза, че на перваза на прозореца има саксия с растение. През прозореца видя обширна строителна площадка с кранове, издигащи се над високата дъсчена ограда.
	— Доста е плашещо — каза тя, като се обърна към Фрида, която седеше изправена в стола си и чакаше спокойно.
	— Началото винаги е плашещо.
	— Искам да кажа, че когато те видях преди, беше в твоята къща и ти ми направи чай, в камината гореше огън и беше такова едно уютно. — Посочи с жест стаята около себе си. Облечена в прекомерно голям за нея пуловер с едра плетка върху торбести кадифени панталони, тя криеше дребното си тяло под пластове дрехи. — Това тук е сериозно.
	— Просто място, където можеш да кажеш всичко.
	— Не знам. Нямах намерение да стигаме толкова далече. Съгласих се да дойда само за да разкарам мама. И изведнъж седя тук и всичко е ужасно тихо, сякаш чакаш да чуеш какво имам да кажа. — Тя сложи ръка върху устата си, после я махна. — Но аз нямам нищо за казване. Мозъкът ми направо се изпразни и зациклих. Всъщност единственото, което ми се иска, е да избягам.
	— Ще е жалко да избягаш след само една минутка тук — усмихна се Фрида.
	— Има ли хора, които идват и стоят, без да кажат нищо през цялото време?
	— Случва се.
	— Значи, ако искам, бих могла да го направя?
	— Има голяма вероятност да се почувстваш неловко. Понякога мълчанието е по-трудно от говоренето. Но всъщност това, което искам да направя днес, е нещо друго, един вид оценка. Ще ти задам няколко въпроса, ти ще отговориш и после ще видим накъде ще продължим.
	— Ами ако не искам?
	— Тогава няма да отговаряш. Тук нещата зависят от теб. Може да не ти се струва така, но това е истината. Можеш да говориш или да мълчиш, можеш да си тръгнеш, когато поискаш. Можеш да ми казваш неща и аз няма да те съдя, няма да се шокирам. Тук съм, за да ти помогна да споделиш нещата, за които не си в състояние да говориш. Понякога, когато ги изречеш, когато ги признаеш, те стават по-малко плашещи.
	— Защо? Това са просто глупави думи. Те не могат да променят нищо.
	— Нерядко е като лъч светлина в тъмен ъгъл. Или може би по-скоро прилича на дълго взиране в тъмнината, докато очите ти се адаптират и започнеш да различаваш сенките, които се крият там. Страховете, които нямат име, имат власт над нас. Мисли за времето, прекарано тук, като за възможност да придобиеш някакъв контрол.
	— Какво общо имат тук страховете? Само защото малко съм позагубила апетит.
	— Това няма да отшуми, ако просто стоиш и чакаш. Не става по-добре, нали? Вероятно дори се влошава.
	— Нямам представа за какво говориш. Какво искаш да кажеш с „това“?
	— То е нещото, което те спира да ядеш, не ти дава да ходиш на училище, кара те да се чувстваш отвратена и уморена, ядосва те и те отдалечава от майка ти. То те доведе тук. Колкото и да те притиска майка ти, ти не би се съгласила да се видиш с мен, ако не чувстваше, че по някакъв начин срещата би могла да ти помогне.
	— Само така си мислиш.
	— Хайде да започнем с няколко простички въпроса. На петнайсет си, нали?
	— Ще стана на шестнайсет през януари.
	— И живееш с майка си?
	— Точно така. Само двете.
	— На колко беше, когато баща ти ви напусна?
	— На шест. Известно време се връщаше и пак си тръгваше, и накрая ни напусна завинаги.
	— Помниш ли как се чувстваше по това време?
	— Как мислиш се чувствах?
	— Не знам. Затова те питам.
	— Разстроена.
	— Те говориха ли ти за това?
	— Татко ми каза. Но си спомням главно спорове и викане.
	— Какво помниш от думите му?
	— Взе ме на коленете си и започна да плаче. Усещах как сълзите му капят върху главата ми, това помня. Трябваше да го прегърна, за да се почувства по-добре.
	— Беше ли му ядосана?
	— Не точно. Само исках да си дойде вкъщи. Но после, когато идваше, ставаше ужасно, затова отново ми се искаше да си иде. Или да си иде тя.
	— Майка ти?
	— Да.
	— Беше ли й ядосана?
	— Знам, че е нечестно. Тя се грижи за мен. Но ме дразни. И не ме разбира. Никога не ме е разбирала.
	— Баща ти разбира ли те?
	— Преди мислех, че ме разбира. Сега се отегчава, когато не съм весела. Иска да съм сладкото му малко момиченце.
	— Значи не можеш да говориш с тях за нещата, които се случват в твоя живот?
	— Не бих искала.
	— Разкажи ми за приятелите си. Имаш ли близки приятели?
	— Чак пък близки.
	— Имаш ли приятелски кръг?
	— Предполагам.
	— В училище?
	— Главно.
	— А имаш ли най-добра приятелка, или приятел?
	— Караш ме да се чувствам като малко дете. Ами, да речем, Шарлът, всъщност тя ми беше близка преди, както и едно друго момиче — Кери. Познавам я от детската градина. Говорех си с тях за всичко.
	— Преди… но не сега?
	Бети пъхна ръце в ръкавите на пуловера си и се приведе напред така, че меката, тъмна коса падна върху лицето й.
	— Вече не ми пука за тях. Макс е ок. Харесвам го, но не по този начин.
	— Значи, не си толкова близка с приятелките си, колкото преди?
	— Може би.
	— Тормозят ли те в училище?
	— Не.
	— Никога?
	— Зависи какво разбираш под тормоз. Момичетата могат да са големи кучки и понякога те изритват, и се чувстваш ужасно, но пък това се случва на всички и ако трябва да съм честна, аз също се държа така с други момичета. Всички го правят. Ту си с групата, ту си аут, така стоят нещата.
	— Сега в групата ли си или си аут?
	— Не, не съм. Вече не съм с групата. Те се отказаха от мен или може би аз се отказах от тях.
	— Говорим за последните няколко седмици.
	— Главно.
	— Последните няколко седмици, в които бягаш от училище и гладуваш?
	— Просто не съм гладна. И без това си бях слаба.
	— И храната те отвращава?
	— Да.
	— Отвращава те да вкарваш неща в тялото си.
	Беки повдигна рамене.
	— Значи, вероятно наскоро си направила нещо или са ти направили нещо, което те е разтревожило и уплашило.
	Момичето отново повдигна рамене и погледна навън към крановете, които поклащаха блестящите си рамене на хоризонта.
	— Беки?
	— Сънувам лоши сънища.
	— Разкажи ми.
	— Не знам. Не си ги спомням — момичето извади едната си ръка от ръкава и започна да гризе кокалчетата на пръстите си. — Не обичам да си лягам.
	— Заради сънищата ли?
	— Не знам.
	— Някои хора не обичат да спят, защото спането прилича малко на смърт.
	— Все ми е тая.
	— На тъмно ли спиш?
	— Държа лампата светната. _Мразя_ тъмнината.
	— Винаги ли си я мразела?
	— Не.
	— Напоследък ли започна да мразиш тъмнината?
	Беки потръпна.
	— Случило ти се е нещо в тъмното?
	— Сега искам да си ходя.
	— Беки. Не е необходимо да ме гледаш в лицето. Може да гледаш навън или да затвориш очи, ако искаш. И да ми кажеш какво ти се е случило в тъмното.
	Беки затвори очи. Клепачите й бяха виолетови, почти прозрачни.
	— Тук си в безопасност. Разкажи ми. Сама ли беше?
	— Да — прошепна тя едва чуто.
	— Продължавай.
	— Бях заспала в леглото си или почти заспала. Не знам.
	— Да. — Не трябваше да слага думи в устата на момичето, нито мисли в главата й, трябваше просто да чака.
	— И тогава се събудих или почти се събудих и знаех, че в стаята ми има човек. — Клепачите й се отвориха и после отново се затвориха. — Беше тихо, много тихо.
	— Разкажи ми.
	— Не можеш ли да отгатнеш?
	— Не искам да отгатвам. Искам ти да ми го разкажеш.
	— Бях изнасилена. Някой ме изнасили.


	После тя се разплака и Фрида — която избягваше всякакъв физически контакт с пациентите си — я прегърна и нежно махна косата от бледото й, обляно в сълзи лице. След това донесе чаша вода и я накара да я изпие, докато се обаждаше на следващия си пациент, за да му каже да дойде с половин час по-късно от уговореното, защото се е забавила.
	— Скоро ще поговорим сериозно за това — каза й тя, когато се върна. — Но първо имам няколко въпроса. Той използва ли презерватив и ако не е, ти направи ли си тест за бременност?
	Беки изглеждаше ужасена.
	— Не, не използва, и не. Искам да кажа, че не можех да мисля. — Млъкна.
	— Имала ли си цикъл оттогава?
	— Цикълът ми спря много преди това.
	— Трябва ти тест за бременност и е редно да идеш на лекар.
	— Не мога. Не искам.
	— Просто за да си сигурна.
	— О, Господи! Може да имам спин. Мислиш, че може да съм се заразила.
	— Просто за да си сигурна.
	— Не искам!
	— Можеш да идеш при личния си лекар или в клиника. Ще ти дам няколко номера.
	— Би ли дошла с мен? Не мога да го направя сама.
	— Налага се да кажеш на майка си, Беки. Тя трябва да дойде с теб.
	— Не можеш да ме принудиш.
	— Не те принуждавам, но трябва да й кажеш.
	— Тя ще ме намрази.
	— Случило ти се е нещо много ужасно, Беки. Защо мислиш, че някой ще те намрази заради това?
	— Не мога да й кажа. Наистина ли мислиш, че трябва? Не знам как.
	— Да, много е трудно. Но вече го каза на мен, затова сега ще ти е малко по-лесно да го кажеш на майка си.
	— Кога?
	— Възможно най-скоро.
	— Не знам.
	— И тя може да дойде с теб при доктора. Това би било най-доброто.
	— Не знам как да й кажа.
	— Беки?
	— Да?
	— Изобщо ли не ти хрумна да идеш в полицията?
	— По-скоро бих умряла. Ако им кажеш, ще се убия. Предупреждавам те. Няма да ида в полицията. Не знам нищо. Не знам кой беше, не видях лицето му и не можеш да ме накарат да им кажа. Не можеш.
	— Права си. Не мога.
	— Време ли е да си тръгвам?
	— Тук си доста повече от час, така че майка ти сигурно те чака. Но можеш да останеш колкото искаш.
	— Какво трябва да й кажа?
	— Кажи й какво се е случило. Говори с нея. Помоли я да те заведе на лекар. Ще се срещнем отново много скоро.
	— Ще ми помогнеш ли?
	— Да.
	— Не се чувствам много добре. Малко ми се гади.
	Фрида протегна ръка и помогна на Беки да се изправи. Лицето на момичето беше станало прозрачно от умора. Приличаше на малко дете. Прегърна я.
	— Беше много смела — каза й. — Справи се добре.


>	5

	Беки явно бе казала на Мади още същия ден, защото на следващата сутрин Мади се появи пред кабинета за консултации на Фрида, натисна звънеца на домофона няколко пъти и задъхано поиска да бъде приета.
	— Какво ти дължа? — попита с пламнали бузи. — Седемдесет и пет лири?
	— Моля?
	— Това каза, нали? Седемдесет и пет лири за сеанс.
	Фрида млъкна за миг. Не очакваше точно това.
	— Да.
	Мади държеше чековата си книжка в ръка, почти я размахваше. Огледа кабинета, но нямаше маса, на която да пише, освен тази между двете кресла. Отиде до прозореца, постави книжката на перваза и бързо попълни чека. Подаде го на Фрида, която го погледна.
	— Пропуснала си датата.
	Мади изсумтя и го дръпна от ръката й.
	— Шести ли е?
	— Седми.
	— Ето — добави датата и връчи чека обратно.
	— Малко съм изненадана — каза Фрида.
	— Защо?
	— Когато звънна и каза, че трябва да ме видиш спешно, не мислех, че е защото ще ми дадеш чек.
	— Така ли? И какво си помисли?
	— Ти сериозно ли питаш?
	— Сериозна съм.
	Мади дишаше тежко, почти се задъхваше. Фрида не можеше да прецени дали ще се разкрещи, или ще се разплаче.
	— Когато ти се обадих по телефона и казах, че трябва да те видя, какво мислиш съм искала да кажа?
	Фрида посочи стола за пациентите, където бе седяла дъщерята на Мади. Седна срещу нея в собствения си стол.
	— Ако ще говорим, първо трябва да ми кажеш какво ти каза дъщеря ти.
	Мади отвори уста, но не проговори. Изглеждаше още по-слаба и измъчена отпреди, сякаш не беше яла и спала.
	— Мислех, че ще й помогнеш — изрече тя. — Не да допринасяш за нейните… — изглежда, търсеше дума, — затруднения.
	— Какво ти каза Беки?
	Мади разтърси глава почти яростно.
	— Ти каза, че ще й помогнеш. Никога не бих повярвала, че всъщност ще направиш нещата още по-лоши за нея…
	— Това ли мислиш, че съм направила?
	— Трябваше да я видиш. Не исках да я оставя сама дори и за минутка, но тя настоя да иде на училище. Не знаех какво да правя, но реших, че трябва да дойда и да ти кажа какво си направила.
	Фрида вдигна ръка.
	— Чакай. Трябва да знам какво ти е казала Беки.
	— Защо? Защо трябва да знаеш?
	— Не мога да говоря с никого, дори с теб, за това, което дъщеря ти ми е казала.
	— Какви ги дрънкаш? — ядоса се Мади. — Цялата работа с идването на Беки при теб беше да разбера какво не е наред с нея, така че да мога да направя нещо по въпроса.
	— Ако мислиш така, значи не съм се изразила правилно. Това, което правя, докато говоря с пациент, е насочено към самия него и той трябва да знае, че може да ми каже всичко — или почти всичко — и да е сигурен, че то ще остане тайна. Така че, ако искаш да говорим за това, ще трябва ти да ми кажеш какво знаеш за дъщеря си.
	— Ще ти кажа. Тя търси внимание, пази тайни, забърква се с всякакви, с които не ме запознава и за които нищо не ми казва, лъже и има тайни. Светът й е крив и по-специално аз съм й крива за всичко.
	— Но какво ти каза, какво те накара да минеш целия този път, за да дойдеш да говорим?
	Мади й хвърли ядосан, враждебен поглед.
	— Каза ми каквото е казала на теб. За нападението.
	— Какво нападение? — попита Фрида твърдо. — Трябва да изречеш думите високо, на глас.
	Мади потърка с юмрук устата си сякаш се опитва да избърше нещо.
	— Каза, че е била изнасилена. Ето, казах го. Сега доволна ли си?
	— Въпросът е _ти_ как се чувстваш?
	— Знам какво си мислиш. — Мади стана агресивна. — Смяташ, че не ми пука за дъщеря ми. Че не проявявам достатъчно съпричастност. Извини ме, но ти нямаш деца и просто не можеш да си представиш какво ми е.
	— Не мога да си представя _какво_ ти е?
	— През последната година понякога имам усещането, че живея с най-лошия си враг. С човек, който иска да ме нарани и познава слабите ми места. Но бих направила всичко за нея. Обичам я.
	— А вярваш ли й?
	Мади се замисли.
	— Видя я вчера — каза тя накрая. — Прави се на голяма — като изключим това, че се убива с глад, разбира се — и се опитва да създаде впечатление за зрялост. Каква беше думата за това? Дава си вид на печено градско момиче, което знае как да се справи с всяка ситуация.
	— Не ми прилича много на такава.
	— Точно това имам предвид. Когато Беки излиза и не се прибира по цяла нощ, и не ми казва къде е или какво взема, или с кого… — Мади спря за момент и прекара пръсти през косата си, — е, тя си играе с неща, които не разбира и не може да контролира.
	— Сега не става дума за това, че я няма по цяла нощ, че се бунтува и че е объркана. За всичко това трябва да се говори с нея. Мога аз да го направя, може и ти. Става въпрос за нещо друго. Тя каза, че е била изнасилена. Това е много сериозно. А също така и криминално престъпление. Ти не отговори на въпроса ми: вярваш ли й?
	— Ти слушаш ли ме изобщо? Беки живее по този объркан начин с бог знае какви наркотици и всякакви ужасни хора около нея, и секс, и лошо поведение. А е само на петнайсет. Не е ли рано за секс на тази възраст?
	— Не за това говореше тя. Вярваш ли й?
	— Не знам на какво да вярвам. Ако ме питаш дали Беки е способна да измисли нещо такова, или да преувеличи просто за да ме уплаши или да ме засегне, то тогава трябва да кажа — да, способна е.
	— Но тя не ти го е казала. Направила е всичко възможно да го скрие от теб. Налице са симптоми на силен стрес, които те притесняват. И после, когато я доведе при мен, тя пак показа пълно нежелание дори да го спомене.
	— Вероятно защото не е вярно. А дори и да е вярно, не е ли възможно на тази възраст да говори просто за нещо, което е отишло твърде далече, нещо, което е направила, и след това е съжалила.
	— Не това каза тя. Дъщеря ти сподели с мен и след това с теб, че е била изнасилена. Това е голяма стъпка за нея, която изисква доверие и кураж. Трябва да помислиш как да реагираш. Както и за отиване до полицията.
	— Не, не и не.
	— Това е сериозно престъпление.
	— Лесно ти е да го кажеш. Няма ти да минеш през всичко.
	— Имаш предвид, че Беки ще трябва да мине през всичко това? Или може би ти?
	Мади рязко вдигна глава. Фрида разпозна проблясък от надменността, която бе демонстрирала, когато за първи път дойде в къщата й.
	— Мислех за това, което Беки ще трябва да изживее — отвърна тя. — И мисля като майка, а не като някакъв страничен наблюдател. Представи си, че иде в полицията. Не го е съобщила, когато е станало. Никой нищо не е видял. Имат само думата на петнайсетгодишно момиче.
	— Думата на твоята дъщеря.
	— Да, моята дъщеря. А сега си представи какво ще стане, ако полицията реши да се заеме със случая и ако Беки бъде убедена да разкрие името на човека, който евентуално е извършил това нещо. Самата Беки ще бъде обсъждана, начинът й на живот, сексуалният й живот, психологическото й състояние. Дори фактът, че се вижда с психиатър, психолог или каквото там си. Това може да бъде използвано срещу нея. Ти говори с Беки. Би ли позволила да изживее всичко това? Мислиш ли, че за нея ще е добре да се появи по вестниците?
	— Тя е непълнолетна — отвърна Фрида. — Името й няма да бъде споменато никъде.
	Мади направи гримаса и Фрида за миг се върна във времето, когато бяха на петнайсет.
	— Не знам много за съвременните технологии, но тези неща винаги изтичат. Всички ще научат.
	— Мисля, че не ме разбра правилно — каза Фрида. — Аз не казвам на хората какво да правят. Е, в повечето случаи. Аз просто представям възможностите. Решението е твое и на Беки. Моята истинска грижа е състоянието на ума на Беки. Именно за това ти дойде при мен.
	— Точно така. А виж какво стана. Ти всъщност не я излекува.
	— Това ли е твоята реакция на разказаното от дъщеря ти? Че не съм я излекувала след две кратки срещи?
	Мади стана, отиде до прозореца и погледна към обширната строителна площадка.
	— Мразя Лондон — промърмори тя. — Не бих могла да живея в голям град. Не понасям дори Ипсуич и Колчестър. Когото идвам тук, имам чувството, че сдържам дъха си, докато не се махна отново на чист въздух.
	— И аз съм с доста смесени чувства към Лондон — каза Фрида.
	Мади се обърна.
	— Не бяхме наистина приятелки в училище, нали?
	— Не знам — отвърна Фрида. — Бяхме в един клас.
	— Ти беше част от онази група, а аз си мечтаех да съм с вас. Гледах ви заедно по разни партита. Ти вероятно дори не подозираше, че съм там, но аз все още ги помия. Онзи Час Латимър. И Джеръми. Твоят приятел.
	— За кратко.
	— И Ева Хъбърд. Бяхте най-добри приятелки. А аз вечно мечтаех да стана част от групата.
	— Мисля, че всеки се е чувствал така.
	— Не и ти. — Мади се усмихна странно. — Когато завърших училище, вярвах, че оставям всичко това зад гърба си, но то е с теб дори двайсет и пет години по-късно. Не мислиш ли?
	— Не, не мисля.
	— Може би аз съм тази, която трябва да идва при теб, а не Беки.
	Фрида поклати глава.
	— Не съм сигурна, че би трябвало да виждам и Беки. Казах ти, че ще я оценя и ще реша дали има нужда да говори с някого. Тя наистина се нуждае от това и мога да намеря подходящ за нея човек, някой добър. Но първо бих желала да я видя още веднъж.
	— За какво? — погледна я подозрително Мади. — Да не би да я накараш да иде в полицията?
	— Не. Не. Имам чувството, че Беки започна да ми казва нещо, което не успя да завърши. Щом го сподели, ще трябва да иде при друг колега.
	Мади се извърна от Фрида и отново погледна през прозореца. Започваше да се стъмва.
	— Мислех, че ще е лесно — каза тя, почти на себе си.


>	6

	— Тя не ми вярва.
	— Тя не знае дали да ти вярва.
	— Наистина ли мислиш, че това решава всичко? Беки се приведе напред, стиснала стола с ръце. Лицето й се изкриви от гняв и покруса. В ъгълчето на устата й беше избил херпес, косата й висеше немита и сплъстена.
	— Защото всъщност нищо не оправя. Изобщо нищо. Тя ми е майка. Трябва да е на моя страна. А ме гледа все едно смърдя или нещо подобно. Карам я да се срамува. Говори ми с оня висок, внимателен тон и не ме гледа в очите. Ще ми се никога да не те бях виждала. Ще ми се никога да не ти бях казвала.
	— Наистина ли?
	— Справях се добре, а ти ме накара да изкарам всичко наяве и сега то е там и вече не мога да го скрия.
	— Майка ти…
	— Майка ми смята, че съм си го измислила — изхлипа Беки. — Че е някаква фантазия. Що за човек би имал подобна фантазия?
	— Хората постоянно си измислят разни неща. Всякакви хора и по всякакви причини.
	— И ти ли не ми вярваш? След като ме накара да съсипя живота си?
	— Аз наистина ти вярвам — отговори Фрида спокойно.
	— Защо? Не ме познаваш. Може би майка ми е права, а ти грешиш. Може би си твърде доверчива и лековерна.
	— Не смятам, че много хора ще се съгласят с това.
	— Тогава защо?
	Фрида замълча замислена.
	— Защото усещам, че си искрена.
	— Значи, не мислиш, че се опитвам да привлека внимание към себе си?
	— Знам, че ми казваш истината. Трябва да е било ужасно, Беки.
	Беки обви с ръце слабото си тяло и спря в центъра на стаята, като че ли се опитваше да се защити или да се скрие.
	— Да — бе всичко, което успя да изрече. — Да, ужасно беше. И е.
	— Искаш ли да седнеш?
	Беки седна, но на ръба на стола, сякаш готова да скочи отново.
	— Тя твърди, че не трябва да говоря за това с други хора, че то ще избледнее.
	— Какво точно й каза?
	— Не много. Не можах. Куражът ми стигна само да намеря думите. Прилоша ми — буквално ми прилоша, — преди да сляза и да й кажа. Просто избълвах думите.
	— Значи не й сподели никакви подробности?
	— Никакви.
	— Не й разказа за обстоятелствата?
	— Казах й, че е било вкъщи, в моята стая.
	— Спомняш ли си?
	— Не знам. Не искам да си спомням.
	— Значи се опитваш да го избуташ някъде на тъмно и да го погребеш там?
	— Да. Оттогава все това правя. Докато не се появи ти.
	— Ти си била изнасилена. — Фрида направи пауза, внимателно наблюдавайки Беки. — Случило ти се е нещо ужасно и сега се чувстваш омърсена и засрамена все едно вината е твоя.
	— Може би беше моя — гласът на Беки се беше превърнал в шепот.
	— Защо?
	— Сякаш си го просех.
	— Просила в какъв смисъл?
	Беки се взираше в стиснатите си ръце. Лицето й беше посивяло, изглеждаше едновременно състарено и детско.
	— Движех с една тайфа момчета и спах с едно от тях. Само няколко пъти. Но нещата наистина малко излязоха от контрол.
	— Някой от тях ли те изнасили?
	— Не. Искам да кажа, не знам, но щях да знам, ако беше някой от тях. — На челото й беше избила пот. — Беше мъж, не момче. Бих познала, нали?
	— Значи изпитваш срам, защото мислиш, че е някакъв вид наказание за това, което си нравила преди?
	— Предполагам.
	— Чуй ме — гласът на Фрида прозвуча високо и ясно в малката стая. — Много е важно. Доста изнасилени имат чувството, че по един или друг начин вината е тяхна. Бих казала дори, че повечето смятат така. Имат чувството, че те са предизвикали насилника, не са се борили достатъчно, не са отказали категорично или като теб мислят, че са били застигнати от това, което заслужават. Това не е вярно.
	Беки промърмори нещо под нос.
	— Разбираш ли ме, Беки? Това не е вярно. Това ужасно нещо е било сторено _на теб_, то не означава, че ти си лош човек.
	— Веднага щом се събудих, разбрах, че ще се случи нещо ужасно — каза Беки. — Можеше да извикам.
	— Продължавай.
	— Събудих се и навсякъде беше много тихо. Тихо в къщата, тихо навън. Гробна тишина, но усещах, че има нещо различно. Помислих, че може би съм сънувала нещо гадно, но бях сигурна, че не е сън. Не знам защо. Просто лежах в тъмнината и чувах биенето на сърцето си. Имах странен вкус в устата, все едно не съм си измила зъбите. Помня, че си го помислих. Сега мия зъбите си по десет пъти на ден.
	Фрида мълчеше.
	— Помислих да светна лампата, но не го направих. Просто лежах. После чух някой да се движи. Първо скърцане, после шумолене. — Беки се наведе още повече в стола си, така че косата й падна върху лицето като завеса. — Не можех да помръдна. Не можех дори да дишам. — Тя спря, люшна се напред, после назад, само веднъж. — Появи се ръка.
	— Къде?
	— Върху устата ми. За да не викам. Беше топла и миришеше на сапун. Помня го. Помня как си помислих, че е доста хубава миризма. Може би на ябълка. Не мога.
	— Какво не можеш?
	— Не мога да го разкажа.
	— Не е задължително.
	— Отворих очи, но не видях нищо, освен тъмна сянка над себе си. Отметна завивката. Бях с пижамено долнище и тениска и той пъхна ръка в панталоните ми и аз виждах фигурата му върху мен, но не и лицето му. Носеше нещо върху лицето си.
	— Всичко е наред, Беки.
	— Защо тя не ми вярва?
	— Сложно е.
	— Не се борих достатъчно, не се опитах да го спра. Бях толкова уплашена. Мислех, че умирам. Ще ми се да бях. Ще ми се да бях умряла.
	Фрида й подаде кърпичка.
	— Не мога да си спомня всичко. И не искам. Беше тъмно и гадно, и тихо, и грозно, и непохватно. Исках да викам, но ръката му все още затискаше устата ми. Чувах го как диша тежко, но звучеше странно и приглушено иззад кърпата върху лицето му. Той беше като нещо неодушевено и аз също бях някаква вещ. Болеше.
	— Много съжалявам за това, което си преживяла.
	— През цялото време се държеше все едно съм кукла. — Беки внезапно доби смъртно уморен вид. — Никога няма да го забравя, нали?
	— Няма да остане същото. С работа…
	— Не искам да работя върху него. Искам никога да не ми се беше случвало. — Беки направи гримаса, от която заприлича на малко дете. — Знам, знам, случи ми се.
	— Да, случи ти се.
	— Майка ми е много ядосана, нали?
	— Какво искаш да кажеш?
	— На теб. Срамува се от мен, но е ядосана на теб. Каза, че си позволила славата да ти замае главата.
	— Наистина ли?
	— Каза и че това е последното ми идване тук.
	— Ще препоръчам колега, подходящ за теб. Мисля, че майка ти ще се съгласи.
	— Защо не при теб?
	— Защото познавам майка ти. Имам някого наум. Смятам, че ще я харесаш, а ако не се получи, ще ти препоръчам друг.
	— Но аз искам _теб_!
	Фрида не успя да сдържи усмивката си.
	— Аз не съм подходяща. А ти трябва да продължиш да се срещаш с някого, Беки. Това е само началото на едно пътешествие, което не трябва да правиш сама. Силна си и си интелигентна и можеш да го преодолееш. — Наведе се леко напред и впи тъмните си очи в Беки. — Един ден ще се почувстваш по-добре.
	— Наистина ли?
	— Да.


	Точно когато Беки си тръгваше, Фрида я попита:
	— Кажи ми, помисли ли пак дали да идеш в полицията?
	— Не. Няма да ми повярват. И защо, след като собствената ми майка не ми вярва? — Гласът й стана вял и потиснат. — Прав беше.
	— Кой е бил прав?
	Беки очевидно направи усилие.
	— Каза, че никой няма да ми повярва.
	Фрида се вгледа внимателно в нея.
	— Това ли ти каза?
	— Изрече го в ухото ми с приглушен глас, плътен и неразбираем през маската, но успях да различа думите. Беше единственото, което ми каза. Още го чувам как го изговаря все едно са любовни думи. — Тя потръпна отново. — Каза: „Хич не си и помисляй да кажеш на някого, сладурче. Никой няма да ти повярва“. И беше прав.


>	7

	След като Беки си тръгна, Фрида остана за момент неподвижна. После отиде до прозореца, погледна надолу и видя момичето да излиза на тротоара. То сложи ръце в джобовете си и се отдалечи, изглеждаше мъничко и изгубено. Правилно ли постъпи? Ами ако по пътя към къщи й се случи нещо? Видя собственото си неясно отражение в стъклото на прозореца. Такава беше работата й. Занимаваше се с проблемите на хората в тази стая, после ги изпращаше обратно навън в света, да се грижат сами за себе си.
	Мислите й смениха посоката си и отражението й в стъклото сякаш също се промени. За миг Фрида видя друго лице. Беше нейното, но от далечното минало и я обзе смущаващото усещане, че лицето я гледа и й говори през десетилетията. В продължение на години тази стая беше убежище, спокойно място, където наранени хора можеха да дойдат и да кажат всичко, да бъдат чути и разбрани. Изведнъж Фрида се почувства като уловена в капан, сякаш не можеше да диша. Грабна якето си и напусна кабинета като че ли бягаше от нещо. Спусна се по стълбите, прескачайки по две стъпала наведнъж. Тръгна на изток без определена посока. Прекоси Тависток Скуеър. Тук се беше взривил един от терористите през 2005 година. Типичната лондонска терористична варварщина. Човекът, опасан с бомбите, се качил на автобуса, защото в метрото имало закъснения на влаковете. Фрида беше на половин миля от мястото и не бе чула нищо.
	Десетки хора бяха убити, но Лондон просто преглътна инцидента и продължи. Лондон винаги продължава. Шофьорът на взривения автобус излязъл от останките целият в кръв и се прибрал вкъщи, като извървял пеша целия път на запад през Лондон до Актън. Фрида не разбра какво означава това, докато не й се случи същото. Когато се изправиш лице в лице с истинския ужас, имаш необходимост да си идеш у дома, като животно, чиято единствена цел е да допълзи до леговището си.
	Тръгна на север от Корамс Фийлдс, мина покрай Кингс Крос, после по Йорк Уей, докато стигна канала. От моста погледна на изток по течението му към отвора на тунела Излингтън. Изкуши я идеята да продължи на изток по протежение на канала през Хакни и долината Ли и да излезе някъде, мили извън града. Можеше да се измъкне от Лондон и никога повече да не се върне. Не. Не беше добра идея. Трябваше да тръгне в другата посока, обратно към центъра. Тръгна надолу по стъпалата към пътеката за влачене на лодки и шлепове, по която бе минавала много пъти. Ориентирите й бяха познати: странна градина върху шлеп, спретната, мъничка къща на пазача на шлюза, новите ярки стъклени офисни сгради, Камдън Лок. Но Фрида си спомни и нещо друго, от което потръпна.
	Погледна клокочещата сива вода. Преди колко време беше? Следваше медицина, когато стана. Една туристка минавала тук късно през нощта, точно като нея. Била нападната от банда младежи. Изнасилена. Имаше една подробност, която Фрида никога не успя да изличи от ума си. Попитали я дали може да плува. Тя казала, че не може и те я хвърлили във водата, а тя преплувала канала и се спасила. Спасила се и свидетелствала срещу тях. Фрида беше поразена от тези два детайла — последната финална проява на садизъм, сякаш вече не били направили достатъчно. И способността на жената да мисли ясно, да планира битката за живота си дори в такъв момент.
	Крачеше по пътеката, мислейки за бомби в автобуси, за девойка, хвърлена в канала. Тези призраци я преследваха винаги когато вървеше из Лондон. Чу звук и погледна към водата, която се нашари от падащите дъждовни капки. Докато каналът се провираше през Кентиш Таун и покрай пазара на Камдън Лок, дъждът се усили и се превърна в тежка сива завеса, притъмня. Фрида беше с леко велурено яке и след няколко минути дрехите залепнаха мокри и студени върху кожата й. Посрещна случващото се почти с облекчение. Отвличаше я от мислите й. Когато пред очите й се появи огромната волиера на Лондонската зоологическа градина, тя се изкачи по стълбите, пресече улицата и навлезе в квартал Примроуз Хил.


	Рубен си правеше сандвич. Приготви авокадото, руколата, сушените домати, хумуса, после извади фокачата от фурната и я разряза. Подреди съставките в изрядни пластове и поръси отгоре малко черен пипер. Сутринта беше в Склада, клиниката, която бе основал преди години, и през последния час там, докато седеше и слушаше жената, чийто баща никога не я бил обичал, и чийто съпруг я мамел, си беше представял обяда, който сега го очакваше. Въпросът беше дали да пийне чаша червено вино с него? Едно време пиеше твърде много, бяха времена на разочарование и хаос. Днес правилото беше да не пие преди шест часа, но често го нарушаваше, особено ако Джоузеф се завъртеше наоколо. Джоузеф не беше тук сега, но имаше отворена бутилка червено вино. Може би половин чаша.
	В този момент на входната врата се почука. Изруга под нос и реши да се направи на глух. Чукането обаче се повтори, той въздъхна и отиде да отвори вратата.
	Под леещия се дъжд с коса, залепнала за главата, и мокри дрехи стоеше старата му приятелка, колега и много преди това — пациентка, Фрида.
	— Шибан дъжд — възмути се той.
	— Здрасти, Рубен.
	— Мокра си до кости, по дяволите.
	— Знам.
	— Къде ти е чадърът?
	— Нямам чадър. Ще ме пуснеш ли да вляза?
	Пет минути по-късно Фрида седеше в кресло, стиснала в две ръце голяма керамична чаша чай, а половината от издутата фокача чакаше в чиния до нея. Беше облечена с джинси на Рубен и голям вълнен пуловер, но все още трепереше. Рубен се беше отпуснал на дивана отсреща и дъвчеше обяда си. Беше решил да се откаже от виното.
	— И така, значи, си вървяла през шибания дъжд, за да дойдеш. Не звънна предварително да провериш дали съм тук. Можеше да ти се наложи да минеш целия път обратно в дъжда. За какво става дума?
	— Има нещо, което искам да ти кажа. Споделям го, защото си ми приятел. Но също и защото си мой психоаналитик.
	— Последно — аналитик или приятел?
	— И двете. Ако не ми беше терапевт, изобщо нямаше да мога да ти го кажа. Знаеш как е, правила и такива работи.
	Рубен я огледа внимателно, докато стоеше пред него с присъщата й изправена стойка. Изглеждаше добре, повече от добре, по-добре от месеци насам — спокойна, съсредоточена.
	— Продължавай — отговори той. — Слушам те.
	— Току-що говорих с петнайсетгодишно момиче. От Бракстън в Съфолк.
	Очите на Рубен се присвиха.
	— Това ми звучи познато.
	— Може да съм го споменавала по време на сесиите ни. Там израснах. Ходих на училище.
	— Защо приемаш пациент оттам?
	— Не е точно пациентка. С майка й бяхме в един клас. Неочаквано ми се обади, за да поговорим за дъщеря й. Имала труден характер. Дъщерята, искам да кажа. Фантазирала си.
	— Какво стана?
	— Каза ми, че била изнасилена.
	— Как? — попита Рубен, после се поправи. — Имам предвид при какви обстоятелства?
	— Някакъв непознат влязъл в стаята й през нощта. Не видяла лицето му. Било тъмно, а той носел нещо върху него. Така че не го разпознала.
	— Отишла ли е в полицията?
	— Не иска, майка й не иска.
	Рубен се облегна на големия диван и прокара пръсти през дългата си посивяваща коса. Носеше риза със сложен мотив в черно и бяло. От почти блестяща материя.
	— Звучи ужасно. Но защо ми го казваш?
	— Тя спомена, че след като всичко приключило, мъжът се навел и й прошепнал, че никой няма да й повярва.
	— Другите повярвали ли са й?
	— Аз й повярвах. Майка й не е сигурна. Или се бои да й повярва.
	Последва дълго мълчание. Когато Рубен проговори, гласът му прозвуча колебливо, сякаш разбираше, че навлиза в опасна територия.
	— Ужасно е да ти се случи такова нещо. — Поизправи се, постави последния залък от сандвича в устата си и задъвка енергично. — Но все пак, защо ми го казваш?
	— Защото преди двайсет и три години минах през съвсем същото.
	Лицето на Рубен замръзна.
	— Какво искаш да кажеш?
	— Същото нещо, същите думи.
	— Искаш да кажеш, че си била изнасилена?
	— Да.
	— Когато си била момиче?
	— Бях едва на шестнайсет.
	Рубен имаше чувството, че са го ударили. Положи усилие да говори спокойно.
	— Ще кажа две неща. Първо, много, много съжалявам. И второ, бях твой терапевт в продължение на три години. Защо не си ми го казала?
	Фрида се замисли за миг.
	— Едното обяснява второто. Преживях го. Измъкнах се. Нямах нужда от твоето или чието и да е съчувствие. Ако ти бях казала, това щеше да му даде власт над мен. Щеше да покаже, че все още е в главата ми.
	— Ако чувстваш нещата по този начин, значи съм се провалил като твой терапевт.
	— Вероятно не съм била добър пациент.
	— Не знам какво е добър пациент — отвърна Рубен унило. — Май аз научих повече от теб, отколкото ти от мен. Но се оказва, че не съм успял да ти помогна. Или ти не си била в състояние да говориш с мен за случилото се.
	— Ти наистина ми помогна в много отношения, просто не изпитвах нужда точно от такъв вид помощ — каза Фрида. — Ако говориш за справянето със ситуацията. Това е традиционният израз за такива случаи, нали? Не вярвам в приемането и справянето с нещата.
	— Но сега си почувствала нужда да дойдеш, извървяла си целия път в дъжда. Не си с подходящо палто, не носиш чадър. Мога да кажа, че се самонаказваш или пречистваш.
	— Мога да кажа, че не валеше, когато тръгнах — отвърна Фрида. — Но ще е измъкване. Момичето беше като гост от миналото. Върна ме обратно. Почувствах, че трябва да споделя с някого.
	— Радвам се, че избра мен. — Рубен обърна длан нагоре в подканящ жест, добре познат на Фрида от времето, когато той беше неин терапевт. — В състояние ли си да ми разкажеш сега?
	— Мога да опитам — каза Фрида.


	Два часа по-късно Фрида вървеше сама надолу по Примроуз Хил с чувството, че пред нея се простира целият Лондон. Разказа историята на Рубен такава, каквато беше, изрече я на глас за първи път от двайсет и три години. Беше я изслушал по начин, който я върна при стария Рубен — проницателен, възприемчив, напълно концентриран върху думите, които тя най-сетне изговори. Макар че, като се замисли сега, не беше нещо, което би могло да се разкаже като сюжет, да бъде предадено с думи. Съществуваше вътре в нея като серия от образи, като моменти, осветени от ярка светлина. Усещането за леглото й в непрогледната тъмнина, тежестта на собственото й тяло, мирисът на сапун. Движение. Проскърцване на дъска от пода. Потъването на леглото. Светлина в очите й. Форма зад светлината. Острие до шията й. Нещо прошепнато. Маска. Вълнена.
	Отметната завивка. Усещане за въздух по голата кожа. Разтваряне насила на краката. Тежестта върху нея. Ръце в ръкавици. Ужас, който нахлува във всяка частица от тялото й.
	Гласове от долния етаж. Телевизор. Смях, като на запис за телевизионно шоу. Животът върви, както винаги си е вървял, безразличен към ужасите.
	Опитва да се придържа към мислите си, към рационалното си аз. Казва: „Моля ви, не го правете. Девствена съм. Моля, моля, моля ви“. И тихото му презрително изхилване.
	Усещане за болка и чувство — което Фрида никога не забрави, — че това се случва на нея, но тя е отделена от тялото си. Внезапна топла мокрота.
	Проблеснала в миг увереност, че това вероятно е последният момент от живота й, последното нещо, което ще изживее. Чака ръцете около шията си.
	Топло, задъхано дишане. Ужасяваща интимност. Последните приглушени, почти неразбираеми думи, прошепнати в ухото й: „Хич не си и помисляй да кажеш на някого, сладурче. Никой няма да ти повярва“.
	Лежи в тъмното, опитва се да повярва, че той си е отишъл и няма да се върне. Мисълта, че вече никога, никога няма да е безопасно да заспи.


>	8

	Фрида седеше в малката си мансарда на таванския етаж от къщата. През оберлихта можете да види кулата на старата поща, която се извисяваше зад покривите на Фицровия. Беше тихо и спокойно. Стаята се осветяваше от меката светлина на една стандартна лампа, на бюрото имаше ваза с яркочервени далии. Моливите и въглените бяха подредени спретнато пред нея. Беше спокойна. Мислите й бяха ясни. Отвори капака на лаптопа си и без да обръща внимание на новата поща, натисна иконката за съобщенията.
	_Скъпи Санди_, (написа тя)
	_Тъкмо се връщам от Рубен. Разказах му нещо, което трябваше да му разкажа преди много години, когато беше мой терапевт, а аз — негова пациентка. Сега трябва да го кажа и на теб. Не е необходимо да казваш каквото и да е или да правиш нещо. Нямам нужда от помощ, това не е изповед, а просто история за нещо, което ми се е случило, но което трябва да знаеш, защото не искам да е тайна. Ако е тайна, значи все още има власт над мен, а аз не го искам._
	_Когато бях на шестнайсет, няколко месеца след като татко се самоуби, бях изнасилена. Някакъв мъж влезе в стаята ми през нощта и ме изнасили. Не знам кой беше. Никога не бе открит. До известна степен след случилото се животът ми се промени, аз се промених. Никога не съм говорила за това, защото не исках случката да определя образа ми в очите на хората. Сега обаче миналото сякаш се е върнало. Вероятно в края на краищата то никога не си е отивало._
	_Исках да знаеш._
	_Наистина съм добре, по-добре, отколкото съм се чувствала от доста време насам. Няма нужда да се тревожиш за мен. Не минава и час, без да мисля за теб и ти изпращам любовта си. ххх_
	Фрида поседя няколко минути, докато отпиваше от чая си, загледана в мъглявите светлини на Лондон, преди да натисне бутона за изпращане. Замина. Скоро той щеше да узнае. Почувства леко замайване — през всичките тези години беше пазила тайната, запечатана в себе си, сега, в рамките на няколко часа, я разказа на двама души. И знаеше, че има други хора, на които също трябва да я каже.


	На следващата сутрин позвъни на Саша. Да, важно е. Да, почти спешно е. Но нищо, за което Саша трябва да се тревожи.
	Вървяха заедно в мълчание, докато стигнаха Блумсбъри Скуеър, Саша буташе количката на Итън. Вятърът, почти ураганен, огъваше дърветата. Фрида беше облечена в дългото си черно палто и носеше червения шал. Трябваше почти да се притисне до Саша, за да й разкаже какво се бе случило, и видя, че приятелката й се стресна.
	Когато привърши разказа си, Саша я прегърна. Фрида се огледа, за да види дали някой не ги наблюдава.
	— Сетих се за първия път, когато се срещнахме — каза Саша, докато вятърът развяваше косата около лицето й. Изглеждаше така, сякаш стои на корабна палуба. — Дойдох при теб и ти разказах какво ми се случи с доктор Ръндел. А ти си минала през всичко това. Как си могла да пазиш нещо такова в себе си? Защо никога не си ми го споменала?
	— На никого не съм го казвала. Една от причините е, че не исках хората да мислят за мен като за жертва. Само преди десет секунди ти го разказах и ти вече мислиш, че случилото се е повлияло на начина, по който реагирах, когато се срещнахме за първи път.
	— Ти не просто реагира — каза Саша. — Ти прекоси цял Лондон, за да го удариш, докато той си седеше в оня ресторант, и после те арестуваха. Това нормално ли е?
	— Изглеждаше подходящо при дадените обстоятелства. Е, сега вече знаеш.
	— И какво следва?
	Фрида извади телефона от джоба си.
	— Има още един-двама, върху които трябва да стоваря бремето на тайната си.


	Джоузеф работеше в голяма къща близо до канала в Мейда Вейл. Фрида забеляза малкия бял ван паркиран отпред. Изпълнен с подозрение, испанският чистач я пусна вътре и я поведе към спалня на горния етаж. Джоузеф стоеше на стълба и правеше гипсова замазка на тавана. Едър мъж, с коса, вързана на опашка, и татуировки по ръцете сваляше избелели тапети от стената. Джоузеф я забеляза и се плъзна надолу по стълбата. Пристъпи напред, за да я прегърне, после погледна изцапаните си ръце и спря.
	— Изглежда, нещата вървят добре — каза Фрида.
	— Какво?
	— Видях нов ван отвън. Здравей, Степан.
	Мъжът с конската опашка се изправи и протегна широката си длан. Беше руснак и от време на време работеше с Джоузеф. Фрида не беше сигурна за другите му занимания.
	— Как е банята ти? — попита Джоузеф.
	— Банята ми е добре, благодаря. — Озърна се към тавана. — Почти си го свършил.
	Джоузеф поклати глава.
	— Боклук.
	— Не — отвърна Фрида. — Изглежда много хубав.
	— Не, не — посочи Джоузеф нагоре. — Стаята над него е клозет. Поставят неправилни неща. Това е лошо, много лошо. Преди три дни тази стая беше ад. И миришеше… уууф — направи гримаса.
	— Сега изглежда добре — каза Фрида.
	— Но ти каза, че задължително трябва да ме видиш — прекъсна я Джоузеф.
	Фрида погледна към Степан.
	— Има ли къде да останем насаме?
	Степан се ухили.
	— Аз правя чай. Или нещо по-силно?
	— Чаят е достатъчен.
	— Имам нишестени кремчета.
	— Чудесно.
	Тя мразеше нишестените кремове.
	Степан излезе от стаята.
	— Има нещо, което трябва да ти кажа — започна Фрида, — но мога да ти го кажа и докато работиш.
	Джоузеф се качи обратно на стълбата и се залови да нанася гипса и да го оформя гладко с широки движения на двете мистрии. Странно удовлетворяващо и успокоително беше да наблюдава движенията му и Фрида би била щастлива просто да лежи на пода и да гледа как таванът се покрива с гипс.
	— Не мога да погледна таван, без да си представя, че ти пропадаш през него — каза тя.
	— Странен начин за нашата първа среща — отвърна Джоузеф. — Можеше да ме гледаш как умирам. Но какво имаш да ми казваш?
	И Фрида му каза. Когато тя започна да говори, Джоузеф спря да шпаклова, обърна се и седна горе на стълбата, вперил очи в нея. Фрида усещаше, че има нещо нелепо в сцената, все едно говореше на някого, който седеше сред клоните на дърво.
	— Това е — каза тя накрая. — Това дойдох да ти кажа.
	Той се изправи на стълбата, като главата му почти докосна новошпаклования таван, и после сложи ръка на сърцето си.
	— Благодаря ти, приятелко.
	— За какво?
	— За това, че ми каза.
	— О, няма защо.
	Последва мълчание, в което двамата се гледаха.
	— Трябва да завършиш тавана.
	Джоузеф повдигна пренебрежително рамо.
	— Дойдох да ти кажа каквото имах за казване продължи Фрида. — Така че ще си тръгвам.


	— Уиски с капка вода — каза Карлсън.
	Чукнаха чашите си и се усмихнаха един на друг.
	— Хванал си тен — подхвърли Фрида. — Не използваш легло с ултравиолетови лъчи, пали?
	След всичките бурни години на познанството им Фрида и главен криминален инспектор Малкълм Карлсън се чувстваха някак си уютно в компанията си. Минали бяха през ожесточени спорове, бяха си причинявали разочарования, бяха се спасявали един друг, преживели бяха заедно опасности и ужасни беди. Сега можеха да седят на дългия износен диван, да пият уиски и да си казват всичко, което ги вълнува.
	— Испания — каза Карлсън. — Бях там за един дълъг уикенд.
	— Разбира се. Как са децата?
	Децата на Карлсън бяха заминали за две години в Мадрид с бившата му жена и новия й партньор. Фрида бе видяла колко неприятно му беше заминаването им и колко болезнено му липсваха.
	— Загорели, луничави, говорят език, който не разбирам.
	— Значи щастливи?
	— Да. Изглеждат много щастливи.
	— Това е добре, нали?
	— Ужасно ли е да ми се иска да им липсвам поне мъничко от време на време?
	— Ще се върнат след няколко месеца, нали?
	— Да. И се надявам, че всичко отново ще бъде нормално.
	— Вместо какво?
	— Полагам толкова много усилия, когато ги виждам в тези кратки откраднати моменти, старая се постоянно да ги забавлявам. Не искам да съм ваканцията им, искам да съм техният дом.
	— Може би трябва да им вярваш повече.
	— Вероятно си права. — Усмихна й се. — Обикновено си.
	— Ще ти го припомня някой ден. Как върви работата?
	Бяха се запознали покрай неговата работа, която за известно време стана и нейна.
	— Нищо интересно за теб. Никакви убийства или изчезнали деца. Не, аз… как беше терминът, използван от комисар Крофорд?… Аз организирам реорганизацията.
	— Звучи болезнено.
	Той направи гримаса на отвращение.
	— Ограничения на ресурсите. Индикатори за ефективност. Рационализиране. Привеждане на операциите в съответствие с целите. Не за това отидох да работя в полицията.
	— Съкращаваш ли хора?
	— Боя се, че да. Ивет ми помага. Мрази всичко това повече и от мен, което, разбира се, я превръща в пословичния стар слон в магазина за китайски порцелан. Нахвърля се яростно върху задачите.
	Фрида се усмихна.
	— Горката Ивет. — Не ни съжалявай. Ние сме късметлиите. — Наля още уиски и в двете чаши. — А ти как си, Фрида? Изглеждаш добре. Изненада ме приятно с посещението си.
	— Исках да те видя по конкретен повод. Като приятел.
	Лицето на Карлсън се изопна.
	— Искам да кажа като приятел, който същевременно е и полицай. — Пийна малко уиски. — Разказала съм пълната версия на тази история само на още един човек. На Рубен. Позволено ми е да го направя, защото той беше мой терапевт по времето, когато се обучавах. Не можех да разкажа пълната версия нито на Саша, нито на Джоузеф, но мога да я разкажа на теб, защото си полицай и става дума за криминално престъпление. — Погледна Карлсън директно в очите и това прикова вниманието му. — Ще започна с лесната част. Последните няколко дни разговарях с момиче на петнайсет от града, в който израснах. Ходех на училище с майка й.
	Карлсън кимна. Никога преди не бе чувал Фрида да говори за детството си.
	— Видяхме се, защото минава през лош период — бяга от училище, гладува, затворила се е в себе си. Сега ми каза, че преди няколко седмици е била изнасилена — продължи Фрида. — Била в леглото си и било тъмно. Няма представа кой е бил и не е съобщила в полицията.
	— Вярваш ли й?
	— Да — отвърна Фрида рязко.
	— И за какво точно искаш съвета ми?
	— Тя отказва да съобщи в полицията. Стана дори още по-категорична, след като каза на майка си, която изобщо не я подкрепи.
	— Разбирам. Искаш да знаеш какво е редно да направиш по въпроса като неин терапевт?
	— Малко по-сложно е.
	Фрида стана и отиде до вратата, която водеше към дългата градина отзад. Беше тъмно, но все пак виждаше как листата се полюшват от поривите на вятъра. На отсрещния покрив седеше котка. Обърна се отново към него.
	— Има причина, поради която съм сигурна, че казва истината. Виждаш ли, случи ми се абсолютно същото.
	Карлсън се изправи и Фрида се вгледа в лицето му, искаше да види как ще реагира. Очакваше едва прикрито отвращение, потиснат ужас. Вместо това видя напрегната нежност, която й бе много по-трудно да понесе.
	— Фрида — каза той тихо. — Моя скъпа Фрида…
	Тя вдигна ръка.
	— Всичко е наред — каза успокоително. — Беше много отдавна. Преди двайсет и три години. На единайсети февруари 1989 година, за да съм точна. Имах достатъчно време да свикна с мисълта.
	— Била си само момиче. Господи, ужасно е.
	— Бях малко по-голяма от момичето, за което ти казвах. Бях на шестнайсет.
	— Съжалявам. Толкова съжалявам.
	— Не затова ти го разказвам.
	Карлсън отново седна.
	— Майка ми не ми повярва — продължи Фрида. — Мислеше, че търся внимание. Но накрая аз все пак отидох в полицията. Имаше един полицай, който беше много добър с мен, но не съм сигурна дали останалите ме приеха сериозно. Разследването просто замря. Няколко години по-късно един мъж беше арестуван за поредица от сексуални нападения в района. Името му беше Денис Фриймън. Обичайният тип заподозрян — добре известен на полицията, самотник, живееше в хостел, пияница, който вече имаше условна присъда. Знаеш как стават нещата.
	Карлсън кимна.
	— Когато прочетох за ареста, помислих, че трябва да е той.
	— Отиде ли в полицията?
	— Та да ме прекарат през целия ужас отново? Просто приех, че трябва да е бил той. Няколко години по-късно той умря в затвора. Помислих, че всичко вече е свършило, че е останало в миналото, така или иначе по това време бях напуснала Бракстън и бях оставила всичко зад гърба си.
	Фрида спря, завъртя кехлибарената течност на дъното на чашата си и я изпи на една глътка.
	— Но? — подкани я Карлсън.
	— Не е бил той. Момичето, с което говорих, е на петнайсет. Живее в Бракстън — града, където прекарах детството си, — била е в стаята си, на тъмно. Той е носел маска. Преди да си тръгне, изнасилвачът й е казал нещо.
	— Какво? — попита Карлсън след кратка пауза.
	— Казал е: „Хич не помисляй да кажеш на някого, сладурче. Никой няма да ти повярва“.
	— Това наистина е доста зловещо, но…
	— Бях изнасилена в Бракстън, когато бях на шестнайсет. В моята собствена стая, в тъмнината, от човек, който също носеше маска. Когато си тръгваше, изнасилвачът ми каза: „Хич не си и помисляй да кажеш на някого, сладурче. Никой няма да ти повярва“.
	— Да не ми казваш това, което си мисля?
	— Да.
	Карлсън се премести на дивана до нея.
	— Какво мога да направя?
	— Мъжът, който ме изнасили, сега е изнасилил друго момиче. Той не е в затвора и не е умрял. На свобода е. Трябва да направя нещо. Също така, едва ли е вероятно да не е изнасилил нито едно друго момиче? Не ми се вярва да е чакал двайсет и три години, нали?
	— Да — отвърна Карлсън бавно. — Изключително невероятно е, макар да не е необичайно изнасилвач да изчака няколко години между нападенията.
	— Значи е изнасилил и други жени и може да се очаква, че ще изнасили още, освен ако не бъде заловен.
	Лицето на Карлсън стана мрачно.
	— Няма да те лъжа. Не е толкова просто. Каза, че тийнейджърката, с която си говорила, няма желание да съобщи за изнасилването в полицията?
	— Каза, че не иска.
	— И дори да дойде, ти каза, че е станало преди няколко седмици.
	— Да.
	— Значи няма да има съдебномедицински доказателства.
	— Предполагам.
	— Случаите на изнасилване са сложни.
	— Знам това — каза Фрида уморено. — Но погледни ситуацията. Момичето не иска да иде в полицията, защото мисли, че те, подобно на майка й, няма да й повярват, и моят собствен опит ми подсказва, че вероятно е права. По някаква странна причина тя има чувството, че си е заслужила изнасилването, защото — по думите на майка й — води непорядъчен живот и това е нейното наказание. Срамува се. Срамува се ужасно и се чувства омърсена. А изнасилвачът се отървава, защото жертвата му е принудена да се чувства виновна и напълно безсилна.
	— Тя подозира ли някого?
	— Не ми е известно.
	Карлсън се разтревожи.
	— Може да идем там заедно — предложи той.
	— Би ли го направил?
	— Мога да говоря с местните полицаи. Но погледни на ситуацията и от тяхната гледна точка не е съобщено за престъпление, няма доказателства, няма заподозрян. Има и още нещо.
	— Какво?
	— Помислила ли си какво ще означава това за теб?
	— Да, помислих. Но този мъж е все още на свобода. Нямам избор. Освен това мисля, че е време.
	— Какво значи това?
	— Има неща, от които бягам цял живот. Смъртта на баща ми. Изнасилването. Други неща, които се случиха след това. Но изглежда, тичам в кръг и ги срещам отново и отново. Постоянно се натъквам на тях. — Докосна ръката на Карлсън. — Не се притеснявай толкова. В моята професия на това му казваме напредък. Наред съм, мога да го правя точно _защото_ вече съм добре.


	— Това проблем ли е за теб? — попита Клои. — Къде е тирбушонът? Отговори първо на втория въпрос.
	— В чекмеджето от лявата страна на печката — отговори Фрида.
	Клои изчезна в кухнята и оттам се чу трополене. Фрида докосна внимателно слепоочията си. Усещаше приближаването на главоболието, но в момента беше още по-зле, сякаш в черепа й бръмчеше малка муха. Това, което бе казала на Карлсън, бе почти вярно. Излезе от къщата му с намерение да се върне вкъщи, да легне и да спи, а ако не може да заспи, поне да лежи в леглото си. Но само няколко минути по-късно телефонът й иззвъня и Клои каза, че трябва да я види сега, абсолютно на минутата, може ли да дойде веднага? Фрида си помисли, че именно това е причината купуването на мобилен телефон да е грешка, както и оставянето му включен. Но винаги се бе чувствала задължена да се грижи за племенницата си, още от времето, когато беше дундесто, изнервено прохождащо детенце, та до минаването й през гневните, хаотични тийнейджърски години. Беше човек, на когото Фрида винаги казваше „да“, и сега отново го направи, макар и с въздишка.
	Няма и пет минути след като Фрида се прибра у дома, Клои вече стоеше на вратата, стиснала в ръка бутилка бяло вино. Сега отново се появи от кухнята, като крепеше несигурно отворената бутилка, две чаши и малка купичка. Постави ги внимателно на масата.
	— Намерих някакви фъстъци в шкафа — каза тя. — Нямаш против, нали?
	— Всичко е наред — отвърна Фрида.
	— Да знаеш, винаги съм си го представяла по този начин — каза Клои.
	— Кое?
	— Че един ден няма да е само леля Фрида, която ми помага с уроците и ме гледа с неодобрение. Че ще бъдем приятелки, които се срещат, за да пийнат заедно по едно.
	Фрида не можа да потисне усмивката си дори когато Клои наля твърде много вино в двете чаши. Подаде едната на Фрида и вдигна своята.
	— Наздраве. Току-що видях новина, която ме накара да помисля за теб.
	— Значи ли, че е била за някакво убийство?
	— Не, изобщо не. Но беше за ума. Говоря за ония хора, дето са в кома с години, ама още по-лошо — как се казваше?
	— Будна кома.
	— Открили са, че в края на краищата не са пълни зеленчуци. Успели са да комуникират с тях. Задават им въпрос и ако отговорът е „да“, трябва да си представят, че играят тенис, а това може се отчете при сканиране на мозъка. Не е ли изумително?
	— Да — отвърна Фрида. — Следя изследването.
	— Не е ли най-кошмарното нещо на света? Да си затворен в собствения си ум и да не можеш да се движиш или да говориш, и изобщо нищо, но да си в съзнание.
	Фрида пийна глътка от студеното бяло вино, което Клои бе донесла, и се замисли за миг.
	— Постоянно вегетативно състояние ми звучи като добра почивка. Може да потърся лекар, който да ме вкара в такова.
	— Фрида! Не казвай това. Шегуваш се, нали?
	— Разбира се.
	— И така, какъв е отговорът на въпроса ми?
	— Кой от всичките?
	— Оня за това дали за теб е проблем, че ходя с Джак.
	— Защо да е проблем?
	— Може да се чувстваш така, сякаш две от малките ти бебчета внезапно са пораснали и имат връзка. Не знам, може да ти прилича на кръвосмешение.
	Фрида погледна жизнената си племенница, която просто не я свърташе на едно място, наполовина момиче, наполовина млада жена. Беше я наблюдавала през ранните й години, през бурните младежки години. Беше се намесила, когато майка й Оливия изглеждаше неспособна да се грижи за нея. Видя я влюбена в преживяло трагедия момче, което не можеше да отвърне на любовта й. Усмихна й се успокоително.
	— Изобщо не се чувствам така.
	— Наясно съм, че с него се срещнахме чрез теб, но наистина е интересно да се запознаеш с човек, който те вижда по различен начин. Много е забавно, че Джак изпитва абсолютно възхищение към теб. Като ученик влюбен в учителката си е.
	— Клои, не е редно да ми казваш това.
	— Той няма да има нищо против. И нищо от това, което ми е казвал за теб, не би могло да те притесни.
	— Не мисля, че се притеснявах точно за това.
	— Страхотно. За мен беше наистина важно да знам, че нямаш проблем с връзката ни.
	Фрида усети, че не трябва да оставя нещата така.
	— Както казах — започна тя бавно, — ако имам някакви притеснения, те са заради разликата във възрастта.
	— Разбира се, мислих за това. Човек мисли за много неща, но това не означава, че те са проблеми.
	— Вярвам ти — каза Фрида. Но не искам да страдаш.
	— О, това ли — отвърна Клои. — Правиш от мухата слон. Затова исках да дойда и да поговорим. Ясно е, че не мога да говоря с майка си.
	— А може би трябва.
	— Ще бъде пълна катастрофа. А повечето от приятелките ми са толкова незрели. Чувствам, че ти си единственият човек, с когото наистина мога да говоря за такива неща. Работата е там, че не трябва да се тревожиш за нас, защото за момента просто си прекарваме времето страхотно. И наистина се забавляваме. Всъщност сексът с Джак е просто чудесен. Никога не съм изживявала подобно нещо.
	— Клои… — започна несигурно Фрида.
	Изпитваше отчаяно желание да накара Клои да млъкне, но й беше трудно дори да говори.
	Клои отново отпи от виното си.
	— Наясно си, че не съм точно изчервяващата се девица…
	— Клои…
	— … За разлика от миналото, когато наистина беше само несръчно бутане и опипване, абе, доста отчаяна работа, нали разбираш какво искам да кажа? С Джак е напълно различно. Забавно е, защото когато го видиш за първи път, той изглежда сладък и стеснителен, но всъщност е изумително освободен, няма никакви задръжки. Наистина с готов, разбираш какво искам да кажа, нали? Не е някаква песимистична, измъчена връзка, ако за това се притесняваш. Честно, в момента дори не говорим много. Прекарваме повечето време в леглото.
	— Спри — успя най-сетне да изрече Фрида, като по-скоро изпъшка. — Спри. Достатъчно.
	— Какво има? — попита загрижено Клои.
	— Не смятам, че трябва да чувам всичко това.
	— Но не правиш ли това по цял ден?
	— Не съм секс терапевт, Клои. Особено на племенницата си.
	— Е, мога да ти кажа, че ако има нещо, от което наистина не се нуждаем, то е секс терапия. — Внезапно се озадачи. — Мислех, че точно ти ще си единственият човек, който ще разбере какво изпитвам.
	— Бих била щастлива да ми кажеш какво чувстваш — отбеляза деликатно Фрида. — Просто не съм сигурна, че има нужда да знам какво _правите_. Клои, когато говоря с пациенти в кабинета си, едната страна на договора е, че те имат свободата да кажат каквото искат, нещата, които никога не са можели да изрекат на глас. Но другата страна на договора е, че каквото и да кажат, то остава в тази стая. Същото важи и за сексуалните отношения. Можеш да се чувстваш свободна с някого, защото всичко остава в тайна между теб и него. И не трябва да бъде разказвано на леля ти.
	— Това е малко досадно — каза Клои. — С Джак почувствах, че сексът с даден човек може да е напълно различно изживяване. Мислех, че това е нещо, за което може да поговорим.
	Фрида се пресегна през масата и докосна ръката на Клои.
	— Джак може да не иска да говориш за това с мен.
	— Мислиш си, че познаваш Джак. Но не го познаваш така, както го познавам аз. Изобщо не е такъв, какъвто го мислиш. Изправи се и постави чашата си на масата с такава решителност, че част от виното се разплиска. — О, добре. Щом така искаш. Само си спомни какво ти е било, когато си била на моята възраст. Обзалагам се, че осемнайсетгодишната Фрида би била доста по-отворена на тази тема.
	Фрида също остави чашата си на масата.
	— Време е да си тръгваш. Късно е.
	Клои стана и сложи якето си.
	— Тоя разговор не беше кой знае колко успешен — каза тя.
	— Съжалявам, че мислиш така.
	— Ако смяташ, че цялата работа е една голяма грешка, просто го кажи.
	— Очевидно не е грешка — отвърна Фрида. — И не разбирам защо има значение какво казвам аз.
	Клои хвърли последен озадачен поглед към Фрида.
	— Разбира се, че има. По-важно е от всичко останало.
	Когато Клои си отиде, Фрида изми чашите и ги прибра. Погледна в хладилника и намери малко изостанало синьо сирене, което наряза върху няколко сухи бисквитки. После си направи чай от лайка и лежа дълго в прекрасната голяма вана, която приятелят й Джоузеф беше инсталирал в банята с помощта на Степан. След това си легна и загаси светлината. Веднага й стана ясно, че няма никакъв шанс да заспи. В по-нормални времена би могла да обмисли идеята да стане, да се облече и да излезе за разходка из нощен Лондон, за да изтощи тялото си и да усмири гласовете в главата си. Точно сега обаче не искаше да излиза от къщата си. Лежеше, взираше се в тавана и се опитваше да не мисли за събитията от деня, за това, което разказа на Карлсън, за това, което не каза на Клои. Така или иначе нямаше никакво намерение да влиза в интимна дискусия за секса с племенницата си.
	Лежеше в тъмнината на нощта, времето се точеше и понякога сънуваше, без да е заспала. От време на време поглеждаше часовника на масичката до леглото си и виждаше, че е минал още половин или един час. Някои хора казват, че това, което чувстваш в четири сутринта, е мрачната скрита истина, пред която не можеш да се изправиш през деня. Други смятат, че е просто симптом за ниска кръвна захар и чувството е измамно и илюзорно. През по-голямата част от нощта, макар да лежеше в тъмнина, която й се струваше, че никога няма да избледнее, Фрида имаше чувството, че се е вторачила в слънцето, в едно студено и безрадостно слънце.
	Накрая очевидно бе успяла да заспи, защото от неприятните сънища я извади звук, който изглеждаше като част от кошмар, но после се превърна в звън от входната врата. Погледна часовника. Посещение по това време означаваше само още лоши новини. Загърна се в домашния си халат и зашляпа надолу по стълбите с боси крака. Спря за миг пред вратата, пое дълбоко дъх, забавяйки с още няколко секунди това, което я очакваше. После отвори вратата.
	— О, Господи — промълви тя.
	Пред нея стоеше мъж е кожено яке и голяма чанта през рамо. Изглеждаше уморен, леко несигурен и много загрижен. Беше Санди.


>	9

	— Този имот веднага ще бъде грабнат — щракна тя с пръсти професионално.
	Името и беше Мелинда. Имаше огненочервени нокти, гъста пепеляворуса коса и модни кафяви ботуши, чиито токчета почукваха енергично по голите дъски.
	Лицето на Санди не изразяваше никакви чувства.
	— Първокласно местоположение. Наскоро реновран. — Гласът ги следваше от стая в стая. — Двойни стъкла. Портиер. Самостоятелна баня към всяка спалня. Нов бойлер. Директна продажба.
	Стаите бяха голи и кънтяха, стените — прясно боядисани в бяло. Фрида стоеше до прозореца, загледана в уличното движение. Ръмеше и хората долу вървяха под чадърите си.
	— Заедно ли купувате? — попита Мелинда.
	— Не — отговориха едновременно Санди и Фрида.
	— Само аз — добави Санди.
	Мелинда погледна колебливо, не знаеше как да разчете ситуацията. Фрида видя очите й да се стрелкат към безименния пръст на ръката й, където нямаше годежен пръстен.
	— Да, чудесен е за един човек. Имате ли някакви въпроси.
	— Нищо не ми хрумва — отвърна Санди. Постави ръка на гърба на Фрида. — Да тръгваме ли?
	— Да.
	— Беше като хотелска стая — каза той, когато излязоха на улицата. — Какво следва?
	Следваше Хампстед и беше много мъничък. Снимките в уебсайта бяха подвеждащи. Оказа се малко бижу на първия етаж, изкусно изваяно от оскъдното пространство. Имаше миниатюрна кухничка, като камбуз на лодка, и баня с душ, която едва побираше душа. Полюлеят от цветно стъкло и обемистият кожен диван създаваха усещане за клаустрофобия. Спалнята беше боядисана в червено, а едната й стена беше облицована с огледала.
	— Ужасно — каза Санди, когато брокерът ги остави насаме.
	— Противно — добави Фрида.
	— И скъпо.
	— Хампстед е. Виж, оттук се вижда парка Хийт.
	— Да. Няма нужда да гледаш така.
	— Как?
	— Неспокойно.
	— Така ли гледам?
	— Да.
	— Обичам те, задето се върна.
	— Но?
	— Но имам чувството, че не ми оставяш избор.
	— Искаш да кажеш, че не искаш внезапното ми завръщане да те принуди да поемеш ангажимент, който може да не ти се иска да поемаш.
	Тя не отговори, просто остана загледана в зелената гора в далечината.
	— Знам какво правя, Фрида. Точно това искам. Ти си свободна, както винаги си била. Но това обаждане ме събуди.
	— А работата ти…
	— Не е проблем. И тук има възможности. Какво си въобразявах, че правя с този живот от другата страна на Атлантика, толкова далече от теб? Осъзнах това, което би трябвало винаги да знам — че няма смисъл да съм с теб, ако съм далече от теб. В края на краищата…
	— Готови ли сте? — попита брокерът весело, когато влезе в стаята.
	— Да.
	— Някакви въпроси?
	— Не.


	Големият сутеренен апартамент в Бермондси отговаряше на бюджета на Санди и което бе по-важно, имаше градина, направо широка за лондонските стандарти, с малко патио и блатясало езерце в далечния край, където мярнаха самотна шарена златна рибка. Но миришеше на влага, таваните бяха високи, а стаите — тъмни, студени и неуютни.
	— Харесва ми тухленият градеж — каза Фрида, опитвайки се да прояви оптимизъм.
	— Да.
	— Има и камина, която можеш да отвориш отново.
	— Предполагам.
	— Естествено, има нужда от много работа.
	— Не ми харесва.
	— Сигурен ли си?
	— Сигурен съм още от момента, в който влязох. Може да броиш плюсовете и минусите и всички останали хубости, но първо и преди всичко трябва да се влюбиш.
	— Съгласна съм.
	— Като нас, нали?
	— Да. — Фрида го погали леко по бузата. — Чудех се къде ще живееш, докато търсиш.
	— Не се тревожи. Няма да се нанеса при теб. Ще отида при сестра ми и ще съм с теб, когато мога. Ще си купя нещо, ще си намеря нова работа и ще се върна към живота, който не трябваше да напускам.
	— Ако си сигурен.
	— Сигурен съм.
	— Сега накъде?


	Апартаментът в Кленкънуел беше на първия стаж в красива къща от късната джорджианска епоха. От двете й страни имаше още няколко подобни сгради, фрагмент от улица, пощаден от бомбите и булдозерите, които отдавна бяха заличили останалата й част. Младият мъж, който ги развеждаше, обясни, че собствениците са се разделили по средата на ремонта. Витаеше усещането, че сякаш току-що са излезли, зарязали своя разсипан живот зад гърба си. Имаше откъртени плочки от кухненския под, една разделителна стена бе разрушена до средата, напуканата мраморна облицовка на камината бе свалена и облегната на стената. Имаше кутии с боя и четки върху дървено магаре, стълба в средата на всекидневната, дрехи, висящи от чекмеджетата в спалнята, книги на купчини, които чакаха някой да ти прибере. Но стаите бяха големи и светли, прозорците стигаха почти до пода и имаха големи дървени корнизи. Задната врата водеше към малка градина, оградена със стени, със смокиново дръвче в единия ъгъл и човек внезапно изпитваше усещането, че е на мили от града.
	— По техен проект е — каза брокерът със съмнение в гласа. — Има голям потенциал.
	— Виждам го — отвърна Фрида, почти влюбена в мястото.
	— За някой друг обаче — каза Санди твърдо. — Ще отнеме години, не с това искам да се занимавам в свободното си време.


	— С какво искаш да се занимаваш в свободното си време? — попита Фрида малко по-късно, когато седнаха в кафенето на няколко пресечки от апартамента, и се заеха с още горещите намазани с масло чаени кексчета със сушени плодове, загледани в усилващия се дъжд, който развяваше листата покрай витрината като жълти парнали.
	— Не и с мазане на стени.
	— Знаеш ли как се мажат стени?
	— Искам да прекарвам времето си с теб.
	— Струва ми се, че може да мажем стените заедно — гласът й бе изпълнен със съмнение.
	— Не. Други неща се нуждаят от вниманието ни.
	— Какви например?
	— Например ти, Фрида.
	Тя трепна.
	— Караш ме да се чувствам като спешен случай.


	Тръгнаха към следващия апартамент, който се намираше между Кингс Крос и Излингтън. Макар да беше средата на следобеда, вече започваше да се стъмва. Имаше още няколко седмици до най-късия ден на годината и Фрида се замисли за собствената си къща, която я очакваше, за щорите, които ще спусне, за да се изолира от умиращия ден, и за огъня, който ще запали в камината. Минаха покрай уличен музикант, косата му беше мокра, а в отворения калъф на цигулката на земята до него имаше само няколко монети. В момента не свиреше, но когато минаха покрай него, прокара вяло лъка по струните. Фрида хвърли няколко монети и той кимна с благодарност.
	Имотът, който гледаха — несъзнателно бяха започнали да възприемат речника на брокерите — беше висок и тесен, със зелена входна врата и стръмни стъпала, покрити с износен килим. Апартаментът беше на двата най-горни етажа. Брокерът се пребори с връзката за верния ключ и Фрида и Санди минаха бързо през стаите — собствениците щяха да се върнат след четвърт час, но и без това вече бяха видели твърде много чужди домове за един ден. Имаше всекидневна с два големи прозореца и тясна кухня до нея. Кабинетът, в който едва се побираха бюро и стол, гледаше към чужда мокра градина със сребърна бреза и зелена пейка. На горния етаж имаше спалня с голяма тераса. Санди и Фрида отвориха изметналата се врата и излязоха на нея, а поривите на вятъра запратиха дъжда право в лицата им. Загледаха се над покривите в крановете и кулите, в проблясващите светлини на големия град, които се разтваряха в спускащото се сиво небе.
	— Вижда се Сейнт Патрик — посочи Фрида.
	— Това става — каза Санди. — Сутрин може да си пием кафето тук. Хайде сега да си вървим у дома.


>	10

	Телефонът иззвъня. Беше Джоузеф.
	— Там ли си?
	— Естествено, че съм тук — отвърна Фрида. — Аз вдигнах телефона.
	— Ще излизаш ли тази вечер?
	— Какво? Не, не мисля…
	— Добре — каза Джоузеф. — Ние носим храна.
	Час по-късно на вратата се позвъни. Фрида я отвори, на прага стояха Джоузеф и Рубен. Двамата се промушиха покрай нея. Фрида видя, че носят пълни торби. Миришеше на чесън, оцет, подрънкваха бутилки.
	— Трябва да престанете с тия работи — каза Фрида. — Вече сме големи хора. Уговорките се правят поне няколко дни предварително.
	Джоузеф постави торбите на масата и се обърна към нея. Фрида видя, че е с тъмно сако и вратовръзка. Пристъпи към нея и я прегърна.
	— Здравейте.
	Джоузеф и Рубен обърнаха глави и видяха Санди да слиза по стълбата.
	— Добре дошъл обратно — каза Джоузеф.
	Направи крачка и прегърна Санди, после Рубен прегърна Санди, а след това и Фрида. Тя изпита внезапна носталгия по времената, когато мъжете се поздравяваха със стискане на ръцете. Днешните мъже на средна възраст сякаш се бяха превърнали в ученички. Рубен извади бутилка водка от една от торбите, а Джоузеф изчезна в кухнята и се появи с четири стъклени чаши за шотове.
	Фрида вдигна безпомощно рамене към Санди.
	— Познава кухнята ми по-добре от мен.
	Джоузеф напълни чашите и ги раздаде. Рубен погледна Джоузеф.
	— Кажи нещо.
	— Не — отвърна Джоузеф. — Ти кажи.
	— Не, ти.
	— О, за бога — изпъшка Фрида.
	— Аз говоря — каза Джоузеф и погледна чашата си. — Горд съм, че дойде при мен. Това е доверие. Не искам просто да редя думи. Думи, които карат мен да се чувствам по-добре, но не и теб. Сега отивай и се къпи във ваната, която сложих в къщата ти. — Погледна към Санди. — Ако искаш, та също върви с нея. Или ако тя иска.
	— Моля те, Джоузеф… — намеси се Фрида.
	— Имаме храна и пиене, приготвяме ги и след час ще ядем. Но първо… той вдигна чашата си, — за един приятел. Фрида.
	Джоузеф и Рубен обърнаха чашките на екс. Санди и Фрида изпиха по една предпазлива глътка.
	— Отивам да се изкъпя — каза Фрида. — Сама. Благодаря за това събиране, но нека се уговорим от сега нататък да планираме тези събития предварително. С достатъчно предизвестие.
	Джоузеф се обърна към Санди.
	— Ти се отпусни. Пий. Иди на разходка. Ние ще приготвим храната.
	На Фрида й бе трудно да се наслади на ваната заради тракането на съдове и тигани долу. Нещо се счупи и мъжки гласове се развикаха. Понечи да се спусне долу и да се справи с кризата, която, изглежда, се разгръщаше, но вместо това се отпусна и потъна под повърхността на водата. Може би това, което се бе счупило, не е нещо нейно. А дори да беше нейно, какво значение има? След ваната Фрида облече панталон и риза.
	Когато слезе долу, всекидневната беше преобразена. Осветена бе главно от проблясващи свещи, подредени между чиниите, които покриваха масата. Имаше супник с гъста червена супа с кнедли, неща, увити в зелеви листа, големи наденички, маринована риба, салата от цвекло, нарязани картофи, непознат вид малки гъбки, голяма пита хляб, малки пастички, цяла патица, навити палачинки…
	— Виното не е украинско — обяви Рубен. — Реших, че австралийското е малко по-безопасно.
	— Има добро украинско вино — запротестира Джоузеф. — Но Рубен купува виното.
	Покани с жест Фрида, Санди и Рубен да седнат около масата и щедро отрупа чинията на Фрида с храна.
	— Когато си силно развълнуван — каза Фрида, — винаги готвиш родната си храна.
	— Това е смешно, нали? — попита Джоузеф.
	— Не отвърна тя. Добре е да хапнеш храна, която е нещо като спомен.
	Санди набоде кюфте и си отхапа от него.
	— Това е добро. Какво е?
	— Не знам отвърна Джоузеф. — Жената в магазина ми даде да избирам. Мисля, свинско. Или овца.
	Всички започнаха да се хранят. От време на време Джоузеф съобщаваше името на някое ястие или изброяваше какво има в него, но, изглежда, вечерята нямаше нужда от много приказки и на Фрида това й харесваше или поне й носеше облекчение. Рубен отвори втора бутилка вино и започна да допълва чашите. Фрида сложи ръка върху своята.
	— Знаеш ли — каза Рубен, — когато някой направи това, винаги се изкушавам да приема предизвикателството и просто да започна да наливам виното, и да продължа да наливам, докато не разкарат ръката си.
	— Много се радвам, че не го направи — отвърна Фрида и после забеляза, че той вдига чашата си и гледа замислено. — Няма да държиш реч, нали?
	— Всъщност ще говоря. Ако е позволено. Първо, искам само да кажа на теб и Санди, че съжалявам, ако сме съсипали романтичната вечер, която сте планирали.
	— Не, не — намеси се Санди. — Много ни е приятно.
	Той постави ръка върху бедрото на Фрида под масата.
	— Не е моя работа да го казвам — продължи Рубен, — но смятам, че съм човек, който вярва — всъщност човек, чийто живот напълно зависи от вярата — че хората се справят с нещата, като говорят за тях. Но ти, Санди, когато Фрида ти каза, ти скочи в самолета и долетя тук. А Джоузеф донесе храна. Стана нещо като жертвоприношение, като нещо от Стария завет. Знаеш ли, Фрида, когато ми каза, първата ми реакция… — Направи пауза. — Не, втората ми реакция беше някакъв вид самосъжаление. Бях твой терапевт, твой ментор, а ти си го пазила в тайна от мен. Не знам дали това говори за мен като терапевт, или за теб като психоанали… — Нова пауза. — Анализа. Дори не мога да го произнеса правилно. Абе, нещо за терапията. Съжалявам. Май се вторачих в себе си. Отново. Но вероятно най-хубавото нещо е да седиш с приятели, да ядеш странна храна и да не говориш много. Каза ли на някой друг?
	— Казах на Саша. И на Карлсън.
	— Добре — промърмори Рубен. — Това е краят на речта ми.
	— Но какво ще правиш?
	— Да — намеси се и Санди. — Какво _ще_ правиш?
	Фрида погледна към чинията си. Храната беше прекрасна, от вида, който успокоява, когато си гладен, който, ако имаш наистина добра майка, би ти сготвила, за да те успокои и да те накара да се почувстваш по-добре.
	— Не знам — отговори тя. — Смятам да продължа да правя това, което правя от двайсет и три години, което означава да открия кой е бил и да приключа с властта му над мен. Сега виждам нещата по различен начин. Знам, че все още е на свобода. Ала не знам откъде да започна.
	Последва мълчание, в което мъжете размениха погледи.
	— Като започнеш да говориш така — каза Санди, — имам чувството, че ще се случи нещо.
	— Е, нещо наистина ще се случи. Просто все още не съм сигурна какво точно.
	Санди избута чинията си.
	— Утре сутринта съм зает. Хайде да идем следобеда.
	— Да идем?
	— В Бракстън. Аз ще те закарам.
	— О — стресна се Фрида. Санди я гледаше със светнали очи. — Но първо, трябва да се обадя тук-там.
	— Защо?
	— Не мога просто да се появя на вратата им.
	— Не виждам защо да не можеш.
	— А и пациентите ми…
	— Днес е краят на работната седмица.
	Фрида се втренчи в Санди. Решението я чакаше от двайсет и три години. Би трябвало да знае, че не може да избяга.


>	11

	— Трябва да намерим къде да отседнем — каза Фрида.
	Проговаряше за първи път от доста време. Бяха напуснали Лондон в мълчание, Фрида гледаше през прозореца към пейзажа, който преминаваше покрай нея места, едновременно познати и все пак странни, като видени насън. Преди година и половина двете със Саша посетиха черквата, където бе погребан баща й, но го направи, защото беше убедена, че смъртният й враг Дийн Рийвс е ходил там. Не бяха стигнали до Бракстън, не се беше връщала там от деня, в който го напусна на няма и седемнайсет години.
	— Значи няма да отседнем при майка ти? — попита Санди.
	— Защо да отсядам при нея?
	— Ще идеш ли да я видиш?
	— Не знам. Още не съм решила.
	— Ще намерим хотел и утре може да отидеш в полицейското управление.
	— Утре е неделя — каза Фрида.
	— Не мисля, че през уикендите няма престъпления.
	— Има.
	— Ще ми разкажеш ли нещичко, преди да стигнем там?
	— Какво имаш предвид?
	— Съзнаваш ли колко малко знам за миналото ти?
	— Какво искаш да знаеш?
	— Ами, например знам, че имаш по-голям брат на име Дейвид, защото той е бившият на Оливия и баща на Клои. Има ли и друг брат?
	— Да.
	— Е?
	— Казва се Айвън.
	Санди чакаше, докато накрая Фрида добави с нежелание:
	— По-малък е от мен и живее със семейството си в Нова Зеландия.
	— Значи не се виждаш с него.
	— Не се виждам.
	— Не се виждаш и с Дейвид, макар че живее в Кеймбридж.
	— Да.
	— Нито с майка ти.
	— Да.
	— И откога е това?
	— Близо двайсет години.
	Всъщност бяха двайсет и три.
	— Толкова ли е лоша?
	Фрида се извърна към Санди. Понеже караше, той по-скоро почувства мрачния й поглед.
	— Бих предпочела да не говорим за това в момента.
	— Добре.
	— Имам нужда да се концентрирам.
	— Върху какво?
	— Просто да се концентрирам.
	Гледаше полетата и живите плетове, видя дъб, който събуди спомен, опитваше се да запомни небето, което тук бе толкова безкрайно, нашарено с първите бледи звезди. Загледа се в канала, който, зърнат от пътя, приличаше на тайна пътека, водеща обратно към града, видя полускрита сред дърветата ферма, черковна кула в далечината. Няколко пръснати модерни къщи със светнали прозорци в спускащия се здрач. Осветени индустриални сгради. Стълбове маршируващи по хоризонта. И подобно на лице, отдавна изхвърлено от ума, малко по малко тя си припомни всичко и видя какво се с променило и какво е останало същото.
	Гледаше през прозореца към смрачаващия се пейзаж и си припомняше лица, които не бе виждала от десетилетия — млади, жестоки, развълнувани, нахални, умоляващи. Разрови паметта си за имената им, за да им придаде плътност и да ги направи по-реални, а не плод на своето внезапно развихрило се въображение. Колко странни са нещата, които си спомняме, помисли си тя — първият евтин сайдер, всички стихове на онази поема от Робърт Фрост, космите по краката на учителката по биология, които прозираха през бежовия й чорапогащник, граматическата грешка в надписа на вестникарската будка, която толкова дразнеше баща й, един безумно горещ спортен полуден и пружинирането на торфа под краката, гледката от прозореца на стаята й и ледените цветя по стъклата през зимата, духането върху тревичка между палците, за да я накара да свирне, подути жлези, нечий плач. Видя лицето на майка си — саркастично и непоклатимо. През ума й профуча и нещо друго, светкавично и мимолетно — не успя да го улови и то отново изчезна.
	Бракстън е разположен в плитка долина, така че още с приближаването го видяха целия, последните му пръснати светлини примигваха по хълма пред тях. Фрида се изненада колко е малък. Беше свикнала с безкрайността на Лондон, за който бе невъзможно да кажеш нито къде започва, нито къде свършва. Бракстън беше очертан от леко наклонената купа на долината, в която лежеше, и през него течеше река. Бе заобиколен от обширни полета и пръснати гори, ферми и каменоломни. В далечината нощното небе бе озарено от оранжевите светлини на Ипсуич.
	— Спри — каза Фрида.
	Санди отби колата.
	— Какво има?
	— Искам да извървя последната част.
	— Тъмно е.
	— Няма значение. Има луна. И улични лампи. — Усмихна се. — Знам пътя.
	— Да дойда ли с теб?
	Тя преглъща и направи усилие да отговори любезно.
	— Бих предпочела да съм сама. Ще ми трябват около двайсетина минути.
	— Къде да се срещнем?
	— Пред черквата. Няма начин да я пропуснеш.
	Закопча палтото си и уви червения шал около врата си. След това отвори вратата и излезе във ветровития мрак. Нещо в миризмата — мокра пръст, нападали листа, лекия дъх на солници — я хвана за гърлото и я върна в миналото. Затвори вратата, изчака, докато Санди потегли и стоповете на колата изчезнат в нощта, после тръгна.


	— Какво ще поръчате?
	Фрида огледа менюто с всичките му сашимита с хрупкави корички, от които капе мазнина. Огледа и трапезарията с минималистичната й черна мебелировка, с добрите абстрактни картини по стените, със стилното осветление. Изобщо не приличаше на мястото, където беше израснала. Тогава, през 80-те години, изглеждаше като останка от 50-те или 30-те.
	По времето, когато пристигна на главната улица, Санди вече бе уредил всичко. Беше резервирал стая над кръчмата, която Фрида помнеше като задимена, зле осветена дупка, но сега имаше грамоти в рамка до вратата и ресторант. Изтормозената млада жена на рецепцията каза, че е почти пълно, но може да им даде маса, ако се нахранят веднага. Санди погледна Фрида, която само повдигна рамо, и двамата влязоха в ресторанта, без дори да се качат до стаята си.
	— Ще взема стриди — каза Санди. — Знаеш приказката, когато си в Съфолк.
	— Знаеш за норовируса, нали?
	— Да, знам.
	— Внезапно повръщане — продължи Фрида. — Без предупреждение.
	— Да.
	— Стридите се хранят с човешките отпадни води. И вирусът не се лекува.
	— Но не те убива — отвърна Санди, оставяйки менюто на масата. — И в месеца има „р“ и сме само на няколко мили от морето, и говорим за стриди. Затова ще си взема стриди, последвани от рибата на деня, каквато и да е, и независимо с какво се храни. Ти какво ще си вземеш?
	Фрида си поръча два ордьовъра и зелена салата. Санди наля бяло вино в чашите. Стридите на Санди и мидите с бекон на Фрида пристигнаха и само след няколко минути Санди погледна към шестте празни черупки.
	— Изобщо нямаха вкус на норовирус — каза той.
	— Ще видим — отвърна Фрида.
	— Е, как беше разходката през Бракстън? Всяко дърво ти беше познато?
	— Изобщо не беше така — поклати глава Фрида. — Когато ме остави и тръгнах да вървя, имах чувството, че съм в напълно непознат град. Построили са нова индустриална зона и бензиностанция, и нещо, което прилича на огромен жилищен комплекс. Можеше да се намирам навсякъде.
	— Както изглежда, май са унищожили спомените ти.
	— Нямам нищо против да ги унищожат — отвърна Фрида. — Самата аз доста съм поработила по въпроса.
	Пристигна рибата и Санди се зае с нея, докато Фрида хапваше ризотото си. Той направи жест с вилицата си към помещението.
	— Това твоите хора ли са? — попита с приглушен глас. — Можеш ли да ми разкажеш нещичко за тях?
	Фрида се огледа.
	— Много са млади. Повечето от тях са били деца, когато заминах оттук. Все пак Бракстън не е малко селце. Пазарен град е.
	След като се нахраниха, пиха кафе и после се качиха в стаята си. Беше малка и гледаше към паркинга.
	— Не е кой знае какво каза Санди, — но имаме късмет, че изобщо намерихме нещо.
	Фрида взе душ, след нея и Санди. Когато той излезе от банята, тя лежеше на леглото, все още увита в хавлията, втренчила поглед в тавана. Повдигна глава.
	— Изглежда, Америка ти се е отразила добре.
	— Нямаше какво друго да правя там, освен да работя и да тичам.
	— Нищо? — Тя се усмихна. — Нищо в цяла Америка?
	Той легна до нея.
	— Съжалявам — каза Фрида.
	— За какво?
	— За всичко това. Би трябвало да го правим истински — да излезем за уикенда, да те доведа на мястото, където съм израснала. Това правят истинските двойки. Вместо това, ние сме тук за… добре де, за какво сме тук?
	— За нещо, което трябва да направиш — отвърна Санди.
	Фрида прокара пръсти по рамото му, все още гладко и влажно от душа.
	— Сексът все още е позволен, да знаеш. — Наведе се и го целуна. — Не съм някаква жалка, увредена, травматизирана вещ, с която трябва да се отнасяш внимателно, за да не се счупи.
	Санди я погледна сериозно, после я целуна и продължи да я целува все по-надолу, докато махаше хавлията. Но дори и когато вече бе в нея, тя имаше усещането, че тя е яростната и копнеещата, а той е просто внимателен и добър. След това се отпуснаха в леглото, лежаха в тъмнината и мълчаха. Фрида не можеше да заспи. Слушаше вятъра и дъжда, които блъскаха прозореца на талази. Долитаха гласове, смях, отваряне и затваряне на врати на коли, запалване на двигатели. Чуваше и лекото дишане до себе си, но не знаеше дали Санди е буден като нея, загледан в тъмнината.


>	12

	На другата сутрин беше облачно и студено, канавките бяха все още пълни с вода от снощния дъжд. Фрида и Санди се запътиха към полицейския участък по главната улица, но откриха, че той вече не е там. Солидната тухлена сграда беше превърната в адвокатска кантора, кафене и магазин, в който се продаваха цветя и местни шоколади. Всички бяха затворени. Фрида трябваше да пита трима души, преди да се намери човек, който да им каже къде е новият полицейски участък.
	— Минете през паркинга до банката, после завийте наляво и пресечете улицата. Голяма нова сграда. — Вероятно е затворен — каза мъжът. — Неделя е.
	Затворен беше. Табелката казваше, че е отворен в понеделник, сряда и петък между тринайсет и петнайсет часа.
	— Не мога да повярвам — каза Фрида.
	— До известна степен е успокоително — отбеляза Санди.
	— А какво става, ако има престъпление?
	Двамата заобиколиха зад ъгъла и видяха униформен полицай, който миеше с гъба прозорците на полицейска кола. Беше доста пълен и дишаше тежко от усилието.
	— Трябва да говоря с полицай — каза Фрида.
	— Спешно ли е? — попита той.
	— Какво значи това?
	— Нещо сериозно ли се е случило?
	— Става дума за престъпление, което се е случило преди много години — каза Фрида. — Но е важно.
	Полицаят подсмръкна.
	— Ще трябва да идете до Мортън. Там ще ви помогнат. Ще се наложи да покарате малко…
	— Знам къде е Мортън — прекъсна го Фрида. — Там отворено ли ще е?
	— Там е отворено през цялото време. Двайсет и четири часа.
	— Мислех, че полицейските участъци са отворени денонощно — каза Фрида. — Като черкви те.
	— Имаме късмет, че изобщо сме тук — отговори полицаят. — Говори се, че и това ще продават, щели да го правят супермаркет.
	Санди хвърли шеговит поглед към Фрида.
	— Е, вече сме тук — каза тя. — Как ти понася?
	— Разкажи ми сега за Мортън — помоли я Санди, когато се върнаха в колата и тръгнаха да излизат от Бракстън по отбивката.
	— По-голям е от Бракстън. Има пазар в неделя. Има и черква, която е доста известна. Има кметство. На пазарния площад са били изгорени на клада две жени като вещици. Станало е преди много време.
	— Звучиш като пътеводител — каза Санди. — Каква роля е играл в _твоя_ живот?
	— Няколко пъти съм ходила там на партита. На едното се оказах до момиче, което едва познавах, казваше се Джейн Никълс, докато тя повръщаше в банята. Това достатъчно автобиографично ли е?
	— Все е някакво начало.
	Минаваха покрай ниви, които се редуваха с гори. От време на време по предното стъкло капваха по няколко дъждовни капки. Кулата на черквата в Мортън се забелязваше от километри, но преди да навлязат в стария център, минаха покрай нови жилищни комплекси, един хипермаркет, магазини за домашни любимци, мебели, осветителни тела и замразена храна. Санди спря пред полицейското управление.
	— Това вече прилича на истинско полицейско управление — каза той. — Тук ли да те чакам?
	— Иди да разгледаш черквата. Ще ти даде представа какво е било това място, преди да започне да се хлъзга по нанадолнището някъде преди около четиристотин години.
	— Говориш като гневен тийнейджър.
	— Проблясъци от миналото — отвърна Фрида. — Ще ти звънна, като приключа.


	Когато се изкачи по стълбите и стъклените врати се отвориха автоматично пред нея, за да влезе, внезапно я обзе усещането — макар и само за миг, — че историята се повтаря. Как се беше чувствала тогава, преди толкова много години? Странно, но почти не можеше да си спомни.
	Спря в близост до регистратурата. Имаше табелка, която умоляваше гражданите да чакат реда си зад жълтата линия, за да не притесняват човека пред себе си. Жената пред нея изобщо не се притесняваше и гръмогласно обясняваше на цивилната полицайка зад бюрото, че алеята за коли пред дома й е абсолютно наводнена и че водата е само на сантиметър от входа, и всеки миг ще нахлуе вътре, и ще съсипе всичко. Полицайката се опита — доста по-спокойно, да обясни на жената, че наводненията не са работа на полицията и че трябва да опита в пожарната, но не е сигурно дали и те ще могат да направят нещо. Отговорност за имота си носи само тя и ако няма сериозна заплаха за нечий живот, по закон дори и пожарната не е длъжна да се отзове. Наложи се полицайката да повтори това няколко пъти, преди жената да си тръгне, мърмореща под нос.
	— Това е позор — подхвърли тя към Фрида, докато минаваше покрай нея.
	И така, пет минути по-късно — след търпеливи обяснения от страна на Фрида и консултация, проведена шепнешком с колега — Фрида и полицайка със сержантски нашивки седнаха в стая за разпити без прозорци. Стаята сякаш се използваше за килер на чистачите. От страната, където седна Фрида, имаше кофа и парцал за миене, до вратата стоеше изправена прахосмукачка, на стената бяха облегнати две метли, а на масата до непипнатата чаша чай на Фрида имаше четка и лопатка, в която лежаха много мъртви мухи. Полицайката, слаба жена с къса тъмна коса, ги вдигна и ги остави на пода без коментар.
	— Съжалявам, трябва да е било изключително стресиращо изживяване.
	— Въпросът не е какво чувствам — каза Фрида. — Въпросът е какво трябва да се направи.
	— Ще се консултирам с колеги — отговори полицайката. — Сега това не може да стане, защото в неделя не работим с пълен капацитет. Но както разбирам, след събитието през февруари 1989 година е било проведено разследване.
	— Единайсети февруари. И беше криминално престъпление, а не събитие.
	— Не исках да омаловажа случилото се. Но от това, което казвате, разбирам, че разследването не е имало напредък и е било прекъснато. Също от това, което казвате във връзка с евентуалното ново престъпление, разбирам, че жертвата няма желание да съобщи в полицията.
	— Тревожа се, че това, което се случи на мен, ще се случи и на нея. Ще се обяви за жертва, а после никой няма да й повярва. Но друг важен проблем е, че този мъж е все още на свобода и все още представлява опасност.
	— И това се базира единствено на ваше предположение?
	— Очевидно е същият мъж.
	Полицайката вдигна пластмасовата чаша с чай, после се сети, че тя е на Фрида и бързо я върна обратно. Част от чая се разплиска.
	— Очевидно е, че не съм запозната със случая, като изключим това, което току-що ми съобщихте. Всичко, което мога да кажа, е, че ако въпросната млада жена дойде в участъка, ще се заемем сериозно със случая.
	— Поне за момента това не е възможно — каза Фрида.
	— Много жалко тогава — отвърна полицайката. — Както казах, ще говоря с колегите си, но предполагам какво ще е заключението им.
	— А именно да не се прави нищо.
	— Не искам да мислите, че не ви съчувствам, но не ми е ясно какво трябва да се разследва.
	— Това означава да се върнете към първия случай — каза Фрида. — Би било добро начало.
	— Както казах, ще обсъдя този въпрос, този труден въпрос с началника си. Но той ще дойде утре сутринта. След като говоря с него, ще ви се обадя и ще ви съобщя какво е казал.
	— Дали няма да е по-добре аз да говоря с него?
	— Не мисля, че е необходимо. За момента. Моля, оставете данните си на регистратурата, за да можем да ви информираме. Освен това можем да ви предоставим информация за места, където можете да получите помощ. Понякога в случаи като този може да се окаже много полезно да има с кого да поговорите за случилото се.
	— Така ли?
	— Да. Понякога е много полезно да го изречете на глас и да получите съвет как да се справите с чувствата си.
	— Благодаря. Ще обмисля предложението.
	Санди чакаше в колата пред участъка. Фрида седна до него.
	— Е?
	— Погледни ме. Погледни ме и ми кажи какво виждаш.
	— Изкушавам се да кажа лицето на жената, която обичам. Но имам чувството, че май ще е грешният отговор, поне в този момент.
	— Аз съм идиот — каза Фрида. — Идиот. И не знам какво да правя.
	— Така — изрече Санди след кратка пауза. — Какво ще кажеш да идем да видим майка ти?


>	13

	Фрида вървеше по главната улица като в сън, от който очакваше всеки миг да се събуди. Беше хладен, мъглив ден, ниското слънце едва се забелязваше. Покрай нея минаваха хора — група шумно блъскащи се тийнейджъри, жена, возеща малкото си вряскащо кученце в количка, старец, залитащ от едната до другата страна на тротоара. Не поглеждаше лицата им — не искаше да разпознае никого, нито самата тя да бъде позната, макар последното и без това да беше невъзможно. Бяха минали повече от две десетилетия. Хлебарницата, от която купуваше багети, все още беше на мястото си, както и магазинът, където се продаваше евтин алкохол и странен асортимент от дивидита. Единствената промяна беше, че едно време имаше малко по-различен странен асортимент от видеофилми.
	Когато Фрида вървеше из Лондон, често имаше чувството, че се разхожда върху миналото, че под краката й има пластове човешки истории. Винаги беше харесвала усещането за погребаните тайни на големите градове и мистериозния начин, по който те успяваха да се промъкнат във фрагменти от стари сгради, в имена на улици, на скритите реки, които текат под уличните настилки. Но в този малък град вървеше по собствените си стъпки. Тук, при завоя на улицата, идваше баща й да я посрещне и да хване мъничката й ръка в своята голяма, мека и бяла длан, тук стоеше на автобусната спирка с лице, забодено в книга. Тук някаква фигура се беше стаила в сенките и тя си припомни блъскането на младежкото си сърце. Улови отражението си във витрината на магазинчето за вестници и за момент помисли, че вижда гневно момиче с коса на две опашки, но фигурата бързо се превърна в доктор Фрида Клайн, стегната и безизразна, крачеща енергично.
	Сви от главната улица покрай ателие за татуировки, което едно време беше книжарница за книги втора ръка, и излезе на улицата, където се научи да кара колело. Тревният бордюр сега беше тротоар, имаше улични лампи, каквито преди липсваха, а телефонната кабина, от която едно време се обаждаше тайно, сега я нямаше. Автобусната спирка беше с нов навес. Поспря за, миг до нея, сбърчи вежди при промъкването на някакъв блед спомен, после го остави да си върви. Продължи пътя си по малка, по-тясна уличка, която водеше към покрайнините на града покрай малък древен параклис, притиснат между две старинни къщи. Следваше гола площ, току-що засадена с трева — какво имаше тук преди? Примигна и видя изкривена дървена къща с ръждясал метален парапет отпред. Уличката тръгна стръмно нагоре под дървета, чиито клони ръсеха водопад от мокри листа при всеки порив на вятъра. Притъмняваше, въздухът беше изпълнен с обещание за дъжд.
	Видя къщичката, където живееше старата мисис Лионард с всичките й котки и без отопление. Вечно носеше странни тюрбани и лекьосани чехли, блъскаше по една метална чиния в градината и викаше котките си с монотонен, писклив напев — вероятно отдавна беше мъртва. Следваше модерната къща в старинен стил, която принадлежеше на семейство Кларк, в градината се търкаляха стари колела и малък батут, но сега на мястото му имаше декоративно езерце и плачеща върба. А мъничката къща на Трейси Ащън сега беше в друг цвят — жълтеникав, от който направо ти се повдига. На покрива стърчеше сателитна чиния. Фрида погледна празните прозорци, после отмести очи. Имаше сили само за една среща с миналото.
	И ето най-накрая — дълга, ниска къща, която сякаш бе слегнала в земята. Стените й се издуваха, а покривът беше хлътнал. Наситеночервена тухла, широки прозорци, изцяло тъмни, с изключение на един отстрани, верандата, където баща й имаше навика да оставя ботушите си. Фрида бутна вратата на двора и влезе в предната градина. Бодливата зеленика я нямаше. Покрай алеята бяха наредени големи метални саксии, но растенията в тях бяха увехнали, превърнали се в сухи израстъци. Самотна кожена ръкавица лежеше на тревата, Фрида я вдигна и я приглади. Вероятно беше на майка й. Майка й, която не бе виждала повече от две десетилетия. Д-р Джулиет Клайн, джипи в малко търговско градче в Съфолк, съпруга на мъж, който се бе обесил в стаята, чиито прозорци можеше да види от мястото, където стоеше, майка на дъщеря, която бе избягала от вкъщи и до ден-днешен не се бе връщала. Фрида присви очи, сега би трябвало да е някъде към седемдесет, вероятно пенсионирана. Възможно бе дори вече да не живее тук. Пристъпи и почука на вратата, която вече беше тъмнозелена, а не червена.
	Колко ли дълго чака? Вратата се отвори. Майка и дъщеря стояха лице в лице. Настъпи тишина, по време на която двете се оглеждаха една друга.
	— Гледай ти, гледай ти — каза най-накрая Джулиет Клайн с безизразния си овладян глас.
	Винаги звучеше леко подигравателно с бегла саркастична нотка.
	— Здравей — каза Фрида. Усети, че не знае как да се обърне към майка си: Джулиет? Мамо? — Ще ме поканиш ли да вляза?
	Джулиет се отдръпна встрани, а Фрида прекрачи прага и влезе в коридора, който бе топъл и слабо миришеше на застояло. Плочките бяха заменени с дървено дюшеме, но високият часовник все още стоеше там, с пукнатина, която се спускаше по стъклената му витрина. По стените имаше фотографии — на Дейвид и Айвън и техните семейства, на Джулиет като млада, нито една на Фрида или баща й. По средата на пода стоеше неотворена бутилка червено вино, която Джулия заобиколи сякаш там беше постоянното й място.
	— Моята ръкавица ли държиш? — попита тя.
	— Намерих я отвън.
	— Чудех се къде е? — Усмихна се. — Как мислиш? Да се прегърнем ли и да поплачем малко?
	— По-скоро не.
	— Вероятно така е най-добре. Искаш ли кафе?
	— Да, моля.
	— Не мога да ти предложа нищо друго, не те очаквах. Боя се, че няма прясно изпечен кекс.
	Отидоха заедно в кухнята. Фрида примигна от изненада. Всичко бе променено. Старата печка я нямаше, нямаше ги и дървената маса, и шкафа, и люлеещия се стол. Сега всичко беше неръждаема стомана, последна дума на модата, със скрито осветление, голо и блестящо, като лаборатория за готвене — само дето Джулиет Клайн никога не бе обичала готвенето, нито пък някога се бе интересувала кой знае колко от храната. През прозореца видя дългата градина. Нямаше люлка, нито сливово дърво, нито хранилка за птици. Цареше изряден ред и чистота. Дългото въже за пране бе заменено с кръгло съоръжение, от което висяха няколко чифта чорапи и нищо друго.
	— Всичко е ново — каза тя, усещайки върху себе си проницателните очи на майка си.
	— Съжалявам. Искаш да го бях запазила такова, каквото беше, така ли?
	— Беше просто констатация.
	Фрида се загледа в нея, докато тя правеше кафето — по-дребна, отколкото я помнеше, но все още с изправена стойка, сякаш отдава чест, тъмната коса се бе прошарила. Бледо лице с торбички под очите, клепачите над умните кафяви очи бяха леко подпухнали. Около устата имаше остатъци от паста за зъби и беше само с една обица. Част от якичката на снежнобялата й блуза се бе обърнала навътре.
	— Не знам дали го пиеш със или без захар. Заповядай.
	— Благодаря.
	Седнаха от двете страни на металния кухненски плот.
	— Още ли работиш?
	— Пенсионирах се преди три години.
	Джулиет Клайн отпи малка глътка кафе, по брадичката й потекоха няколко капки, но изглежда, тя не ги забеляза.
	— Вероятно се чудиш защо съм тук?
	— Може и така да се каже. Бях взела решение никога повече да не те видя. И с положителност нямаше да тръгна да те търся.
	— Не съм дошла да оправям отношенията — отговори Фрида.
	— Че защо не? Нали си терапевт? Защо да не оправиш нещата? Не ти ли е работата да правиш точно това?
	— Исках да те питам нещо.
	Джулиет Клайн скръсти ръце, после бързо премести едната от тях към рамото си. Внезапно направи гримаса на отвращение, сякаш бе сложила нещо горчиво в устата си. Беше напълно непознато изражение, детинско и малко лудо.
	— Да?
	— Добре ли си?
	— Добре? О, да. Добре съм. Какво искаш да питаш?
	— Нощта, в която ме изнасилиха…
	— О, не започвай отново с това.
	— Нощта, когато ме изнасилиха, бях тук. В стаята си. Спомняш ли си? — Майка й не отговори, затова Фрида продължи. — Трябваше да ида на концерт, но се скарах с Люис. Върнах се, казах ти, че в края на краищата няма да ходя и искам да бъда оставена на мира, после се качих горе и си легнах.
	— Беше преди двайсет години. Как бих могла да помня?
	— Това е нещо, което майките помнят.
	— Идваш изневиделица от Лондон, нахлуваш тук и за какво? За да ми кажеш, че не съм била достатъчно добра майка?
	— Сега не става дума за теб като майка или за мен като дъщеря. Искам само да изясня някои подробности.
	— Малко късно е.
	— Мислих много за онази вечер и се опитвах да си я спомня. Ти беше тук. Долу. Чувах телевизора. По-късно слязох и ти казах. Помниш ли?
	— Да.
	— И ти не ми повярва.
	— Изприказвахме всичко това преди двайсет години.
	— Преди двайсет и три. Някакъв човек успя да влезе в стаята ми, без никой да го забележи. Ти беше на долния етаж. Нищо ли не видя, или чу?
	— Полицията ме пита всички тези неща.
	— Знам. Но сега те питам аз.
	— Какво се опитваш да докажеш? Така ли прекарваш живота си, в трупане на оплаквания срещу мен?
	— Това е съвсем прост въпрос.
	— За който имам съвсем прост отговор. Не знам. Не вярвах, че някой те е изнасилил, и полицията се съгласи с мен. Смятам, че беше нещастна, гневна тийнейджърка и измисли история, която просто излезе от контрол. Затова и избяга от къщи. Това, което не разбирам, е защо си се върнала сега.
	— Не си излизала, не си била заспала?
	— Винаги си ме обвинявала за смъртта на Джейкъб. За това ли е всичко?
	— Не.
	Фрида си помисли, но не каза, че всъщност винаги бе обвинявала себе си.
	— И затова че се съвзех след това.
	— Съвзе ли се?
	— О, за бога. Не съм ти пациент.
	— Смятам, че беше човек, когото познавам.
	— За какво говориш?
	— За изнасилвача. Мисля, че трябва да съм го познавала. Не беше просто случайност. Не би могло да е. Той знаеше къде съм. Познаваше къщата.
	Фрида погледна бледото, отегчено лице на майка си.
	— Понякога трябва просто да продължиш. Това правя аз. — Тя погледна часовника си. — Излизам след няколко минути. С групата.
	— С групата?
	— Наблюдаваме прилепи. Като наблюдение на птици е. Но на прилепи.
	— Тръгвам си. Има още един човек, когото трябва да видя.
	— Омъжена ли си? — попита внезапно Джулиет.
	— Не.
	— Деца?
	— Не. Може ли да погледна стаята си?
	— Сега е мой кабинет. Знаеш пътя.


	Бяха минали двайсет и три години. Не бе останала и следа от Фрида. Просто дълга, тясна стая с прозорец, който гледа към градината. Покривът под него беше плосък, би могло някой да се е възползвал от това. Или да е влязъл през вратата и да се е изкачил по стълбите, докато майка й е гледала телевизия. Застанал бе до леглото й и я беше наблюдавал, докато спи. Намръщи се и прокара пръст по перваза на прозореца, събирайки солиден слой прах. Не остана с впечатление, че кабинетът е използван — беше твърде подреден, кабелите на компютъра и настолната лампа не бяха включени. На бюрото лежеше голяма купчина писма, адресирани до майка й, някои на ръка, сметки за плащане. Нито едно не беше отворено. Фрида ги прегледа, търсейки датите на изпращане. Първите бяха отпреди шест месеца.
	Слезе долу. Майка й стоеше в коридора — с шал на главата и смръщила лице, несръчно се опитваше да върже възела. Погледна Фрида и в очите й сякаш проблесна пламъче.
	— Как се чувстваш? — попита Фрида.
	— Малко е късно да започнем да споделяме чувства.
	— Не това имах предвид.
	— Аз съм лекар — отговори Джулиет. Нямам нужда да говоря с друг лекар. Ако ти изобщо се броиш за лекар.
	— Лекарите са най-лошите пациенти — каза Фрида.
	— Намери ли това, за което дойде?
	— Не.
	— Знаеш ли какво не можеш да понесеш? Иска ти се да мислиш, че си като любимия си баща, но всъщност си като мен.


>	14

	Когато Беки отвори вратата, изразът, който се появи на лицето й, беше почти комичен.
	— Минала си целия този път, за да видиш как съм? — попита тя.
	— Оттук съм, помниш ли? — отговори Фрида.
	— Ама аз мислех, че ненавиждаш мястото.
	— Дойдох само на посещение. Показвам на приятел къде съм израснала. И след като така и така съм тук, реших да видя как си. Истината е, че очаквах да видя майка ти. Мислех, че ти ще си навън с приятели.
	— Искаш да кажеш, че _би трябвало_ да съм навън с приятели.
	— Просто исках да кажа „здрасти“.
	Беки се замисли за миг.
	— Да ти направя ли чай, или кафе?
	Фрида се усмихна и поклати глава.
	— Само за пет минути съм и после си тръгвам.
	Беки поведе Фрида през покрит с плочки коридор в кухня в селски стил — с медни тенджери, висящи на релса над готварска печка марка Aga.
	— Да идем в градината — предложи тя. — Навън се говори по-лесно.
	Зад старата джорджианска къща имаше обширна оградена градина, а зад нея се издигаше гора, която създаваше чувството, че закриля къщата. Лехите бяха прекопани, храстите — подрязани, всичко бе изчистено и голо в очакване на зимата. Беки направи неясен жест с ръка.
	— Ако мама беше тук, щеше да ти каже какви са всички тези храсти и дървета. Намира тези неща за много интересни.
	Фрида я погледна. Момичето все още беше бледо, с тъмни кръгове под очите, но в нея вече имаше някаква искрица живот.
	— Как се чувстваш?
	За първи път Беки я погледна право в очите.
	— Странно, но съм малко по-добре.
	— Готвех се да кажа, че изглеждаш по-добре. Макар да намирам за дразнещо, когато хората го казват на мен.
	— Че защо ще ти го казват? — попита Беки.
	— Всички минаваме през трудни моменти.
	— И защо те дразни?
	— Много те бива с въпросите.
	— А теб те бива в избягването на отговорите.
	— Права си — каза Фрида. — Мисля, че е дразнещо хората да претендират, че знаят по-добре от теб как се чувстваш. А понякога, когато хората ти казват, че изглеждаш добре, то е само защото не са се вгледали достатъчно внимателно.
	— Добре тогава, не съм наред, но съм по-добре, отколкото бях.
	— Дори самият факт, че можеш да го кажеш, е окуражаващ.
	— Има и още нещо. Всъщност две неща. Макар да се чувствам съвсем малко по-добре, смятам да говоря за това с някого.
	— Много добре.
	Сега Беки млъкна и пъхна ръце в джобовете на джинсите си. Внезапно се прегърби сякаш се защитаваше от нещо. Когато проговори, почти шепнеше. Фрида трябваше да се наведе към нея, за да разбере какво казва.
	— От известно време мисля да ида в полицията. Какво мислиш?
	— Каза ли на майка си?
	— Да.
	— Какво мисли тя?
	Беки направи гримаса.
	— Идеята май не й харесва. Но искам да знам _ти_ какво мислиш.
	Сега беше ред на Фрида да се поколебае.
	— Не обичам да давам съвети.
	— Мислех, че с това си изкарваш хляба.
	— Не. Опитвам се да помогна на хората да си изяснят какво искат. Виж, Беки, няма да те лъжа. Ако идеш в полицията, нещата няма да са лесни. Вече е късно за физически доказателства. Не съм сигурна какво ще могат да направят. Но самият факт, че мислиш за това, е положителен знак. Показва, че поемаш контрола в свои ръце.
	Внезапно Беки потръпна сякаш облак бе закрил слънцето. При вида на момичето самата Фрида почти усети студа.
	— Да поема контрола? — повтори Беки. — Там е проблемът. Мисълта за този човек продължава да ме преследва. Не искам дори да изрека думите. Не можеш да си представиш какво е.
	Фрида се взря в Беки и се замисли дали би й помогнала, ако каже — „Да, мога да си представя какво е“? Не, реши тя. Няма да е правилно. Но поне ставаше ясно, че за момичето задължително трябва да се намери човек, пред когото да говори за случилото се.
	— Гордея се с теб — каза тя. — Помни, че имаш номера ми. Можеш да звъниш по всяко време, ако имаш проблем. Искам да знам как вървят нещата с теб.
	Двете влязоха обратно в къщата и Фрида чу затварянето на входната врата, подрънкването на оставени торби и ключове. В кухнята влезе Мади, облечена в бежовото си палто. Изражението на лицето й се смени с изненада, после изненадата премина в гняв.
	— Какво правиш тук? — раздразнено попита тя.
	— Бях наблизо — отговори Фрида. — Отбих се да видя как е Беки.
	— На какво си играеш?
	— Мамо… — започна Беки.
	— Остави това на мен. — Тя насочи пръст към Фрида. — Не знам какво си казала на дъщеря ми и не искам да знам. Но аз дойдох при теб за помощ, а това, което ти направи, беше да й напълниш главата с налудничави идеи и, честно казано, да подкладеш истерията й, вместо да я излекуваш.
	— Не съм тук, за да казвам на Беки каквото и да е — отвърна Фрида.
	— Така ли? — повиши тон Мади. — Отби се просто така? Идвам при теб и моля за помощ, и ти ми казваш, че не си се връщала тук от двайсет години. И изведнъж те виждам в моята кухня. Какво съвпадение.
	— Съжалявам, ако виждаш нещата по този начин — отвърна Фрида. — Тъкмо си тръгвах.
	— Няма да те задържам.
	Фрида кимна за довиждане на Беки, излезе от кухнята и се запъти към входната врата. Зад нея Мади продължаваше да говори и Фрида имаше чувството, че някакво силно течение я изхвърля от къщата. Когато стъпи отново на тротоара, чу вратата да се затръшва с трясък зад гърба й.
	Беше се уговорила със Санди да се срещнат в голямата стара черква, на площада зад главната улица. Той беше намерил малък местен пътеводител в магазинчето за вестници и списания.
	— Има много стар кръщелен купел — беше обявил. — Тринайсети век. И много известна филигранна дървена преграда между нефа и църковния хор. Каквото и да означава това.
	Тя вървеше към черквата и повтаряше сцената с Мади в главата си. Сравняваше Мади такава, каквато я видя в Лондон — умоляваща, емоционална — с ядосаната жена, която току-що беше оставила. Беше толкова потънала в мислите си, че в първия момент, когато я заговориха, не реагира. След това чу гласа отново да изрича името й. Огледа се. До нея стоеше жена. Някъде към четиридесетте, с бледо, поръсено с лунички лице и поразяващо червена коса, прихваната в небрежен кок. Носеше дълга кафява пола с тук-там разпран подгъв, здрави туристически обувки и голям шал, увит около нея като одеяло.
	— Ти не си ли Фрида? — отново повтори жената. — Фрида Клайн?
	Фрида кимна, не знаеше какво да каже.
	— Господи, Фрида! Не мога да повярвам, че си тук. Толкова ли съм се променила? Аз съм Ева. Ева Хъбърд.
	Фрида погледна жената — бръчките около очите и устата изчезнаха, фигурата стана по-стройна, червената коса по-къса и щръкнала и тогава разпозна старата си приятелка от училище. Ева пристъпи, прегърна Фрида и я притисна.
	— Не мога да повярвам. От години мислех, че си изчезнала от лицето на земята. И изведнъж чета за теб разни неща във вестниците, наистина невероятни неща.
	Фрида се замисли за тези неща — насилствена смърт, обвинения в професионална некомпетентност, отвличания.
	— Не трябва да обръщаш внимание на това, което четеш по вестниците.
	— Дори само една десета да е вярно, пак е невероятно. Какво правиш тук? Да не си се върнала?
	Фрида усети, че й е странно трудно да отговори. Какво наистина правеше тук?
	— Дойдох да видя майка си.
	— Мислех, че отдавна сте загубили връзка.
	— Така е.
	— И без това си тук, защо не дойдеш у нас? Имаме толкова неща да си кажем. Ще направя вечеря.
	— Би било чудесно — отговори Фрида, — но ме хващаш буквално в мига, когато тръгвам обратно към Лондон. Някой друг път.
	— Разбира се. Имам визитка. — Зарови в чантата си и извади картичка, която подаде на Фрида.
	Фрида я погледна, на нея пишеше: „Ева Хъбърд. Петдесет нюанса глазура. Глинени съдове и класове по грънчарство“.
	— Ти си керамичка — каза Фрида.
	— Заради греховете си. Но следващия път, когато дойдеш, трябва непременно да ме посетиш. Обещаваш ли?
	— Да. Обещавам.
	— Люис — изрече Ева.
	— Моля?
	— Спомням си теб и Люис.
	— Трябва да тръгвам.
	Когато се срещна със Санди, той стоеше пред една от черковните врати и гледаше барелеф на овца в свода на арката.
	— Харесва ми — каза той. — Ако трябва да съм честен, не съм сигурен защо дървената преграда между нефа и църковния хор е толкова известна. Но тази овца ми харесва. Прочетох за нея в пътеводителя. Не става дума само за агнеца божий. Става дума и за вълната от овцете, която е спечелила парите за черквата. Но стига за това. Как мина?
	— Можем да говорим в колата. Свърших тук. Но имам нужда от помощта ти.


>	15

	Фрида изпита облекчение, че е обратно в Лондон с асфалт, а не кал под краката, в град, където никога не е тъмно и никога не е тихо. Но не остана там дълго. Понеделник сутринта стана рано, закуси в „Номер 9“, кафене, което държаха нейни приятели, и отиде в кабинета си. Прие двама пациенти. Първата беше жена на средна възраст, на име Сара-Джейн, чийто по-малък син се бе хвърлил от висока сграда преди девет месеца, тя вече не искаше да живее, но имаше две други деца и чувстваше, че няма право да умре, нито дори да си го помисля. Другият беше наскоро насочен към нея младеж, чийто сарказъм стигаше до жестокост. След като той си тръгна, тя имаше усещането, че и въздухът е наситен с неговата ирония.
	Фрида изпи голяма чаша вода, после провери съобщенията си. Имаше едно от Санди: „Здрасти, Фрида. Боби Колман е свободна утре в единайсет и четвърт. Кажи устройва ли те?“.
	— Чудесно е — каза Фрида, когато му звънна. — Ще преместя часовете на пациентите си и ще ида.
	Имаше и мейл от Беки, в който казваше, че Мади била бясна, след като Фрида си тръгнала, но че тя въпреки това смята да съобщи в полицията, просто имала нужда от няколко дни, за да събере кураж. И я молеше да й препоръча терапевт, при когото да иде.
	Отговори й веднага. Даде на Беки три имена, две жени и един мъж (макар да каза, че за изнасилване вероятно ще е по-лесно да се говори с жена), и техните телефонни номера. „Спомени името ми — написа тя — и им кажи, че с радост ще поговоря с тях за положението ти, ако сметнат, че това ще им е от полза. Помни, Беки — продължи тя, — не бива да ходиш при човек, пред когото се чувстваш неудобно или не ти харесва. Изключително важно е да можеш да кажеш «не», ако трябва. Тези тримата са добри, но може да не са подходящи за теб. Обади ми се, ако имаш нужда от още нещо и моля те, дръж ме в течение“.
	След това смени часовете на тримата си пациенти за следващия ден и звънна на майка си, за да й каже, че утре сутринта около десет ще я посети. Един глас в главата й настояваше, че се държи с майка си като с дете и се опитва да я контролира. Тя се съгласи с гласа, но пренебрегна посланието му.
	Този следобед имаше още двама пациенти и после я чакаше така жадуваната вечер вкъщи. Бе казала на Санди, че има нужда да остане сама, и наистина, когато затвори вратата на малката си къща и поспря в тишината с котката, мъркаща в краката й, почувства такова силно облекчение, сякаш от раменете й е паднал огромен товар. Пусна щорите на прозорците, запали огъня в камината, кипна чайника, седна в креслото си до пламъците с книга в ръка и се отдаде на удоволствието от потрепването на дъжда отвън и топлината и уюта вътре.


	Мади Кепъл влезе в къщата с леко замаяна глава и след дълга борба с ключовете. Минаваше полунощ, а бе излязла рано сутринта, за да прекара деня с приятелка в Норуич. Ходиха да се шляят и пазаруват из магазините, после обядваха в малък френски ресторант и пиха твърде много вино, флиртуваха със сервитьора и си говориха за неверни съпрузи и трудни деца. В началото Мади малко се колебаеше дали да иде. Не беше сигурна редно ли е да оставя Беки сама. Но приятелката й настоя, че има нужда от малко почивка, а и самата Беки като че ли нямаше нищо против. Бяха спорили за намерението й да съобщи за изнасилването в полицията, после за Фрида и Беки изглеждаше почти облекчена от възможността майка й да се разкара от къщата. Мади трябваше да си признае, че се чувства доста по-добре въпреки главоболието. Беше хубаво понякога да избяга за малко, необходимо беше.
	Остави елегантните хартиени пликове от шопинга в коридора. Щеше да ги прибере, преди Беки да е станала сутринта. Не искаше дъщеря й да види нещата, които купи — червеите обувки и полата, която с положителност бе твърде къса за нея, но на кого му пука, шапката клоше*, в която се бе влюбила в магазина, но сега осъзнаваше, че сигурно никога няма да я сложи.
	[* Мека шапка с формата на камбанка с малка периферия, модерна между 1922–1933 г. — Бел.прев.]
	Във въздуха се носеше слаба, непозната миризма. От празната миялна машина в кухнята разбра, че Беки вероятно не е яла нищо. Но пък едва ли би хапнала и ако Мади беше там и се опитваше да я убеди. Дъщеря й беше упорито момиче. Упорита и гневна, и нещастна. Приятелката й я беше успокоила, че ще отмине. „Не осъзнават през какъв ад ни прекарват“, беше казала тя.
	Миризмата леко се засили, когато тръгна нагоре по стълбите. Вратата на стаята на Беки беше затворена и къщата бе абсолютно тиха, като се изключи лекото капене на кран, идващо от банята. Мади не беше сигурна какво я накара да бутне затворената врата. Тя се отвори с леко проскърцване, после опря в нещо. Пъхна глава в отвора и за момент остана загледана в стаята на дъщеря си. Видя пухкавите играчки, наредени на перваза на прозореца, видя пощенските картички, забодени на таблото на стената и полиците с книги и учебници. И дъщеря си, увиснала от греда на тавана, слаба, отпусната и безжизнена, както би изглеждал само един мъртвец. Една от обувките й беше паднала. Очите бяха отворени.
	Мади изпищя. Свлече се на пода, все още пищейки, покрила лице в ръцете си, за да се скрие от ужаса пред себе си. Пищя, докато една съседка, която имаше резервен ключ от къщата, не се събуди от шума и дойде да види какво става. Независимо от това Мади продължи да пищи, докато гласът й прегракне и сините лампи и сирените пристигнат на улицата.


	Следващата сутрин Фрида стана много рано и стигна до гара Ливърпул стрийт навреме за влака в осем часа, като си проби път на изток срещу плътния поток на пътниците, пристигащи в Лондон. От гарата взе такси и доста преди десет отново чукаше на вратата на майчината си къща.
	— Идвам, идвам — каза майка й. — Вероятно трябва да кажа нещо за автобусите.
	— Не те разбрах.
	— Ами нали знаеш — чакаш двайсет и три години и после идват два един след друг. С тази разлика, че ти не си два автобуса, а един.
	— Може ли малко кафе?
	— Стига да не ми задаваш повече въпроси за това какво се е случило тук в нощ, твърде далечна, че да я помня.
	— Няма.
	Бутилката вино все още стоеше в центъра на антрето. Кухнята пак блестеше от чистота. Всичко изглеждаше така, сякаш не е пипано или местено от посещението на Фрида в неделя. Джулия Клайн мълчаливо направи кафе. Денят навън беше сив и дъждовен.
	— И така — каза тя, като сложи чаша пред Фрида. — Защо се върна? Да не би внезапно да си осъзнала колко много ти липсвам?
	— Поръчала съм такси, което ще дойде да ни вземе в десет и половина. Имаш записан час в болницата в единайсет и половина.
	— Не, нямам.
	— При професор Робърта Коулмън. Тя е уговорила мозъчен скенер за теб.
	— Моля?
	— Мисля, че е необходим.
	— Това да не е някаква шега?
	— Не.
	— Добре, защото хич не ми е смешно. Идваш тук да ме влачиш по болници, защото смяташ, че нещо с мозъка ми не е наред?
	— Понякога промените в поведението се забелязват по-лесно от външен човек.
	— Това някакъв вид психологическо отмъщение ли е? Защото, ако е така…
	— Това е просто предпазна мярка — отговори Фрида.
	— Когато при теб дойде пациент, който казва, че е нещастен, на здравен преглед ли го пращаш?
	— Ако има нужда. Нещастна ли си?
	— Ще ми се никога да не се беше връщала. Дейвид беше прав. По-добре ми е без теб. — Втренчи се във Фрида със стисната в права линия уста. — И какви са тези промени в поведението ми — попита тя.
	— На пръв поглед са незначителни.
	— Не забравяй, че съм била джипи почти четиридесет години. Не можеш да ме сплашиш с медицинските си познания.
	— Пиеш от ъгълчето на устата си. Правиш внезапни гримаси, които мисля, не осъзнаваш.
	— И това ли е всичко?
	— Забелязах, че не си отваряла пощата си от няколко месеца.
	— Детектив Клайн. Това е в различна категория.
	— Да, права си.
	— Това вероятно те кара да мислиш, че съм депресирана, а начина, по който пия чай, и гримасите те карат да се чудиш дали нямам мозъчен тумор.
	— Заслужава да се провери.
	Майка й остави чашата си настрана.
	— Не мисля, че искам да го пия пред теб. Ще наблюдаваш начина, по който устата ми работи или не работи.
	— Ще дойдеш ли в болницата?
	— Че защо не? Една приятна сутрин с дъщеря ми.
	За Фрида беше много трудно да се сдържа да не отговори саркастично на непрестанната ирония на майка си.
	— Добре — бе всичко, което каза. — Трябва да свалиш всичко метално от себе си. Вероятно ще ти позволят да останеш в собствените си дрехи. Донесох ти тапи за уши. В апарата за ЯМР става доста шумно.
	— Благодаря, докторе. — Тонът бе язвителен, но за миг пролича, че Джулиет Клайн е разтревожена.
	— Таксито ще дойде всеки момент.


	Фрида седна в чакалнята и чете книгата си, докато майка й се върна от скенера.
	— Добре ли си? — попита тя.
	— Леко изнервящо е — отговори майка й.
	— Кога ще получиш резултатите?
	— Ще ги изпратят на лекаря ми до ден-два.
	— Бързо е. Ще ми ги съобщиш ли?
	Джулиет Клайн наклони глава настрани и се взря в дъщеря си.
	— Вероятно — отвърна. — Сега може да тръгваш.
	— Наистина ли?
	— Да. Мисля да напазарувам, след като и без това съм тук. Няма нужда да се въртиш около мен. Все още не съм легнала да умирам.
	Погледнаха се, Фрида кимна и махна с ръка за довиждане, после излезе от чакалнята.


	Докато чакаше такси, което да я закара до гарата, включи мобилния си. Не беше проверявала съобщенията от вчера следобед. На екрана изскочиха две. Първото беше от Беки, изпратено миналата вечер в потвърждение на мейла на Фрида от предишния ден. Гласеше: _Благодаря!_ И след думата имаше усмихнато личице. Второто беше от Мади, изпратено преди два часа. Фрида го отвори.
	_Видя ли какво направи. Надявам се да си доволна._
	Въздухът около Фрида замръзна. Остана неподвижна за момент, смръщила чело, и се канеше да звънне на Мади, но промени решението си. Влезе в Гугъл и въведе името на Беки, загледана втренчено в екрана, докато думите се появиха.
	Още преди да кликне върху заглавието, вече знаеше, че е нещо лошо. Прочете „Тийнейджърка намерена мъртва в дома й“. Появи се пълната история, представена от местен репортер. Бързо превъртя надолу, като следеше само за голите факти: „Ребека Кепъл, петнайсетгодишна, е намерена мъртва в дома си в ранните часове на сутринта от майка й, мисис Маделин Кепъл. Липсват подозрителни обстоятелства, детектив Крейги потвърди, че полицията не издирва извършител. Семейството е съсипано от трагедията. Директорката на училището, Брайъни Лофтъс, заяви, че Беки е била умна, популярна и талантлива ученичка, която ще липсва на всички“.
	Появи се такси и Фрида влезе в него.
	— Към полицейския участък — каза тя.
	— Този на Уолзи Роуд?
	— Ако той е главният, да.
	Детектив Крейги беше малко над трийсетте, слаба и силна, с тъмна къдрава коса, събрана в стегнат възел на тила, и плътни тъмни вежди, които й придаваха заплашителен вид.
	— С какво мога да ви помота? — попита тя.
	— Вие ли отговаряте за случая на Ребека Кепъл?
	— Да.
	— Аз съм доктор Фрида Клайн. Имам информация за смъртта й.
	— Аха — вдигна вежди детектив Крейги, — разбира се, ще има разследване, но не съм сигурна с какво може да помогнете при тази трагична смърт. Случаят е приключен.
	— Случаят трябва да се отвори отново.
	Крейги се взря в нея за няколко секунди.
	— Много добре. Ще намеря стая, за да ми кажете какво ви тревожи.
	Но свободна стая не се намери. Тя обясни, че са в процес на ремонт, затова накрая изведе Фрида навън, в неочаквано зелена градинка зад участъка, която имаше нужда някой да се погрижи за нея. По оградата бяха избуяли къпини.
	— Хората идват тук да изпушат по цигара — обясни Крейги. — Седнете посочи към мърлява дървена пейка.
	Но Фрида остана права, както и полицайката.
	— Беки не се е самоубила.
	— Мъчително е, когато млад човек избере да отнеме живота си. Трудно се примиряваме с това.
	— Беки не е отнела живота си.
	— Майката на Беки ви спомена, д-р Клайн.
	— Срещнах се с Беки като терапевт, но Мади вероятно ви е разказала това. Трябва също да ви е казала, че Беки е била изнасилена и че беше много депресирана.
	— Мисис Кепъл изрази известни съмнения във връзка с това. Но нямаше никакви съмнения относно крехкото й емоционално състояние.
	— Няма никакво съмнение за изнасилването.
	— Но тя не го е съобщила в полицията.
	— Щеше да го направи.
	Лицето на Крейги изразяваше съмнение.
	— Какво ви кара да мислите, че в смъртта й има нещо подозрително?
	— Говорих с нея в неделя и тя изглеждаше по-добре.
	— Майка й мисли друго. Но продължете.
	— Каза ми, че е решила да иде в полицията, за да съобщи за изнасилването си, и че е решила да се среща с терапевт редовно. Помоли ме да й препоръчам някого, което направих вчера.
	— И?
	— И двете решения са динамични, утвърждаващи, с поглед напред. Не са решения на момиче със склонност към самоубийство.
	— Сигурна съм, че разбирате тази материя по-добре от мен. Но от това, което ми бе казано, разбрах, че Беки е била много разстроена от развода на родителите си. Била е анорексичка, самонаранявала се е, имала е проблеми в училище, бягала е от час. Майка й подозира, че е взимала дрога. Твърдяла, че е изнасилена. — Полицайката вдигна ръка, за да предотврати протестите на Фрида. — Не казвам, че не е била. Просто излагам фактите, които са ми известни. Според майка й, тя е била уязвима и истерична.
	— Това не е вярно. Беки не беше истеричка. Беше забележително устойчива.
	— Вашите впечатления не са доказателство.
	— Как го е направила? — попита Фрида, представяйки си тъничкото, измъчено момиче, което седеше в стаята й и плачеше толкова горчиво.
	— Не мога да ви кажа. Ще има следствие.
	— Вчера вечерта тя ми изпрати съобщение. Погледнете. — Фрида извади телефона си.
	— Би трябвало да знаете, че много често хората се чувстват виновни или отричат истината, когато техен познат се самоубие.
	— Тук _не_ става дума за това.
	— Сигурна съм, че имате добри намерения, но мисис Кепъл каза, че сте поощрявали фантазиите на дъщеря й и не сте й позволили да загърби проблемите си. Знам, че е трудно да загубите пациент, но и това се случва.


>	16

	Фрида отиде право в дома на Карлсън, за да разговаря с него. Изглеждаше й единственото правилно нещо, което може да направи. Той приготви каничка кафе, до което изобщо не стигнаха. Докато то изстиваше забравено, Фрида седна на масата и му разказа цялата история. Когато свърши, последва дълго мълчание.
	— Съжалявам — каза тя. — Вероятно се чувстваш в капан. Дойдох и ти разказах историята, а сега идвам и отново ти я разказвам. Сигурно се чудиш какво очаквам от теб.
	— Просто се опитвам да я видя от гледна точка на тамошните полицаи. Разбирам защо не предприемат нищо. Според тях далеч не е ясно, че е имало изнасилване. От друга страна, няма съмнение, че е била момиче с разстроена психика и склонност към самоунищожение.
	— Повтаряш думите им.
	— Опитвам се да кажа, че не виждат смисъл да продължават.
	— Не дойдох да моля за позволението ти.
	При тези думи Карлсън не можа да сподави усмивката си.
	— Не помня някога да си искала позволението ми дори когато е трябвало. И така, защо всъщност дойде? Не че не си добре дошла, разбира се, но ако не молиш за позволението ми, за какво става дума?
	— Не знам — отвърна Фрида. — Като погледна назад, имам чувството, че съм ти създавала главно проблеми.
	— Това, което главно си правила, е да помагаш. По пътя може да е имало дребни затруднения, но обикновено те са имали лоши последствия по-скоро за теб, отколкото за мен.
	— Какви са отношенията ти с главния комисар?
	Карлсън поклати глава.
	— Не са добри, но си бяха лоши още преди да се запозная с теб. И вероятно са повече предмет на твоята сфера, отколкото на моята. Струва ми се, че съм синът, от когото той винаги е леко разочарован.
	— Не съм сигурна, че ще съм правилният терапевт за него. Всъщност това, което се опитвам да кажа, е, че не знам какво да правя, но знам със сигурност, че ще ми трябва помощ. Не знам каква. Искам също да кажа, че не те моля да ми повярваш. И че няма да те моля да правиш нищо глупаво.
	— Аз ще преценя това.
	— Струваше ми се грешка дори да помисля да се захвана с нещо подобно, без да ти кажа.
	— Благодаря ти — каза Карлсън. — Защото невинаги си постъпвала така. Е, какво смяташ да правиш?
	— Предполагам, че ще трябва да отида в Бракстън и да прекарам известно време там. А се бях заклела никога повече да не се връщам.
	Карлсън се поколеба. Думите на Фрида го тревожеха.
	— Ако имаш нужда от помощ, просто ми кажи и ще видя какво бих могъл да направя.
	Фрида се изправи, за да си тръгне.
	— И ако ти хрумнат някакви луди идеи, кажи ми предварително, за да те разубедя. Или поне да дойда с теб.
	Фрида докосна ръката му.
	— Обещавам — каза тя.


	На следващия ден Карлсън имаше срещи, едно преразглеждане на случай, трябваше също да присъства и на разпит на свидетел на обир, който, изглежда, не си спомняше нищо от това, на което бе станал свидетел. Съобщи на стария Джордж Лофтинг, че след три месеца вече няма да е полицай. Нареди да се спре преобзавеждането на полицейския стол. Но през цялото време не спираше да мисли за това, което му бе казала Фрида. Беше като малко камъче в обувката, досадно дразнещо присъствие, от което не можеше да се отърве.
	Когато се върна вкъщи, опита да се свърже по скайпа с децата, но те бяха навън. Направи си купа спагети и ги изяде с няколко чаши вино. Тъкмо се захвана с миенето на съдовете, когато на вратата се почука. Беше сигурен, че е Фрида. Но грешеше. В началото не разпозна високия, строен мъж на средна възраст в тъмен костюм и бяла, отворена на врата риза.
	— Санди — каза Карлсън. Беше почти въпрос. — Фрида с теб ли е?
	Санди не отвърна на усмивката на Карлсън.
	— Тя не знае, че съм тук.
	— Станало ли е нещо?
	— Може ли да вляза?
	Карлсън заведе Санди в кухнята. Доволен беше, че е почистил, не му се искаше да изглежда като типичния уморен мъж на средна възраст, който тъгува за децата си. Вдигна чашата си с вино.
	— Има още в бутилката, ако искаш.
	— Не, няма нужда отвърна Санди.
	— Мога да направя кафе или чай.
	— Отбих се само за минутка.
	— Предполагам, че е нещо важно.
	— Фрида дойде да те види вчера.
	— Така беше.
	— Съвет ли искаше?
	— Не точно.
	— Ти какво й каза?
	Карлсън отпи от чашата си.
	— Да идем във всекидневната и да седнем. Малко странно ми е да стоим тук все едно чакаме да дойде асансьорът.
	— Добре.
	Когато седнаха един срещу друг — той на дървен стол, Санди кацнал на ръба на дивана, Карлсън се почувства дори още по-неудобно.
	— Виж — започна той, — не ми харесва да говоря за Фрида зад гърба й. — Погледна към чашата си. — Не е хубаво да пазим тайни от нея. Тя ще разбере.
	— Но знаеш за всичко, което се е случило?
	— Да.
	— Точно заради това се върнах. И ходих с нея в Бракстън.
	— Постъпил си правилно.
	— Не търсех комплимент. Исках да кажа, че съм разтревожен от ситуацията.
	— Защо?
	Санди направи жест сякаш се опитваше да извади обяснението от ръкава си.
	— Фрида е преживяла тази травма в миналото. Не ми беше разказала нищо. От това, което чувам, разбирам, че не е казала дори на терапевтката си. И сега се случва трагедията с това момиче от Бракстън. Знаеш ли какво е замислила?
	— Не съвсем.
	— Връща се там, за да проведе свое собствено разследване. — Санди погледна Карлсън, за да види реакцията му, но той продължаваше да гледа чашата си с вино, като че ли там е забелязал нещо много интересно. — Дори след казаното от Фрида е напълно възможно момичето да не е било наистина изнасилено и да се е самоубило. Искам да кажа, че не е задължително да е невярно само защото полицията то казва.
	При сарказма на Санди, Карлсън вдигна очи.
	— Дори да се е случило — продължи Санди, — едва ли има нещо общо с престъпление, извършено преди двайсет и три години.
	— Не знам достатъчно за случая — отговори Карлсън.
	— Това, което всъщност казвам, е, че Фрида се е изправила пред ужасното нещо, което й се е случило, говорила е за него, казала е на близките си приятели. Разбирам чувствата, които е породило, но понякога човек трябва да приеме, че миналото е минало. Сега тя трябва да остави ужасното преживяване зад себе си и да продължи напред.
	— Моля? — възкликна Карлсън.
	— Извинявай, нещо странно ли казах?
	— Говорим за Фрида. И може би не е опция да продължим.
	— Какво искаш да кажеш?
	— Това са неща, които трябва да разискваш с Фрида.
	Санди изглеждаше озадачен и ядосан.
	— Мислиш, че отиването в Бракстън, за да търси каквото там търси, е добра идея?
	— Какво мисля аз няма никакво значение.
	— Ти си неин приятел.
	— Ще ми се да е така.
	— Тя ти вярва и те уважава.
	— О, моля те, престани.
	— Надявах се да се съгласиш с мен и заедно да й кажем да зареже тая работа. Бог е свидетел, че тя мина през ужасни моменти. Това, от което се нуждае сега, е да се оправя, да се върне към работата си, при своите пациенти.
	Карлсън поклати глава.
	— Не знам откъде да започна. Познаваш Фрида. Обичаш я. Трябва да разбереш, че най-добрият начин да я накараш да направи нещо, е да й кажеш да не го прави. Истината е, че никога не знам как ще постъпи Фрида или защо. Ти и аз живеем в свят на разумни основания, всичко е черно или бяло. Фрида не е такава.
	— Значи казваш да се доверим на инстинктите й?
	— С Фрида понякога се чувствам като някой от ония каубои в уестърн, влачени от панически галопиращ кон. Човек просто се надява конят да знае къде отива.
	— Не те разбирам — каза Санди. — Казваш, че й вярваш?
	— Казвам, че това няма никакво значение.


	Санди се огледа.
	— Когато предложи да се разходим, помислих, че ще е по-скоро парк или някъде покрай канала.
	— Не ти ли харесва? — попита го Фрида.
	Санди изгледа с голяма доза съмнение полуиндустриалните сгради, долнокачествените блокове с офиси. В първия момент не успя да каже нищо, защото трябваше да се залепят за стената, за да направят път на голям камион, който излизаше на заден от малка уличка. Започваше да вали, слабо, но упорито.
	— Това е Шордич — каза той. — И то не хубавата част на Шордич.
	Изражението на Фрида се смени сякаш бе видяла нещо в далечината.
	— Помня, че преди две години лежахме в леглото и ти казах за разходка, която ще направим по изгубена река.
	— Да. Река Тайбърн. Описа ми всеки детайл. Надолу през Хампстед и Риджънт Парк и под Бъкингамския дворец та до Темза. Така и не направихме тази разходка.
	— Вместо нея правим тази.
	— Това река ли е?
	— Най-любимата ми от всички.
	— Никога не бих предположил — заяви Санди.
	— Какво очакваш? Шум на течаща отдолу вода?
	— Може би някаква долина, остатъци от стари речни брегове.
	— Тази река е изчезнала твърде отдавна, за да има видими следи от нея.
	— Как се нарича?
	— Уолбрук.
	Никога не съм чувал за нея.
	— Никой не е — отговори Фрида. — Но тя е там някъде, на около десетина метра дълбочина и все още се опитва да стигне до Темза. Оттук.
	Повървяха няколко метра и пресякоха оживена улица.
	— Холиуел* Лейн — каза Фрида. Като тих шепот от спомен, че някъде отдолу има вода. Говорил си с Карлсън.
	[* Свят кладенец. — Бел.прев.]
	— Откъде знаеш?
	— Звъннах му за нещо и той ми каза.
	— И аз щях да ти кажа.
	— Няма значение.
	— Наистина щях да ти кажа. Говорих с него като с твой приятел.
	Докато завиваха покрай станцията на Ливърпул стрийт, пред тях се изправи огромна строителна площадка с кранове, булдозери и камиони.
	— Да погледнем ли? — предложи Фрида. — Може би ще видим какво са изкопали.
	Тръгнаха към ръба на огромния изкоп, но бяха пресрещнати от мъж, облечен в жълта мушама.
	— Това е строителна площадка — каза той. — Не може да влизате без каски.
	— Искаме само да надникнем — каза Фрида.
	— Ще трябва да идете до офиса на обекта.
	— Добре.
	Тръгнаха към малка пътека, която обикаляше площадката.
	— Районът е бил застроен едва през осемдесетте години. Преди петстотин години всичко е било полета и блата, имало е и яма за жертвите на чумата. Умиращите сами са отивали да се хвърлят в нея.
	— И е имало река — добави Санди.
	— Да, минавала е и река.
	Пресякоха Лондонската стена*.
	[* Защитна стена, построена от римляните около стария Лондиниум, поддържана в добро състояние до края на XVIII век. — Бел.прев.]
	— Сега сме в стария град — обяви Фрида. — Реката я няма, но където и да копнат тук, за да построят още една банка, намират следи, характерни за реките: кости от стари работилници за щавене на кожи, но също и храмове, статуи на богове. Реките са специални. Идват от друг свят.
	— Никога не стъпваш два пъти в една и съща река — изрече Санди.
	— Ти смяташ, че не трябва да се връщам в Бракстън — каза Фрида.
	— Искам да поговорим по този въпрос.
	— Смяташ, че трябва да го загърбя и да продължа напред.
	— Казваш го като нещо лошо.
	— Виж — посочи Фрида към един уличен знак. — Уолбрук. Явно сме на прав път.
	— Кога е била покрита?
	— Преди петстотин години. Хората са се оплаквали от миризмата и преди хиляда години. Почти стигнахме Темза.
	— Къса река е.
	— Била е главната река, минаваща през стария град. Дори и през стария римски град. А сега я няма.
	Тръгнаха покрай огромните тухлени стени на гара Кенън стрийт и стигнаха до парапети. Пред тях течеше Темза. Близо до брега бяха завързани големи баржи. Заваля по-силно и стана студено. Наблизо имаше крайбрежна кръчма. Санди кимна към нея.
	— Искаш ли чаша кафе?
	Фрида поклати глава.
	— Последвай ме.
	Слязоха по някакви стръмни стълби към чакълестия бряг на реката, изложен на приливите.
	— Реката трябва да излиза през тръба някъде тук, но никога не съм идвала да проверя.
	— Нелепо е да мислиш, че след толкова века тя все още тече — отговори Санди.
	Фрида огледа брега нагоре и надолу по течението, после се обърна към Санди и го погледна право в очите.
	— Когато бях тийнейджърка и живеех в града, в който не искаш да се върна сега…
	— Не съм искал…
	— Чакай. Първият ми приятел, имам предвид първия, с когото спах, се казваше Джеръми Сътън. Бяхме лудо влюбени. Постепенно лудостта отшумя и след това всичко тръгна наопаки. Наистина не знам защо. Заяждахме се и се разделяхме, после отново се събирахме и се карахме. Тогава за първи път усетих какво могат да си причинят двама души. — Тя млъкна за миг. — Е, не беше за първи път. Но не можех да повярвам колко грозно и срамно може да е.
	— Фрида…
	— Заклех се, че каквото и да правя, никога повече няма да мина през такива лъжи, преструвки и увъртания.
	— И?
	Фрида взе ръцете на Санди в своите.
	— Когато ти се върна в Лондон и дойде с мен в Бракстън, беше наистина много хубаво. Винаги ще съм ти благодарна.
	— Благодарна? — Веждите му се вдигнаха въпросително и на лицето му се изписа тревога.
	— Да.
	Той издърпа ръцете си от нейните. Устата му се изкриви във вълчата усмивка, с която го бе виждала да гледа други, но не и нея.
	— Звучиш като шибан началник, който съкращава подчинен.
	— Не исках. Но всичко свърши, Санди.
	Последва дълга пауза, в която тя продължаваше да го гледа право в очите.
	— Върнах се от Ню Йорк. Отказах се от престижна работа. Купих апартамент достатъчно близо до теб, за да сме заедно, и достатъчно далече, за да не те притеснявам.
	— Знам. Но не съм те молила за това — добави тя. — Ти избра да дойдеш и това беше щедър жест, който никога няма да забравя.
	— Заради това е, нали? Защото се чувстваш задължена?
	— Не се чувствам задължена.
	— Чувстваш се и не можеш да понесеш мисълта.
	— Не.
	— И защото научих за теб неща, които ти се иска да не знам. Изнасилването ти. В момента, в който го каза, часовникът започна обратното броене.
	— Не е така.
	— Така е. Бъди честна поне със себе си. Дължиш ми го.
	— Добре. — Фрида пое дълбоко дъх. — Изпитвам нужда да съм свободна и сама. Имахме чудесна връзка. Но вече усещам, че тя е в миналото и ние просто се опитваме да поддържаме огън, който вече е угаснал.
	— Не съм съгласен.
	— Трябва.
	— Тук грешиш. Не трябва. Не вярвам, че наистина го мислиш.
	— Мисля го.
	— Правила си го и преди, помниш, нали?
	— Да. Но този път няма да има връщане назад.
	— Значи, искаш да приема нещата цивилизовано? Взела си решението и очакваш да те целуна по двете бузи и да кажа: „Всичко хубаво“.
	— Не.
	— Обичам те. — Гласът му секна. Хвана я за раменете и я притисна. — И ти ме обичаш.
	Тя го отблъсна и отстъпи крачка назад.
	— Аз наистина те обичам, Санди. Но всичко свърши.
	— Исках наше дете.
	— Аз пък не исках.
	— Заради Карлсън ли?
	— Недей — прекъсна го остро Фрида. — Не смей дори да си мислиш подобно нещо. Не и за мен. Не и за нас.
	Санди се взря в нея.
	— Това ли е? Значи след всичко просто поемаме по различни пътища?
	— Ти може да тръгнеш нагоре по брега и да хванеш метрото. Аз си отивам у дома.
	— Фрида, нека дойда с теб. Вали. Студено е.
	— Знам. И се радвам.


>	17

	В кабинета на Фрида седеше гневна жена, която крещеше против баща си, против съпруга си, против децата си и самата Фрида, която, както каза тя, била студена, самодоволна и безсърдечна. После, след като тя си тръгна, притичваща под дъжда без палто, се появи друга гневна жена, този път на телефона.
	— Поздравления — каза тя.
	— Кой се обажда?
	— О, извинявай! Забравих да ти се представя. Майка ти е.
	— Добре ли си?
	— Първо, поздравленията.
	— Какво искаш да кажеш?
	— Права беше. Умница.
	— Чула си се с лекарката си?
	Фрида все още се чудеше как да нарича Джулиет, затова избягваше обръщенията.
	— Покани ме в кабинета си за разговор. Трябваше да се сетя. Самата аз съм го правила толкова много пъти. Когато новините са лоши, разговорът трябва да е личен.
	— И?
	— Посрещна ме със сериозно, загрижено лице. „Заповядайте, моля, седнете мисис Клайн“. Има наистина богат опит в разговори с пациенти.
	— Какво ти каза?
	— Очевидно имам някаква медуза в мозъка. Или беше октопод? Вече не помня. В такива ситуации ти говорят като на шестгодишно дете и разправят все някакви истории с животни. Трябва да е било октопод. Защото спомена пипала.
	— Имаш мозъчен тумор?
	— Не подлежи на операция. Трети стадий. Именно тук спомена пипалата. За да го изрежат, трябва да изрежат и мозъка ми.
	— Съжалявам.
	— Защо? Права беше!
	— Колко време имаш?
	— Чудесно. Хубав, точен въпрос. Но аз нямам точен отговор. При пациенти в моя стадий петдесет процента доживяват шест месеца.
	— Изглежда ми доста точно.
	Фрида се загледа в строителната площадка и в сивото ноемврийско небе. Зимата идваше, светлината намаляваше.
	— Каза ли на Дейвид и Айвън?
	— Засега не. — Гласът беше все още напрегнат, язвителен. Можеше да си представи яростното лице на Джулиет. — Редно беше да кажа първо на теб.
	— Трябва да им кажеш. Ще дойда тези дни. Ще ти кажа преди това кога точно.
	— Ще се върнеш? — За миг в гласа на майка й се появи едва доловимо колебание, но тя бързо се окопити. — Върна се точно навреме, както изглежда.
	— Страшно е — отговори Фрида.
	Изневиделица в пустия строеж се появи чапла и Фрида я проследи с поглед, докато тя избираше пътя си през разкаляната земя.
	— Това чака всички ни.
	Звънна на брат си. Смяташе, че ще е труден разговор, но не беше. Доколкото Фрида знаеше, Дейвид до голяма степен също бе загубил връзка с майка им и остана почти безразличен при новината.
	— Какво стана със семейството ни? — каза Фрида.
	— Не мога да повярвам. Доживях да искаш мнението ми за нещо.
	— Същият си като Джулиет.
	— Страхотно — отговори Дейвид. — Напомни ми детските години.
	— Можеш ли да съобщиш на Айвън?
	— Щом искаш. Мислиш ли, че трябва да му кажа да дойде? Може всички да се срещнем до леглото й. Колко часа е полетът от Нова Зеландия?


	В гласовата й поща имаше съобщение от Санди. Изслуша го и го изтри. Мобилният й телефон иззвъня и видя, че е снаха й Оливия. След кратко колебание реши да отговори — можеше да е някаква нова криза около Клои.
	— Фрида? — Оливия беше задъхана. — Добре ли си?
	— Да. Защо?
	— Току-що чух.
	За момент Фрида се зачуди дали не е разбрала за мозъчния тумор на майка й, но реши, че това е невъзможно.
	— О — отвърна сухо. — Новините пътуват бързо.
	— Трябваше да ми кажеш.
	— Защо?
	— Така и нямаше да знам, ако Саша не беше казала на Рубен, а Рубен на Джоузеф, който е тук, за да продуха радиаторите.
	— Разбирам.
	— Искаш ли да поговорим за това?
	— Не.
	— Защото, нали знаеш, ако има нещо, което мога да направя, трябва само да кажеш.
	— Добре.
	— Санди беше страхотен мъж, Фрида.
	— И все още е. Не е умрял.
	— Не мога да разбера защо, по дяволите, скъса с него.
	— Трябва да тръгвам, Оливия.
	— Очевидно минаваш през болезнен период и…
	Фрида прекъсна разговора и изключи телефона.


	Обядва късно с гъбена супа и хрупкав хляб в №9, после се прибра вкъщи. Топлината и тишината на дома й я успокоиха. Само тя с котката и открития огън в камината. Все още навсякъде имаше следи от присъствието на Санди — две негови ризи в гардероба, четката му за зъби и бръснача в банята, книгата с есета, която четеше на креслото до огъня, витамините му и зърнената закуска, която обичаше, в кухнята — но малко по малко те щяха да изчезнат.
	Седна до огъня с чаша чай и затвори очи. Замисли се за майка си, после за Беки, за самата себе си като тийнейджърка. Прехвърли наум разказа на Беки за изнасилването и се върна към спомените за случилото се със самата нея преди толкова много години. Спомена за настръхналата й от страх кожа, докато лежеше в тъмното, и непознатата миризма. Спомена за тежестта върху тялото й, приглушените думи в ухото й, телевизора долу. Болката. Спомена за болката и че не я заболя само долу, между краката, а навсякъде — гърдите, корема, крайниците, лицето, очите, главата и сърцето, болката беше всеобхватна и гнусна. Замисли се отново за Беки. Бяха свързани от един и същ противен ужас.
	Знаеше, че двете с Беки са изнасилени от един и същи мъж. Знаеше, че мъжът е убил Беки. Знаеше, че ще го хване.
	Взе портфейла от чантата до краката си и извади визитка. Ева Хъбърд, Петдесет нюанса глазура, набра номера.
	Карлсън дойде, след като приключи работния си ден. Разхлаби възела на тънката си червена вратовръзка и разкопча горното копче на ризата. Фрида му подаде чаша уиски с капка вода и той я вдигна в знак на мълчалива наздравица.
	— Е? Каза, че ще искаш услуга.
	— Да.
	— Давай.
	— Трябва да видя досието си. — Карлсън не изглеждаше изненадан. — Разбира се, поисках го, докато бях там, и на следващия ден ми позвъни полицай, който много учтиво ми каза, че мога да подам молба по Закона за защита на данните, срещу съответна такса, естествено. И ще отнеме до около четиридесет дни, вероятно и повече, и молбата ми може да бъде отхвърлена по реда на точката за изключения.
	— Значи искаш аз да се добера до него?
	— Можеш ли?
	— Мога да опитам.
	— Благодаря ти.
	— Там ли ще се върнеш?
	— Майка има мозъчен тумор.
	Карлсън вдигна глава и я погледна.
	— Мислех, че не се виждаш с майка си.
	— Тя умира. Реших да стоя в Бракстън по два-три дни всяка седмица, в дните, когато нямам пациенти.
	— При майка си ли ще живееш?
	— Не. При една стара приятелка от училище, която е керамичка. В градината си има малко бунгало, което дава под наем.
	— Бунгало?
	— Много комфортно бунгало с електричество, течаща вода и малък душ. Тя мисли, че отивам там само за да съм с майка си.
	— Значи си решила.
	— Смятам да открия какво се е случило на Беки.
	— И какво се е случило на теб?
	— Да.
	— Утре ще се обадя на няколко места.
	— Благодаря.
	Внезапно на лицето му се изписа притеснение, започна да потърква брадата си по характерния за него начин, после се загледа в уискито си.
	— Санди ми звънна.
	— Кога?
	— Вчера вечерта.
	— Не е трябвало да го прави.
	— Беше ядосан.
	— Съжалявам, че те е въвлякъл в това.
	— Фрида, наистина ли е краят?
	Тя го погледна озадачено.
	— Мислиш ли, че бих го направила, ако не бях сигурна?
	— Той не мисли, че сте приключили.


	След като Карлсън си отиде, Фрида седна на бюрото в таванския си кабинет и започна да пише писма на пациентите, които приемаше в четвъртък следобед и петък, за да ги помоли да преместят часовете си в началните дни на седмицата. Предложи им и вечерни часове, ако им е по-удобно. После отиде в спалнята си и приготви чантата си за пътуването. Заминаваше на следващия ден, след последния пациент. В Съфолк ветровете духаха от изток. Сложи топли горни дрехи, допълнителни чорапи, гумена грейка, здрави обувки и спортно яке. Не забрави да добави и кутия от чая, който харесваше, сякаш в Бракстън нямаше нормални магазини. Взе метална кутия с меки моливи и въглени, както и скицник. После се замисли за котката — дали може да я остави сама за две нощи, като препълни паничките й с храна и вода? Реши, че може. Котките, за разлика от много хора, могат да се грижат сами за себе си.


>	18

	Ева беше в омазаните си с глина работни дрехи, когато Фрида пристигна. По бузите и косата й имаше сиви пръски, имаше мацната глина дори върху стъклата на очилата, които висяха на верижка на шията й. Тя прегърна Фрида, като прехвърли част от мократа глина върху нея, и я поведе покрай къщата през градината и покрай зеленчуковите лехи към бунгалото в дъното. Показа на Фрида леглото и хавлиените кърпи, шкафа и чекмеджетата, които Фрида може да ползва, обясни й как работят радиаторите, как се включва топлата вода. По полиците имаше наредени гърнета, които чакаха да бъдат изпечени. Имаше също малка печка и чайник, но Ева каза, че Фрида може да ползва нейната кухня, когато иска. Предложи да се хранят заедно. Не пропусна да каже какъв голям късмет било, че бунгалото е свободно. Само допреди няколко седмици било наето от германска студентка — очарователно момиче, наистина страхотно, но срещнало някакъв мъж и сега живеели заедно. Станало малко набързо. Кристина била толкова млада, почти дете. Докато Ева говореше за нея, гласът й стана меланхоличен.
	Когато приключи с обясненията и излязоха навън, Ева хвърли преценяващ поглед на Фрида.
	— Не мога да повярвам, че съм отново с теб. Мислех, че си си тръгнала завинаги.
	— И аз мислех така — отвърна Фрида.
	Беше й трудно да възприеме Ева, през цялото време пред очите й се изпречваше образът й от детските години. Кльощаво дяволче с момчешко поведение и яркочервена коса, която в някакъв момент бе подстригала на неравни, стърчащи кичури. Обичаше да се катери по дърветата и можеше да се прехвърля по клоните с изумителна ловкост. Пред очите й изникна спомен — ухиленото тясно личице на Ева, гледащо надолу към нея между зелени листа и гъсто поточе кръв, което се стича по кокалестото й коляно. Разбира се, после започна да носи поли, да си слага грим и влезе в тийнейджърския свят, но дори и тогава остана нещо от онова непокорно момиче.
	— Все още ли се катериш по дърветата? — попита я тя.
	— Помниш, значи. Беше забавно, нали?
	— Май аз оставах все на земята.
	— Не, не е вярно. Катереше се с мен. Сигурна съм. — Сбърчи чело. — Странно е какви неща помни човек и какви забравя — отрони тя замечтано.
	— Да, странно е.
	— Нямам деца, но имам племенница и тя също обича да се катери, вероятно ни е в кръвта.
	— Обичаше също да се изправяш на ръце.
	— Вярно! Не съм го правила от години. Може да опитам пак, но по-късно, когато съм с панталони. Колко е хубаво, че те виждам, Фрида, липсваше ми, да знаеш. Къде се загуби?
	— Не си заслужава да говорим.
	— Дълго време си говорехме за теб. Какво ли е станало с Фрида? От време на време си мислех да те потърся, но все не намирах кураж. Не знам защо.
	— Трябваше, не бях толкова далече.
	— А сега се върна.
	— Да.
	— Имам чувството, че идваш в точния момент. — Внезапно изразът й се промени и бледото й лице се изчерви. — Извинявай, разбрах ужасната новина за майка ти. Не исках…
	— Всичко е наред. Радвам се, че се срещнахме отново. Но какво искаше да кажеш с онова за връщането ми в точния момент?
	— Никой ли не ти се обади за сбирката на гимназията?
	— Каква сбирка?
	— Годишнина. Осемнайсета или нещо такова. След няколко седмици, май три. Имаше една преди десет години — каза Ева. — Беше малко странно. Помня, че се чудех дали ще си там. През цялото време се надявах, че ще те видя.
	— Никой ми няма адреса.
	— Обзалагам се, че и без това нямаше да дойдеш.
	— Не съм сигурна дали ще дойда и на_ тази_.
	— Че защо, не би ли искала да видиш какво е станало с хората, с които си ходила на училище?
	— Предполагам, защото са група хора, за които не ми пука толкова, че да поддържам връзка с тях.
	Ева се намръщи обидено.
	— Това обяснява всичко.
	— Не говоря за теб.
	— О, говориш, защото и с мен не поддържаше връзка. Но те — _ние_ — сме част от твоето минало, което те е направило това, което си, макар че ти наистина избяга от всички нас. Ела да влезем и да пийнем кафе. Имам намерение да те убедя колко добра идея са тези сбирки.
	— Не мога — каза Фрида. — Имам уговорена среща.
	— Извинявай — отвърна Ева. — Ти изживяваш тази трагедия с майка си, а аз дрънкам врели-некипели.
	— Не е заради майка. Трябва да оправя една недовършена работа.
	— Да няма някаква загадка за разплитане?
	Нещо във веселия глас на Ева привлече вниманието на Фрида и тя й хвърли бърз поглед. Тонът на приятелката й се бе променил, когато каза, че трябва да продължи работата си, но вероятно ще се видят по-късно. Докато говореше, върза косата си по-стегнато и нави ръкавите си. Лицето й придоби целеустремено изражение и Фрида си помисли колко много се променят хората, когато се захващат с работата си — насреща си имаше една Ева, за която не подозираше, тя вече не беше несериозна и лекомислена, а професионалистка, сигурна в себе си, господарка на собствения си свят.
	Младата полицайка зад рецепцията на полицейското управление в Бракстън не успяваше да разбере какво иска Фрида и дори след като й обясни повторно, изражението й не се промени. Накрая повика един сержант, който, след като я изслуша, отиде да се обади по телефона, докато Фрида чакаше, седнала на пейка до входната врата. Когато се върна, сержантът пак я гледаше с подозрение, но все пак я поведе през армираната врата. Беше пълен, с недоволно зачервено лице и едва ли щеше да е от голяма полза при преследване.


	— Ще трябва да оставите мобилния си телефон на бюрото тук.
	— Защо?
	— Мерки за безопасност.
	Фрида извади апарата от джоба си и го остави.
	Сержантът я поведе по коридора до кабинет, където имаше две бюра, телефони и цяла стена с папки. На корково табло на стената бяха закачени няколко пощенски картички и брошура за охрана на труда. Имаше голям прозорец, но гледаше към двор с висока стена в дъното.
	— Очевидно имате приятел — каза сержантът.
	— Детектив е. Мога ли да изнеса папката?
	— Повече от една са и не, не може. Седнете тук.
	Посочи й бюрото до прозореца. Фрида седна и той донесе малка купчина избелели картонени папки, общо три, и ги постави пред нея.
	— За вас се отнася, нали?
	— Точно така.
	— Защо ви е да минавате през всичко това отново? Било е преди толкова много време.
	— Нямам такова чувство.
	Извади писалка от джоба си.
	— Не е позволено да си водите бележки — заяви сержантът и взе химикалката й.
	— Моля?
	— Никакви бележки, никакви записващи устройства.
	— Това истинско правило ли е, или измислено в момента?
	— Ако това представлява проблем за вас, може веднага да спрем и да направите запитване. В писмена форма.
	— Как е името ви?
	— Мислите да направите оплакване? Бридън. Б-Р-И…
	— Няма нужда да го спелувате. Нямам писалка.
	— Ами запомнете го тогава. И ще стоя тук, докато правите това, което трябва да направите. — Погледна часовника си. — Имате половин час на разположение.
	Фрида отвори първата папка. Видя напечатан лист, хартията беше толкова тънка, че прозираше и през нея се виждаше долната страница. Отгоре имаше дата: 15 февруари 1989 г. Видя и името: Фрида Клайн. Спря за миг, почти зашеметена от мисълта — нейното име и отдолу нейните думи. Стояли са върху тази хартия, хартията е стояла в папката, а папката е стояла някъде в шкаф или на полица през всичките тези години. Вдигна лице. Сержант Бридън седеше на другото бюро, втренчил очи в нея.
	— Може ли чаша вода? — помоли тя.
	— Не мога да ви оставя сама с досието. Мога да ви придружа до тоалетната.
	— Забравете.
	Върна се към напечатаното свидетелско показание и започна да чете, плъзгайки пръст надолу по дясното поле.


	Точно половин час по-късно Фрида слезе по стълбите на полицейското управление и почти тичешком тръгна стремително по тротоара. С всичко това в главата си имаше чувството, че трябва да сдържа дъха си и че ако не внимава, прочетеното и видяното в досието ще бъде загубено и забравено. Ще стане като в онези сутрини, когато се събужда от ярък сън и почти вижда как сънят изчезва, безвъзвратно загубен и забравен. Имаше нужда да седне някъде.
	Вървеше по главната улица, отминавайки кабинет на зъболекар, магазин за кухненски прибори, магазин за риба и картофки и после намери това, което търсеше — художествена галерия, която имаше и кафене. Влезе и седна на малка масичка, възможно най-далече от витрината. Отвори бележника си и започна да пише. Първо имената, кукичките, на които щяха да се закрепят спомените — аз, Джеръми, Люис, Юън, Час. После Денис Фриймън, самотника, който умря в затвора, и когото само допреди няколко дни смяташе за човека, който я беше изнасилил. И още един. Кери. Майкъл Кери.
	— Да?
	Фрида вдигна глава. Пред нея стоеше трийсетина годишна жена в пясъчножълт пуловер, с къса тъмна коса.
	— Извинявайте?
	— Какво ще поръчате?
	— О, да. Това беше кафене.
	— Кафе. Без мляко.
	— Някакъв сладкиш? Морковена торта? Плодов тарт?
	— Само кафе. Благодаря ви.
	Фрида се върна към списъка си и се зае със спомените, като започна със себе си. Обърна нова страница и записа отгоре АЗ. Това, което помнеше от преписката, не бяха собствените й отговори, а главно въпросите на полицая. Докато ги записваше, сцената повторно изникна пред очите й, сякаш отново беше там. Двама полицаи. Струваха й се стари, но едва ли са били на повече от четиридесет. Седяха прекалено близо до нея. Говореше главно единият от тях, все едно той е началникът. Детектив Том Хелмсли, така пишеше в досието. Тогава не знаеше, че името му е Том, но си го спомняше добре. Висок и едър, с гъста руса коса, която често подръпваше, и кръгло, отпуснато, леко изпотено лице. От време на време го бършеше с кърпа и не я гледаше директно в очите. От време на време се усмихваше глуповато и сега тя си помисли, че вероятно е бил притеснен, макар че навремето й се бе сторил безразличен и почти развеселен.
	_Съпротивлявахте ли се? Какво направи той? Гола ли бяхте? Той еякулира ли? Защо не се развикахте? Защо не съобщихте веднага в полицията? Девствена ли бяхте? Имате ли приятел? Скарани ли бяхте? Къде беше той? Защо вие не бяхте там?_
	Те бяха на концерта. Всички. Освен нея.
	Докато четеше показанията си, се бе видяла през техните очи — объркана, дръпната, с разбит дом, мъртъв баща. Сексуално активна.
	Следваха показанията на майка й. Фрида нахвърли бързо фразите „минава през лош период“, „много напрегната“, „избухва, когато я предизвикат“, „живо въображение“, „обича да драматизира“.
	— Ето кафето ви. — Жената постави голяма чаша на масата пред Фрида. — Отмятате малко работа?
	— Просто бележки.
	— Писателка ли сте?
	— Не.
	— Видяхте ли картините ни?
	Фрида се огледа и видя няколко неясни, размазани морски пейзажа, дървета, облаци и няколко ярки, абстрактни картини, приличащи на турски килими, искрящи като неоново осветление.
	— Всички са на местни художници — каза жената. — На почивка ли сте дошли?
	— Съжалявам — Фрида посочи бележника си. — Бихте ли ми дали няколко минути?
	Лицето на жената помръкна и тя се оттегли. Фрида се върна към бележките си. Започна с имената на двама души, които не познаваше. За Денис Фриймън беше чувала. Но Майкъл Кери беше съвсем ново име. Фрида предположи, че той, подобно на Фриймън, също има някакви сексуални прояви. Разпитите бяха кратки. Бяха ги питали дали познават Фрида Клайн. Никой от тях не я познаваше. Или не беше признал, че я познава. Питали ги бяха къде са били в онази нощ. Фриймън казал, че бил навън да пие. Кери — че прекарал вечерта вкъщи. Бил болен. Фрида не видя в досието нищо, което да показва, че твърденията им са били проверени.
	Следваха момчетата. Всички бяха разпитани, без да им съобщават причината. Фрида помнеше как след това мислеха, че е имало опит за взлом или нещо подобно, но тя не каза нищо, с което да ги извади от заблудата. Записа фрази, които бе запомнила от показанията им. Беше малко като да четеш собствения си некролог, да виждаш чувствата на хората или поне чувствата, които твърдят, че изпитват към теб, или са казали на полицията, че изпитват към теб. Какво ли би си помислила на шестнайсет години, ако беше чула Час Латимър да казва на възрастен мъж, че макар да движат в една и съща тайфа, той не познава Фрида Клайн добре, че тя е „малко шантава“, че била затворена, че никога не са имали някакви отношения, че, не, той никога не е искал да има връзка с нея, не била негов тип.
	Докато пишеше бързо в бележника и изпълваше страница след страница, през ума й прехвърчаха мимолетни картини, които дори не бяха спомени. Бяха моменти, в които тя сякаш присъстваше там, сцените, звуковете и допирът бяха съвсем живи — Час сред група хора, винаги в центъра, внезапно очите им се срещат и следва заговорническа усмивка; Юън, недодялан, но сладък, добронамерен; Джеръми, мирисът на косата му, гладката кожа на гърдите и гърба му, почти като на бебе, но всеки път, когато се сетеше за лицето му, то винаги носеше онзи израз на смайване, недоверие и гняв, които изразяваше, когато скъса с него. А Люис беше миризма на цигари, и дори в спомените й между плътните му, почти издути устни, винаги висеше цигара, помнеше дори езика му, розов като на котенце, вечно залепен за филтъра на цигарата.
	Когато записа всичко, за което се сети, спря. Ръката я болеше от усилието. Но тогава си спомни. Имаше още нещо. Очевидно някой беше чел досието с молив в ръка, защото беше отбелязвал прочетеното с линия в полето и дори беше подчертавал отделни фрази. Имаше избелели подчертавания и въпросителни. След известен размисъл Фрида видя накъде клонят. Посочваха всичко, което беше съмнително и проблемно, особено за самата Фрида — какво мислят хората за нея, доколко са й вярвали. Под свидетелските й показания беше написана думата НЕ с главни букви, последвана от тире и инициалите СФ. Фрида ги записа в бележките си и ги обгради с кръг.
	— Да ви донеса ли още кафе?
	Жената се бе появила отново, като животинче, което е било подплашено, но сега пристъпва обратно.
	— Да, моля.
	— Значи не сте туристка?
	Фрида погледна жената, чудете се дали не я познава. Дали не е ходила с нея на училище? Или е сестра на човек, с когото с била съученичка?
	— Израснах тук. Но сега съм туристка.


>	19

	Преди да се върне в бунгалото на Ева, Фрида мина да напазарува през супермаркета, построен на мястото, където преди беше плувният басейн. За себе си купи мляно кафе, мляко, хляб, масло, мармалад и шест яйца. За майка си взе букет далии, пакет джинджифилови курабийки, топено сирене (винаги любимо на Джулиет Клайн) и малко крекери към него, както и две бутилки червено вино.
	Входната врата на майчината й къща не беше заключена и след като звънна на звънеца и никой не се появи, тя я отвори и влезе с намерението да остави покупките в антрето. Но чу шум от всекидневната — телевизорът работеше. Фрида надникна през вратата. На екрана един готвач, чието лице й беше смътно познато, правеше нещо с китайски нудъли. Бяха сипани на купчинка в чиния и изглеждаха като гнездо от червеи. Джулиет седеше на дивана, обутите й в чорапогащник крака бяха вдигнати на малка табуретка, главата й бе отпусната назад, очите — леко притворени. Хъркаше. Едно от копчетата на блузата й се бе разкопчало и Фрида видя крайчеца на сутиена й. По брадичката й се стичаше тъничка струйка слюнка. Фрида я гледа няколко секунди, смръщила чело. Остави покупките възможно най-тихо и излезе от къщата, като дръпна вратата внимателно, докато чу изщракването на ключалката. Мобилният телефон бръмчеше в джоба й и когато го извади, видя, че я търси Санди. Прехвърли го на гласова поща.


	В бунгалото си направи голяма чаша чай. До прозореца имаше малка масичка, която можеше да използва като бюро, седна до нея и извади бележника си. Загледа се в градината и установи, че вижда право в кухнята на Ева. Всъщност докато гледаше, Ева влезе там, прокара ръце през косата си, а после започна да полива цветята на перваза.
	Фрида премести масата от прозореца. Сега всичко, което виждаше, беше стената. Прочете бележките си и направи списък.
	_Хора, с които да разговарям._
	• Детектив Том Хелмсли (да помоля Карлсън за помощ?)
	• Денис Фриймън (да открия кой/къде е от ТХ)
	• Майкъл Кери (същото)
	• СФ: кой е? Да питам ТХ
	• Час Латимър
	• Джеръми Сътън
	• Ванеса Бъсок
	• Юън Шоу
	• Люис Темпъл
	• Директорът на гимназията (да открия кои са били най-близките приятели на Беки)
	Огледа замислено списъка си. Нарисува отстрани дърво. Хрумна й още едно име — мъж, застанал до бялата дъска, с лице на момче от реклама и блестяща усмивка, с коса до яката на ризата. Добави името му — Грег Холсли, ръководител на театралния им състав и техен класен през 1989 г. Добави нов лист на дървото.
	Като се изключи молбата към Карлсън за издирването на Том Хелмсли, нямаше почти никакви идеи как да намери хората, които едно време бяха толкова важни за нея. Написа Час (Чарлс) Латимър в Гугъл и екранът й се покри с безкраен списък от имена — Час Латимър, актьор; Час Латимър, бизнесмен; Час Латимър, скулптор; Час Латимър, диетолог, който може да ви помогне да свалите шест килограма за две седмици; Чарлс К. Латимър, яхтсмен… Никоя от снимките не напомняше на Час, но как ли би изглеждал той след двайсет и три години? Дали опънатото му лице не се е отпуснало, дали преднамерено очарователната му усмивка не е станала сериозна, а гарвановочерната му коса — посивяла и оплешивяла? Загледа се в списъка си с имена, никое от тях не беше рядко срещано, че да се намери с обикновено търсене в интернет.
	Прозвуча музикалният сигнал за нов мейл в кореспонденцията с Клои. Темата му беше _Помощ!!!!!!!!_ Отвори го. _Лельо Фрида! Мисля, че имам папилома вирус отдолу! Какво да правя?_ Фрида направи отегчена гримаса към стената. _Иди при джипито си или в клиника за сексуално здраве_ написа тя. _Заразни са и много разпространени._ След това стана и излезе в градината, където светлината преминаваше в сумрак. Ева й помаха от кухнята, после дойде при нея.
	— Имаш ли всичко, което ти трябва? — попита тя.
	— Да, благодаря. Какво отглеждаш? — посочи Фрида към зеленчуковите лехи, които сега бяха голи, с изключение на няколко зимни зелки и две тикви цигулки, откъснати, но оставени в пръстта.
	— О, всичко. Цвекло, картофи, зелен фасул, грах, артишок. И люти чушки в парника — продължи тя ентусиазирано. — Пристрастих се към лютите чушки. Градинарството се отразява добре на душата.
	— Представям си. Но не е ли така и с грънчарството?
	— И правенето на хляб. Каквото и да се случи, в края на деня човек може да си каже, че е направил нещо.
	Фрида погледна Ева. Свободно пуснатата й коса беше леко разрошена, блестящият червен цвят бе избелял в доста по-приглушен нюанс, луничките, които се открояваха ясно, когато беше тийнейджърка, се бяха превърнали в бледи петна по светлата кожа. Подгъвът на дългата пола на места беше разпран и кален.
	— Онова предложение за вечерята — каза тя. — Все още ли важи?
	Лицето на Ева светна в усмивка.
	— Страхотно. Обожавам да готвя за друг. Все още не мога да повярвам напълно, че се върна, Фрида.
	— Усещането ми е познато.
	— Почукай на вратата ми в седем и половина — заяви Ева. — Вегетарианка съм, просто да знаеш какво да очакваш.


	Когато Фрида се появи на задната врата с бутилка червено вино, кухнята беше изпълнена с уханна пара. Ева, с бяла престилка и зачервени бузи, я посрещна бликаща от веселие, сякаш по някакъв начин тази вечеря поставяше отношенията им на по-различна, приятелска основа. Беше много заета. На печката къкреха тенджери, на масата имаше три различни салати в ярки цветни купи, които Фрида реши, че са изработени от Ева.
	— Моркови и орехи с пикантен японски дресинг — посочи тя с ръка. — Цвекло и целина с хрян. Зелена салата.
	— Прекрасно — каза Фрида, внезапно почувствала тъга заради усилията, вложени в тази вечеря.
	От тавана висяха връзки червени люти чушки, очевидно от парника на Ева. На полиците имаше буркани с домашно приготвени консерви и туршии. Ева видя погледа й и направи гримаса.
	— Това правя — каза тя. — Правя си всичко сякаш животът ми зависи от това. Правя си гърнетата. Правя повечето от дрехите си, както вероятно си забелязала. Готвя храна и отглеждам зеленчуци като за голямо семейство, без да обръщам внимание на факта, че изобщо нямам семейство.
	— Искала ли си да имаш?
	— Същата стара Фрида. Никакви празни приказки. Да, мисля, че исках. Нямаш деца, нали?
	— Нямам.
	— А ти…?
	— Не.
	— Както и да е, не е късно. Хайде да пийнем малко от това вино.
	Тя извади тапата на бутилката и наля щедро в две чаши.
	— За срещите — каза и вдигна своята.
	— Като заговори за това, може и да дойда на училищната среща, ако съм тук.
	— Ще бъде забавно. Представи си лицата им, когато влезеш през вратата.
	— Не искам. Може да ме накара да се откажа.
	— Ще идем заедно. Доста изнервящо е, когато се появяваш сама.
	— Как мислиш, кои ще дойдат?
	— Кой ги знае? На последната се появиха доста странни птици. Всъщност знам кой ще е наясно. Ванеса е от организаторите.
	— Ванеса? Имаш предвид Ванеса Бъсок.
	— Вече не. Омъжи се за Юън.
	— Юън Шоу?
	— Да.
	— Едно време ходеха, но нямах представа, че са се оженили.
	— Че как да имаш?
	— Тук ли живеят?
	— Да. Имат къща на пътя към Байбрък. Виждам ги от дъжд на вятър. Тя се е превърнала в квачка, той е загубил малко от глупостта си, ама не много, но като цяло са си същите като преди.
	— Може да ги посетя.
	— Наистина ли? Добре, ще ти дам координатите им.
	— С кои други се виждаш?
	— Ами с Мади, естествено. — Ръката й бързо се стрелна към устата. — О, божичко, чу ли за Мади? Дъщеря й се самоуби.
	— Да, чух — отговори Фрида.
	— Не е ли ужасно, ужасно нещо?
	— Да.
	— Беки. Явно е минавала през лош период, но е толкова страшно. Нямаше дори шестнайсет. Цялото училище беше в шок. Мисля, че погребението е следващата седмица.
	Наля още вино в чашите, после стана, за да сипе чеснова гъбена супа в зелени глазирани купи.
	— Кой от останалите все още живее тук? — попита Фрида.
	— Ами Люис. Гаджето ти. След Джеръми, разбира се. — Гласът й стана тъжен. — Не съм го виждала от векове.
	Фрида имаше усещането, че Ева извлича старите й спомени на светло и ги потъпква. Наложи се да контролира гласа си, когато заговори.
	— Знаеш ли какво прави или къде живее?
	— Последния път, когато чух за него, беше електротехник в някаква фирма в Оксли. Има малък апартамент в покрайнините на Бракстън, близо до старите казарми, или поне имаше. Има син, но не живее с майката. — Ева разбърка супата си, после внезапно каза — По едно време ходехме.
	— С Люис?
	— След като ти зачезна.
	— Всичко е наред.
	— Чувствах се ужасно. Мисля, че и той. Все едно и двамата те мамехме, макар ти да замина, без да ни кажеш и думичка.
	— Няма значение, Ева.
	— Има. Ти беше най-добрата ми приятелка, а аз спях с гаджето ти.
	— Тогава вече не ми беше. Бяхме се разделили.
	— Обаче аз имах това чувство. Беше лудо влюбен в теб. Ходеше с мен само защото беше ядосан, разстроен и объркан. Нямаш представа през какво мина, но това не прави нещата по-добри.
	— Преди двайсет и три години си имала дребна свалка с бившето ми гадже, след като аз заминах. Наистина няма значение.
	— Понякога изпитам срам.
	— От какво се срамуваш?
	— Имам чувството, че съм те предала. Макар че, не забравяй, ти също ме предаде, като си тръгна така оттук.
	— Може заради това да си го направила.
	— Не. Направих го, защото винаги съм си падала по него. Не знаеше ли?
	Фрида се замисли, опита се да разграничи различните моменти от миналото, да види онова време по-ясно.
	— Не.
	— Господи, вълненията на младостта — каза Ева. Засмя се леко, но върху лицето й все още беше изписана тъга. — Никога няма да се повтори. — Поклати глава. — Не съм го виждала от векове. Мисля, че леко мръдна.
	— Беше на път още докато ходех с него. Може би всички бяхме, без да го съзнаваме.
	Ева отнесе купите и постави на масата пай със сини домати и червени чушки.
	— Вземай си — посочи с ръка тя. — И от салатите. Направила съм твърде много от всичко, както винаги.
	Без да пита, доля чашите.
	— Значи си терапевт?
	— Да.
	— Сигурно чуваш доста странни истории.
	— Странни истории, банални истории.
	— Успяваш ли да помагаш?
	— Правя каквото мога. Опитвам се да помогна на хората да поемат контрол върху собствения си живот, да намерят собствения си глас. Все е нещо.
	— Яздиш ли още? — попита внезапно Ева.
	Фрида се изненада неприятно. Не се бе качвала на кон от двайсет и три години и усети леко раздразнение, че е с човек, който знае доста неща за нея. Беше свикнала да живее сред хора, които нямат достъп до старото й _аз_, и сега имаше чувството, че е оставила незаключена входната врата или широко отворен прозорец.
	— Не, не яздя.
	— Едно време обичаше.
	— Сега живея в Лондон — отвърна Фрида, сякаш с това слагаше точка на темата. — Между другото, много е вкусно.
	— Аха. А Час Латимър.
	— Какво за него?
	— Ванеса каза, че може да дойде. Няма ли да е странно?
	Тя се изхили, после леко потръпна.
	— Много странно — отвърна Фрида въздържано.
	— Помня, че май не ти беше особено симпатичен.
	— Да.


	Имаше ярки звезди, луната висеше много ниско и изглеждаше необичайно голяма, макар Фрида да знаеше, че това е просто оптическа измама, вятърът шумолеше през дърветата. Беше забравила колко тъмно и спокойно е в провинцията. Влезе в бунгалото. На телефона имаше ново съобщение от Санди, което тя отново не прочете. Вместо това се обади на Карлсън.
	— Фрида? Как вървят нещата?
	— Мисля, че ме хвана носталгията — отвърна тя. — Няма улични лампи и автобуси. Може ли да ми направиш още една услуга?
	— Давай.
	— Без да питаш за какво е?
	— За какво е?
	Фрида му обясни, а той каза, че ще потърси информация за Том Хелмсли веднага щом иде на работа утре.
	След това тя изслуша съобщенията от Санди. В първото той повтори името й няколко пъти — въпросително, с паузи между думите сякаш тя го чува, но отказва да вдигне. Във второто казваше: „Трябва да поговорим, Фрида“. Чуваше страданието в гласа му, както и шума от трафик в далечината, и си го представи — застанал в някой вход, премръзнал и нещастен. Виждаше помръкналото му от мъка лице. „Обичам те — добави той с почти гневен глас. — Не може да приключим по този начин. Моля те, обади се“.
	Звънна, но повикването й беше пренасочено към гласовата му поща и тя не остави съобщение. Какво имаше за казване?


>	20

	— Фрида? Господи, тя е! Фрида Клайн!
	Ванеса — сега Шоу, макар че беше трудно да не мисли за нея като за Ванеса Бъсок, номер пети в училищния дневник, чийто глас Фрида все още чуваше в главата си, като някакъв рефрен от миналото — стоеше на вратата и лицето, и цялото й тяло изразяваха комична изненада.
	— Здравей, Ванеса.
	Тази сутрин Фрида бе станала рано, много преди прозорците на Ева да светнат, и след чаша кафе се бе отправила към къщата на семейство Шоу — малка вила с раздърпан сламен покрив в покрайнините на града. Ева й беше казала, че и двамата работят, затова искаше да ги хване, преди да са излезли.
	— Фрида Клайн — повтори Ванеса изумена и после изневиделица притисна Фрида към пухкавите си гърди, сякаш й беше майка и й гука нещо недоловимо. Миришеше на сапун и на прясно опечен хляб. Най-сетне я пусна и направи крачка назад, за да я огледа по-добре. — Не съм и помисляла, че ще те видя отново. Но винаги бих те познала.
	Фрида не беше сигурна, че ще познае Ванеса. Едно време тя имаше блестяща кестенява коса, която носеше дълга на етажи, сега косата й беше къса и посивяла. Едно време беше пищна, сега беше уютно пухкава, с рокля до коленете и торбеста сива жилетка отгоре. Само очите бяха същите — кръгли, сини, топли, постоянно изненадани. И под лявото око имаше мъничко родилно петънце, като сълза, плъзнала по бузата, беше го забравила. Внезапно Ванеса се извърна и се провикна:
	— Юън! Юън! Ела тук! Никога няма да отгатнеш кой стои пред мен!
	Хвана Фрида за ръката и на практика я издърпа през прага.
	— Кафе? — попита. — Или чай? Закуска? Трябва да тръгвам за работа след около петнайсет минути, но мога да ти приготвя нещо. Ей че хубаво! Но защо си тук? Божичко. Да не се е случило нещо?
	— Кафе, моля — каза Фрида.
	— _Четох_ за теб! — Тя погледна Фрида с усмивка. — Известна си, нали? Юън! Юън, ела _веднага_.
	Отведе Фрида в кухнята. На масата седяха две тийнейджърки. По-малката, пълничко момиче с кестенява коса, приличащо много на Ванеса от ученическите години, ядеше някаква закуска с мляко от купичка, която държеше близо до брадичката си, и мяташе светкавично лъжиците в устата си. Другата преглеждаше съобщенията си във фейсбук на своя лаптоп. Беше руса, стройна, равнодушна и много красива.
	— Амелия, Шарлът, това е Фрида.
	Момичетата вдигнаха очи. Фрида им кимна.
	— Бяхме съученички с Фрида — каза Ванеса, докато слагаше чайника на печката и кафеени зърна в кафемелачката. — Но не съм я виждала над двайсет години!
	— Уау — възкликна равнодушно по-голямата, Шарлът.
	В този момент в стаята стремително връхлетя Юън. Той винаги връхлиташе стремително. Беше доста висок и едър, с гъста кестенява коса, която като тийнейджър носеше дълга, тогава тя се виеше къдрава по раменете му, а сега стигаше до яката на ризата му. Носеше сив костюм и тъмносиня риза, но не изглеждаше спретнат. У него сякаш имаше някакъв вродена лека недодяланост.
	Когато видя Фрида, направи физиономия като анимационен герой — отвори широко очи, после примигна, отвори уста, пак я затвори.
	— Ама това наистина ли си ти? — попита той, направи стъпка към нея и отново спря.
	— Наистина.
	Най-накрая Юън протегна ръце и така я прегърна, че почти я повдигна от пода.
	— Добре дошла — изрече той, докато я пускаше. — За каквото и да си дошла, ние много се радваме да те видим.
	— Благодаря.
	— Тате, закъсняваме — каза Шарлът, докато затваряше лаптопа си. — Отново.
	— Стана ли време?
	— Всъщност е по-зле — намеси се Ванеса, докато слагаше чаша кафе пред Фрида. — Часовникът е назад с шест минути.
	— Божичко — каза той отново, почти комично. — Ще ми пишат червена точка. — Обърна се към Фрида. — Работя в градския съвет, а те… каква беше тази ужасна дума? _Рационализират._
	— Хайде — подкани го Ванеса и леко го побутна. — Аз ще уговоря истинска среща с Фрида.
	— Добре. Деца, тръгваме.
	Облече палтото си, потупа джобовете, за да провери за ключовете и телефона и огледа стаята сякаш е забравил нещо, после излезе.
	— Дойдох в неподходящ момент — каза Фрида.
	— Не! Е, всъщност, да, но е хубаво. Повече от хубаво. Извинявай за въпроса, но какво всъщност правиш тук?
	— Майка ми умира.
	— Съжалявам. Не знаех.
	— И ние току-що научихме. Отседнала съм при Ева. Тя спомена, че ти и Юън сте се оженили и живеете в Бракстън.
	— И ти просто реши да се отбиеш за чашка кафе?
	— Нещо такова. — Фрида мислеше бързо какво би могла да отговори на неизбежните въпроси. — Както знаеш, заминах внезапно…
	— На мен ли го казваш.
	— Без дори да кажа „довиждане“.
	— Да, беше доста мистериозно. — В гласа на Ванеса се прокрадна нотка враждебност. — Мислехме, че сме приятели. Знаеш как е, споделяхме тайни, вярвахме си.
	— Затова реших да се свържем отново, да разбера какво е станало с всеки — продължи упорито Фрида.
	— Е, аз не съм интересна. Преместих се на около миля и половина, сложих няколко килограма отгоре, косата ми посивя и се омъжих за тийнейджърската си любов.
	— Грешиш. Много е интересно — каза Фрида. — И впечатляващо. Имам предвид този вид обвързване.
	— Наистина ли? — омекна Ванеса. — Странно е, нали? Първият човек, в когото си се влюбил, и ето ни.
	Тя направи жест, с който обхвана всичко около себе си.
	— С две дъщери.
	— Две дъщери на _тийнейджърски_ години, по-голямата сега е на почти същата възраст, на която бях аз, когато започнах да излизам с баща й, и на която беше ти, когато замина. Представяш ли си! Тогава не се „размотавахме“, макар че по онова време едва ли сме имали представа какво правим. Човек осъзнава нещата по-късно. Това, тийнейджърството, си е военна зона.
	— Познават ли Беки Кепъл?
	— Господи, каква трагедия. Горката Беки. Беше толкова сладка. Познавах я доста добре. Беше приятелка на Шарлът. В един клас. Трябва да й е било много трудно. Толкова млада. — Внезапно в очите й се появиха сълзи. Избърса ги с ръкава си. — Такава загуба.
	— Да.
	— Мади е съсипана. — В очите й проблесна искрица. — Чакай, не чух ли нещо…?
	— Срещнах се с Беки няколко пъти — каза спокойно Фрида. — На професионална основа. Защото Мади се тревожеше за нея.
	— Да — замисли се Ванеса. — Точно така. Сигурна бях, че чух нещо. — Поведението й леко се промени. — Виж, трябва да бягам след минутка. На работа съм. Работя като дентален хигиенист, не е толкова бляскаво като да си известен психотерапевт, но понякога си мисля, че чистите зъби са не по-малко важни от чистата съвест. — Тя взе палтото си. — Но почакай за миг, Юън няма да ми прости, ако не уговорим среща. Докога си тук?
	— Ще стоя тук по около три дни седмично. Заради майка си. Ще ти пратя по телефона съобщение с имейла ми, за да предложиш дни. Какво ще кажеш?
	— Страхотно.
	Ванеса взе използван плик и написа номера си. Подаде го на Фрида.
	— Имаш ли координатите на някой друг? — попита я Фрида.
	— Кои други?
	— Ами Час, Джеръми. Люис — добави тя и видя на лицето на Ванеса да се появява лека усмивка, която бързо изчезна.
	— Всъщност, имам! Помагам в организирането на училищната среща.
	— Ева спомена нещо за това.
	— Трябва да дойдеш. Това ще е моят звезден миг. Прочутата Фрида Клайн. — Онази враждебна нотка отново се бе появила. — Както и да е, ще ти пратя координатите им веднага щом ми изпратиш съобщението с номера си.
	— Благодаря ти.
	— А сега трябва да тичам.
	— Разбира се.
	Стана, сложи чашата в мивката и облече палтото си.
	— Да те закарам ли донякъде? — предложи Ванеса на вратата.
	— Не, искам да повървя.
	— Знаеш ли, изобщо не си се променила.
	— О, едва ли.
	Фрида включи телефона си, когато излезе на улицата, в края на алеята за коли. Имаше съобщение от Карлсън. Звънна му веднага.
	— Намерих го — каза той.
	— Все още ли е в полицията?
	— И се справя чудесно. Сега е главен инспектор.
	— Мислиш ли, че ще говори с мен?
	— Звъннах му. Очаква обаждането ти.
	— Къде живее?
	— Все още е в района, някъде близо до Норич.
	— Това е на четиридесет мили.
	— Все е в Източна Англия. Това не се ли брои за същия район?
	— Не знам. Тук има хора, които мислят, че съседното село е чужбина.
	— Ще идеш ли да го видиш?
	— Ако мога.
	— И само ще говориш с него?
	— Че какво друго?
	— Известна си с това, че правиш и други неща. Помни, че аз съм този, който ви е свързал. И съм гарантирал за теб.
	— Благодаря ти, Карлсън. Наистина съм ти благодарна. Ще ми се да имаше нещо, с което да ти се отплатя.
	— Тия неща не стават така. Просто не прави нищо безразсъдно. Поне не и без първо да ми кажеш.
	— По-добре да тръгвам — каза Фрида. — Трябва да се обадя на няколко места.


	Три часа по-късно Ева почука на вратата на Фрида.
	— Пристигна един ван — съобщи тя. — Мъжът казва, че е тук, за да те види. Говори като поляк.
	Фрида си сложи якето и излезе.
	— Приятел ми е. От Украйна.
	— О, и преди да забравя, някой е оставил писмо за теб.
	— Тук?
	— Да. Беше на входната изтривалка, когато влязох. Вероятно някой е чул по клюкарската мрежа, че си се върнала.
	Ева й подаде плика и Фрида го пъхна в чантата си. Щеше да го погледне по-късно.
	Когато излезе на улицата, главата на Джоузеф беше завряна под отворения капак на двигателя отпред на вана.
	— Наред ли е всичко?
	Главата на Джоузеф се появи. Измъкна парцал от джоба и избърса маслото от ръцете си.
	— Горещ е. Но е ОК, ще ни закара до твоя човек.
	Седнаха вътре и ванът запали с шум, подобен на дълбока, давеща кашлица.
	— Значи накъде? — попита Джоузеф.
	— Аз ще те насочвам.
	— Ти не ме насочваш. Ти казваш адрес, аз го вкарвам в машината и вече не мислим.
	— Град, на име Ръщън. Би трябвало да стигнем за около час.
	Фрида каза името буква по буква и Джоузеф го въведе в своята система за сателитна навигация.
	— Час и четвърт е.
	— Извинявай.
	— По малки пътища ще е.
	— Да.
	— Ама хубави.
	— Някои от тях.
	Фрида се загледа през прозореца. Напускаха Бракстън и поемаха по околовръстното. В далечината проблясваше морето.
	— Тука си расла? — попита Джоузеф.
	— Да.
	— Всяко дърво е спомен?
	Фрида се обърна към Джоузеф, за да види дали не се шегува, но на лицето му нямаше и следа от смях.
	— В известен смисъл — каза тя. — Джоузеф, знам, че когато ти кажа благодаря, ти ще отговориш, че няма нужда да го казвам. Но аз имам нужда да го кажа. Благодаря ти.
	Сега Джоузеф наистина се усмихна.
	— Много е сложно за мене.
	— Не, не е. Сърцето ти вероятно е слязло в петите, когато ме чу по телефона.
	Джоузеф поклати глава.
	— Почти ти звънях.
	— Какво…? — започна Фрида. — Говорил си с Карлсън.
	— Той каза да наблюдавам.
	— Луда жена на свобода?
	— Не — протестира огорчено Джоузеф. — Приятелско надничане.
	— Знаеш ли, Джоузеф, когато мисля за нас, двамата, виждам как ти ми помагаш, когато съм в беда, а аз почти те убивам.
	— И ти строя нова баня.
	— Без да съм те молила. Но е прекрасна баня — добави бързо Фрида. — Просто казвам, че приятелството с мен излиза доста солено.
	— Не, не — възпротиви се Джоузеф. — Има много хора, с които работя. Те са от Украйна и Русия, и Полша. Спят по общежития и в коли, и по бараки. За мен е различно. Заради теб имам дом, приятели.
	— И за мен е различно, Джоузеф.
	Остатъкът от пътуването мина главно в мълчание. Това също беше хубаво. С Джоузеф не си длъжен да говориш, освен ако разговорът не е необходим, липсват всички излишно любезни въпроси от рода на _как си_, чийто отговор изобщо не те интересува, нито пък имаш истинска потребност да чуеш. Просто си седиш и гледаш навън през прозореца. Джоузеф беше прав. Пейзажът почти й говореше. Ето я онази гора, дето ги водеха на разходка в неделя сутрин. Къщата на енорийския свещеник, която едва-едва се виждаше от пътя, беше ходила там за партито по случай четиринайсетия рожден ден на Вирджиния Кларк. С всяка изминала миля спомените ставаха все по-малобройни, пейзажът — все по-малко познат, а накрая — напълно чужд.
	Спряха веднъж за бензин и Джоузеф отново провери двигателя.
	— Докато си на твоята среща, аз ще го оправя — каза той.
	Когато Фрида звънна, за да потвърди срещата, Хелмсли й бе предложил да се видят в „Херцогинята на Йорк“. Намираше се на главната улица в Ръщън и поради обедното време салонът бе претъпкан. Декорацията на помещението се състоеше от стари фотографии на сериозни, мустакати мъже, застанали пред коне и парни машини. В далечния ъгъл един мъж седеше сам на маса и четеше вестник. Беше облечен в сив костюм, с дискретна вратовръзка — униформата на застрахователните агенти и полицаите. Когато Фрида застана пред масата, той сгъна вестника си и стана, за да я поздрави.
	Тя се опита да намери нещо от младия полицай, когото беше срещнала преди почти двайсет и три години. Сега пред нея стоеше натежал мъж с отпуснати бузи, с коса толкова късо подстригана, че по-скоро приличаше на мъх по голямата му глава.
	— Доктор Фрида Клайн?
	Тя кимна и двамата се здрависаха.
	— Обядвали ли сте?
	Фрида каза, че не е гладна. После купи напитки — плодов сок за детектива и вода за себе си.
	— Много любезно от ваша страна да приемете да се видим — каза тя.
	— Приятно е да помогнеш, когато те потърси колега. Главен инспектор Карлсън е ваш приятел, нали така?
	— Точно така. Каза ли ви за какво става дума?
	— Остави го на вас. Каза, че се нуждаете от някаква информация.
	— Срещали сме се преди — каза Фрида.
	До този момент Хелмсли се беше държал непринудено, но сега се притесни.
	— Съжалявам. Не си спомням…
	— Беше много отдавна. Февруари 1989 година, работехте в Бракстън, в Съфолк.
	— Да. Там беше първото ми назначение. — Говореше бавно, сякаш се опасяваше да не се обвърже с нещо нежелано.
	— Разпитвахте ме.
	— Така ли? — На лицето му се изписа предпазливост. Какво ли следваше?
	— Бях на петнайсет и съобщих, че съм била изнасилена от непознат в собствения си дом. Бях разпитана, както и някои други хора. Не очаквам да го помните.
	Хелмсли се замисли свъсил вежди, но после изражението му се промени. Пребледня.
	— Да. Спомних си.
	Облегна се на стола и толкова здраво скръсти ръце, че костюмът му се набръчка и сякаш изведнъж му омаля. Фрида разпозна жеста, който често виждаше у пациентите си. Понякога той се тълкуваше като начин да отблъснеш външния свят, за отказ от общуване. Но Фрида го интерпретираше и като знак за уязвимост, сякаш човекът се опитва да създаде с ръцете си някакво убежище независимо колко слабо и безполезно е то.
	— Първо — изрече Хелмсли, — какво целите с това?
	— Ако се притеснявате за мен, може да се свържете с Карлсън и да поговорите с него. Може да му се обадите сега, ако желаете. Въпросите ми нямат нищо общо с вас или с разследването. Искам само малко информация. Но когато споменах разследването и вие си го припомнихте, ми се стори, че споменът ви не е добър.
	— За вас трябва да е още по-зле — отвърна Хелмсли.
	— Не съм тук като травмирана жертва. Просто ми кажете всичко, което си спомняте.
	— Минах доста курсове. Така става, когато искаш да се изкачиш по стълбата. Ходиш на курсове, на изнесени обучения, на лекции. Някои от тях са чиста загуба на време, но други не са. Преди няколко години бяхме на курс за подходи при разследване на случаи със сексуално насилие. Говориха полицейски специалисти, психолог и жертва. _Две_ жертви. Много неща бяха казани, някои от тях съвсем не това, което човек очаква.
	— За кое?
	— За посттравматичното стресово разстройство, за разпитите на жалбоподателите. По средата на една пауърпойнт презентация внезапно си спомних този случай. Искам да кажа, вашия случай. Беше първият от този вид, който ми възлагаха. Това, което почувствах, което главно почувствах, беше, че не мога да повярвам, че ни го бяха дали. Бяхме просто две момчета, аз и Джеф. Другият полицай, който ви разпитва.
	— Какво искате да кажете с това?
	Хелмсли се вгледа още по-внимателно във Фрида, сякаш я преценяваше колко струва.
	— Ако планирате някакви правни действия, този разговор е наистина лоша идея. От моя гледна точка искам да кажа.
	— Уверявам ви, че няма нищо такова. И така…
	— Имам чувството, но може и да греша, че не се справихме с разпита така, както би трябвало. — Спря, изглежда, очакваше Фрида да каже нещо, но тя мълчеше, затова продължи. — Мислех, че сте уверено… как беше думата?… Отракано? Момиче. Вероятно така са ми изглеждали тийнейджърките, когато самият аз съм бил на същата възраст. Чак след всичките тези години се замислих какво ли е било от ваша гледна точка, какво ли е било за едно дете да иде в полицейското управление и да каже това, което казахте вие. И после, след като сте го казали, да ви завлекат в стая за разпити и да се отнесат с вас все едно вие сте престъпникът. Не мога да си спомня всички подробности.
	— Прочетох досието наскоро — каза Фрида.
	Бледото лице на Хелмсли пребледня още повече.
	— Вероятно сме ви питали за… разни неща, е… знаете…
	— Като сексуалния ми живот? Дали съм девствена? Дали имам приятел? Дали пия противозачатъчни?
	— Много съжалявам.
	— И след това разследването замря.
	— Така е с повечето случаи.
	— Говорите за разследванията на случаите с изнасилвания или изобщо за криминалните разследвания?
	— И за двете, струва ми се. Но… — Изглежда, водеше някаква вътрешна борба сякаш му беше трудно да изрече думата. Изнасилването винаги ще е специален случай.
	— Защото е думата на един човек срещу думата на друг.
	— Това е една от причините.
	— Конкретният случай специално замря доста бързо.
	— Така ли?
	— Е, не съм експерт, но, изглежда, не е имало нищо повече от няколко съвсем предварителни разговора.
	— Помня само разговора си с вас.
	— Докато четях доклада — каза Фрида, — забелязах, че някой друг също е минал през него и е коментирал и подчертавал отделни места. Не ми се стори много позитивно настроен към разследването. Подписал се е с инициалите СФ. Любопитно ми е кой би могъл да е.
	Хелмсли вдигна чашата си и отпи от плодовия сок. Постави чашата обратно на масата.
	— Когато влязох в полицията, животът ми щеше да се стъжни, ако ме бяха зърнали с лимонада в ръка. Тогава беше уиски и бира. Уиски с бира. Исусе Христе, изобщо не ми е ясно как оцеляхме.
	— Добрите стари времена — каза Фрида.
	— Има какво да се каже и за тях. — Погледна към напитката си сякаш разсъждава дали да я вдигне. — Стюърт Фокнър.
	— Моля?
	— Това е вашият СФ. Беше главен инспектор, на същия пост, на който съм аз сега.
	— Помните ли ролята му в случая?
	— Видяхте досието. Доколкото си спомням, нямаше реално участие. Вероятно е работил по друг случай. Ние проведохме предварителните разпити, после се появи той, прочете доклада, поговори с нас и ни каза да приключим случая.
	— Защо?
	— Не ми се иска постоянно да го повтарям, но изнасилванията не са като другите престъпления. Когато има взлом, нападение, всичко опира до хващаното на хората, изграждането на случая. При изнасилване трябва първо и преди всичко да се реши дали наистина е било извършено престъпление. След като се реши този въпрос, може да се премине към събирането на доказателства и търсенето на извършителя.
	— А вашият шеф е мислил, че не е било извършено престъпление.
	— Знам, че ще прозвучи зле, ако ви кажа подобно нещо.
	— Но е смятал, че съм си го измислила.
	— Не мога да говоря за фактическите подробности. Докато четях коментарите му, имах усещането, че идват от човек, който априори е решил, че случаят не си заслужава.
	— Такава ни е работата. Понякога си прав, понякога грешиш.
	— Стюърт Фокнър — изрече Фрида.
	— Да.
	— Знаете ли къде мога да го намеря?
	Той понечи да отговори, после се поколеба.
	— Вероятно. Просто…
	— Не съм му ядосана. Приличам ли ви на човек, който е тръгнал да отмъщава?
	— Нямам представа как бихте изглеждали в такъв случай. Ще видя какво мога да направя и ще ви звънна.
	— Благодаря ви. — Фрида се приготви да стане, но в този миг се сети за нещо. — Знаете ли на колко години е сега?
	— Не знам всъщност. Малко над шейсетте, може би.
	— Поддържате ли връзка?
	— Не съм го виждал от двайсет години. Не беше лош човек. Просто от старата школа.
	Сега вече Фрида стана и подаде ръка.
	— Съжалявам, ако сме ви разочаровали.
	— Сигурна съм, че сте направили каквото е трябвало. Но това, от което имам нужда в момента, е телефонният му номер.
	Когато Фрида излезе от кръчмата, Джоузеф не беше там и се наложи да му звънне. За нещастие, имаше проблем с вана.


>	21

	Когато най-накрая тръгнаха, ванът все още не беше в ред. Не преставаше да подскача, запращайки Фрида и Джоузеф към предното стъкло.
	— Блокира в доставката на бензин — обясни жизнерадостно Джоузеф.
	— Ще успеем ли да се върнем?
	— О, да. — Той потупа волана сякаш е плашлив кон. — Всичко е наред.
	По целия път обратно към Бракстън колата подскачаше и кашляше под тъмните кълбящи се облаци. Небето беше натежало и скоро по предното стъкло затрополиха едри капки дъжд. Джоузеф пусна чистачките, чиито разръфани каучукови ръбове правеха пискливи, неудовлетворителни опити да отстранят водата. Напълно невъзмутим, той се бе привел напред, за да може да следи пътя през изчистените участъци на стъклото.
	Когато стигнаха в Бракстън, Фрида го потупа по рамото.
	— Възможно ли е да се отбием до майка?
	— Майка?
	Ванът подскочи.
	— Да. Болна е.
	— Имаш болна майка в това място?
	— Да.
	— Трябва да видим майка ти — каза развълнувано Джоузеф. — Веднага. Зле ли е?
	— Умира.
	— Умира? Майка ти умира тука?
	— Да.
	— Фрида — каза той с тържествен плам, — аз правя всичко.
	— Просто на следващата пресечка завий вляво — отговори Фрида. — Скоро ще стигнем.
	— Колкото и да отнеме, всичко е ОК.


	Стояха в проливния дъжд, Джоузеф — взрян с очакване иззад рамото на Фрида във входа, където щеше да се появи умиращата майка. Но никой не отваряше. Фрида натисна звънеца още веднъж, после извади ключа, който беше поръчала за себе си, и отвори вратата. Влязоха в антрето. На пода лежаха рекламни материали заедно с една пощенска картичка и някаква сметка. Тя се наведе и ги взе. Носеше се странна миризма, сладникава и леко гранива. Докато влизаше в кухнята, видя, че цветята, които бе донесла при предишното си идване, са поставени в стъклена ваза, но без вода и сега са изсъхнали и умрели. До тях имаше оставена отворена консерва риба тон, от която се носеше мазна рибя миризма. Извади цветята и ги пусна в кошчето за боклук заедно с консервата. Кухнята вече не блестеше чиста и подредена. На масата имаше мръсни чинии, половин кутия мляко. Фрида го подуши. Беше вкиснало. Мивката беше пълна със студена, кафява вода. Отстрани имаше някакво парче хартия, озаглавено „Неща, които трябва да направя“ с почерка на майка й. Под заглавието нямаше нищо.
	— Чакай тук — каза Фрида на Джоузеф.
	Отиде във всекидневната. Телевизорът работеше с намален звук. Качи се по стълбите и влезе в спалнята на Джулиет. Стаята беше занемарена и въздухът беше застоял. Джулиет лежеше в леглото с ръце, събрани на гърлото, с разчорлена коса, върху обикновено безупречното й лице имаше размазан стар грим. Беше будна, втренчена изцъклено в тавана.
	— Здравей — каза Фрида.
	Джулиет не отговори. Само примигна веднъж. Фрида почти чу как миглите й проскърцват при допира с бузата.
	— Добре ли си?
	Майка й издаде някакво подобие на смях, което повече приличаше на ръмжене, но не отмести втренчения си поглед от тавана.
	— Това беше смешно. Умирам, или си забравила?
	— Как се чувстваш?
	— Нещо расте в мозъка ми.
	— Знам.
	Джулиет завъртя лице към нея и я фиксира с остър, умен поглед.
	— Защо се върна?
	— Може да говорим за това по-късно. Кажи ми сега какво не е наред.
	— Бях наред, преди да дойдеш. Сега умирам.
	— Ти умираше, преди да дойда — започна Фрида, после спря. Какъв смисъл имаше? — Боли ли те? — попита вместо това.
	— Понякога — каза Джулиет с нисък, гневен глас. — Понякога, Фрида, по-добре е да не _знаеш_. Да не знаеш за мозъчния си тумор или за съпруга си, или какво мислят приятелите ти, или какво се е случило на дъщеря ти, когато е била на шестнайсет. _Не искам да знам._
	— Но…
	— Не желая. Да ми чешеш носа. — Стресна се леко от думите си. — Скоро ще започна да се лигавя — каза тя, — и да дрънкам безсмислици.
	— Искам да поговорим за режима ти и какво са ти казали лекарите…
	— Аз не искам — сряза я майка й. — Не искам да говоря за това и не искам да говоря с теб. Ти носиш само нещастие.
	Това толкова се доближаваше до мнението на Фрида за себе си, че тя не отговори, просто притисна основата на носа си с палец и показалец и изчака чувството на безпомощен гняв да утихне.
	— Махай се — каза Джулиет с изхлипване, което приличаше повече на спазъм при гадене. След това с глас, различен от обичайния, изрече: — Върви на майната си и ме остави на мира.
	Фрида зяпна от изумление, никога не бе чувала майка си да ругае. Самата Джулиет също изглеждаше изненадана.
	В този момент телефонът в джоба на Фрида започна да вибрира. Тя го извади и видя изписан непознат номер.
	— Отговори — каза Джулиет.
	Фрида чу дрезгав глас, който не разпозна.
	— Фрида?
	— Да.
	— Обажда се Люис. Люис Темпъл.
	Завъртя се, за да не я гледа майка й, и погледна през прозореца, където дъждът блъскаше върху стъклата.
	— Някой спомена, че си се върнала — каза той. Върнала, сякаш ми е било писано да се върна, помисли си тя. — И че си питала за мен. Затова взех номера и реших да ти звънна.
	Ева, помисли кисело Фрида. А може би Ванеса или дори Юън. Макар Люис да не беше наистина част от тайфата им — беше по-голям, вечно напушен и по-беден — това беше Бракстън, където всеки познаваше всекиго и новините се разнасяха из града на неуморните криле на клюката.
	— Може ли да ти звънна след няколко минути? — попита Фрида.
	— Защо не? Минаха цели двайсет и три години, какво са няколко минути повече?
	Фрида изключи телефона и се обърна към майка си.
	— Да ти донеса ли нещо?
	Джулиет повдигна рамо.
	— Може би малко чай? Кога яде за последно?
	Последва ново помръдване на рамото и враждебен поглед.
	— Тогава ще ти донеса чай и препечена филийка.
	— Махай се, Фрида.
	— Това ли искаш?
	— Да.
	— Добре.
	Отиде в малкия кабинет на Джулиет и позвъни на Люис.
	— Е — каза той, — какво правим сега?
	— Искаш ли да се видим?
	Последва мълчание. Тя чу драскане на клечка кибрит, дълбоко поемане на дъх и си представи как страстно всмуква дима в изгорелите си дробове, как страните му хлътват, а по долната устна остават късчета тютюн.
	— Защо не? — отговори той. — Кога?
	— Какво правиш сега?
	— Тръгнал съм на адрес. Но винаги мога да се отклоня за малко. В името на доброто старо време.


	Долу намери Джоузеф, застанал пред мивката да се занимава със съдовете. Изглеждаше доволен, все едно си е у дома.
	— Тръгваме си — каза Фрида.
	— Ама ние тъкмо дойдохме.
	— Знам. Но тя не ме иска тук. А има и нещо, което трябва да свърша. Уговорих си среща с един човек. Ти можеш да се върнеш в Лондон. Много ти благодаря, Джоузеф.
	Той поклати глава.
	— Аз оставам тук. — Посочи около себе си. — Правя нещата по-хубави за болната ти майка.
	— Тя не е в много добро настроение, Джоузеф.
	— Аз оставам и я развеселявам. Правя супа с ечемик. Ти се върни после.
	— Но ти дори не я познаваш!
	— Оставам — повтори той.
	Фрида се предаде.


	С Люис се бяха уговорили да се срещнат в кафенето, където бе влязла след посещението си в полицейското управление. Макар че то не беше неговият тип място. Веднага щеше да намрази захаросаните пейзажи по стените, а и не си падаше по чая и кифличките. Пристигна преди него. Жената, която й сервира първия път, беше пак там и веднага я позна. Фрида си поръча каничка чай и парче кекс.
	Три жени, отрупани с книжни пазарски торби и с мокри от дъжда коси, нахлуха шумно през вратата. След тях, като остави вратата да се затръшне зад него, влезе висок мъж с рижа коса и бледо лице, прорязано от бръчки. Носеше дълго палто и шал, увит няколко пъти около врата. Фрида си помисли, че прилича на някаква кръстоска между човек на изкуството и бездомник. Той се огледа, очите му се плъзгаха от маса на маса, докато не спряха върху Фрида. Тогава се усмихна.
	По-късно Фрида се опита да определи емоциите, които минаха през нея, когато осъзна, че този прегърбен, мършав мъж е Люис. Усети някаква тъга при вида на това, в което го бяха превърнали годините. Спомни си го такъв, какъвто беше последния път, когато го видя — здрав и красив, с гъста коса и бели зъби, с елегантни дрехи втора употреба. Видя се през очите му — привилегированата Фрида Клайн от средната класа, седнала в това шикозно малко кафене с чаша чай в ръка. Опита се да не променя израза на лицето си.
	— Благодаря ти, че дойде. Сигурно целият си мокър.
	— За времето ли ще си говорим?
	Той повдигна подигравателно вежди и без да свали нито палтото, нито шала си, седна и протегна крака в изтъркани кадифени панталони. Усети, че той прави преднамерено шоу от износените си дрехи, от сбръчканото си лице, от бедността си и я предизвиква да реагира.
	— Как си?
	— Имаш предвид откакто се видяхме последния път?
	Той отново се засмя. Тя почти чу как дробовете му пукат. Зачуди се каква ли дрога взема сега. Едно време експериментираше с всичко, което му попаднеше подръка, търсеше забрава. Тя си помисли, че това безразсъдство е било част от блясъка му. Сега изглеждаше единствено похабен, смачкан от живота.
	— Ами, да.
	— Кажи първо ти. Макар че като гледам, добре си се справила.
	— Сега съм психотерапевт.
	— Аз съм електротехник.
	— Винаги си бил добре с точните науки. Живея в Лондон.
	— Аз пък тук, наблизо.
	— Значи така и не се накани да заминеш?
	— Все още не.
	Фрида махна на сервитьорката.
	— Чай? — попита тя Люис.
	Той направи гримаса.
	— Окей.
	— Сладкиш?
	— Без сладкиши, Фрида.
	Начинът, по който изрече името й, я върна за миг в миналото и тя го видя като млад. За миг споменът я зашемети.
	— Майка ми умира — каза тя.
	— Така ли? Съжалявам. Ама как ме мразеше.
	— Мислеше, че ме отклоняваш от правия път.
	— Е, може и да съм. Макар винаги да съм мислил, че ти беше водачът. Аз просто те следвах, накъдето поведеш.
	Внезапно двамата се спогледаха с усмивка. За миг Фрида се замисли колко е странно, че с този съсипан мъж се чувства много по-уютно, отколкото с останалите хора от миналото й.
	— Ще идвам редовно — продължи Фрида. Искам да се видя с хората, които познавах. — Не й харесваше да подвежда Люис, но се сети за Беки, затова не се отказа. Има някои неща от миналото, които ме безпокоят.
	— Недовършена работа.
	— Какво искаш да кажеш?
	— Защо избяга?
	— Сложно е.
	— От кого избяга? От старата си майчица? От мъртвия си баща? От мен? От мен ли избяга?
	Той повдигна въпросително вежди. От ъгълчето на едното му око се спускаше миниатюрен белег. Сигурно от сбиване или падане.
	— Вероятно от всичко изброено. — Че и от още един, помисли си тя.
	— Без да дадеш обяснение.
	— Не можах да намеря нужните думи.
	— И така ти тръгна по своя път, аз — по моя.
	Чаят пристигна и те изчакаха жената, която го сервира, да се отдалечи.
	— Нещата малко по малко се разбулват — каза Фрида предпазливо.
	— Каквото и да означава това.
	— Просто се чудех. — Не можеше да измисли начин да подхване темата по-деликатно. — Малко преди да си замина, у нас имаше обир. — Не си спомняше точно какъв претекст бяха използвали полицаите при разследването. — Помниш ли?
	— Не — поклати глава той. — Не, не мисля. Само някакви смътни спомени. Но имах няколко сблъсъка с полицията през годините. — Усмихна се, зъбите му бяха развалени. — Може би всичко се е омесило в главата ми. Какъв обир?
	— Някой влезе в къщата — каза Фрида. В ума й изникна споменът за стъпки в стаята, дъха върху лицето й, телевизора долу.
	— И какво общо има това със заминаването ти?
	— Исках да знам дали си спомняш. Размишлявам за всичко, опитвам се да си изясня нещата. Онзи концерт на групата „Безкраен четвъртък“, на който отидоха всички.
	Люис я погледна неуверено.
	— Няма никакъв смисъл да ме караш да си спомням подобни неща — каза той почти подигравателно. — Как мога да знам какво съм правил преди двайсет и кусур години? Унищожих повечето от мозъчните клетки, които имах.
	— Ти обичаше тази група.
	Той тихо затананика нещо, което Фрида предположи, че е от някаква тяхна песен, после спря и я погледна, смръщил чело въпросително.
	— Щях да идвам с теб — продължи тя. — Беше най-великото нещо, което се случва в Бракстън от… ами вероятно откак онази вещица е била изгорена на кладата. Но точно преди това се скарахме жестоко.
	— Доста се карахме.
	— Тази кавга беше най-лошата.
	— И за какво беше?
	— Не си спомням. Помня само, че си казахме ужасни неща. — В ума й неочаквано изникна сцена: Люис, застанал срещу нея със стиснати юмруци, а момчешкото му лице — изкривено от ярост и страдание. — Избягах побесняла, прибрах се и си легнах.
	— А аз отидох на концерта без теб. — Гласът му внезапно утихна, стана почти нещастен. — Помня го все едно е станало вчера.
	— Помниш ли самия концерт?
	— Някакви моменти, но всичко ми е объркано. Но теб те помня. Дребни неща. Помня онази екскурзия с колелата. Ти беше направила сандвичи с конфитюр и стар бял хляб и се покатерихме на някаква скала, и гледахме морето, докато ги ядяхме, после направих един джойнт и имаше чайки, които се спускаха към нас. Беше хубаво. Един от онези хубави дни, които завинаги остават с теб. — Той разтърси леко глава, като човек, който иска да се отърси от нежелана мисъл. — Помня още как веднъж ми каза, че нищо не може да застане между нас. Че сме по-силни.
	— Наистина ли?
	— И после изчезна. — Той щракна с пръсти.
	Трите жени погледнаха любопитно към тяхната маса.
	— Помня и друго. В някакъв ден ме целуваш на гробището, след това спираш да ми говориш без никакво обяснение и после изчезваш. Можеше да е било само сън, само че бях запазил една от тениските ти. Обичах да я мириша и да си мисля къде на майната си изчезна Фрида?
	— Съжалявам — каза тя и продължи да го гледа спокойно.
	— После малко по малко споменът за теб избледня. А сега ето те тук. Нямам никаква представа защо пожела да се видим отново.
	— От известно време се връщам към периода, преди да замина и искам да си разясня какво точно стана. Какво мислеше за приятелите ми?
	Той се взря в нея.
	— Какви са тези глупости? Бях на осемнайсет-деветнайсет. А ти беше на колко? Шестнайсет? Надявам се да си била на шестнайсет.
	— Когато заминах, вече бях.
	— Харесвал ли съм приятелите ти? — Той имитира подигравателно гласа й, тонът му беше станал враждебен. — Не особено, като толкова искаш да знаеш. Джеръми от скъпарското училище, който все още беше влюбен в теб и ме гледаше заплашително, като че ли аха-аха ще ми се нахвърли, оня подлизурко Час не-знам-кой-си.
	— Латимър.
	— Точно той. Що за име е това? И оня, другия, дето се правеше на клоун.
	— Юън?
	— Юън. Да. И онова момиче с него. Господи, всичко се връща в главата ми. И Мади — така ли се казваше? Дето винаги се опитваше да накара момчетата да се влюбят в нея. Големи очи, готини цици. — Искаше да я ядоса, но тя не реагира. — Тя май не те харесваше много-много?
	— Възможно е. — А сега още по-малко, помисли си Фрида.
	— И рижата Ева — продължи той. — Но Ева я харесвах.
	— Тя ми каза.
	— Наистина ли? — Отново онзи смях, от който ставаше още по-тъжен и съсипан. — Да можеше да ме види сега! Горката Ева.
	— Защо да е горката?
	— Тя ме обичаше, Бог да я поживи, или поне мислеше, че ме обича, а аз обичах теб, а ти — е, ти не обичаше никого, нали така?
	— Не знам.
	— Обичаше баща си, ето това е. Никой от нас нямаше истински шанс.
	Фрида погледна абстрактната картина на отсрещната стена, онази, която изглеждаше като турски килим. Това ли беше истината?
	— Трябва да тръгвам — каза той. — Чакат ме неща за вършене. Да монтирам контакти, да поправям електрически инсталации.
	Размърда се на стола, потупвайки джобовете си, сякаш проверява за телефона и ключовете.
	— Ожени ли се?
	— Да. И после още веднъж.
	— А сега?
	— Не се оказах добър съпруг. — Вече не се усмихваше, гледаше я с присвити очи. Всеки път, когато се добера до нещо, което искам, успявам да го съсипя.
	— Имаш ли деца?
	— Момче. На петнайсет. Самият аз бях момче, когато момичето забременя, а тя беше още по-малка и от мен. Голяма грешка беше, но, господи, влюбих се в него в мига, когато се роди. Не го виждам толкова често, колкото ми се иска. Майка му не разрешава.
	— Защо?
	— Знаеш. Обичайните неща.
	— Наркотици?
	— И лошият ми характер като цяло. Макар да не мисля, че някога съм се държал зле с Макс. Той винаги е бил единственият ми шанс за нормален живот. Но тя беше ядосана и искаше да ме накаже, не я обвинявам. Знаеш как е.
	— Съжалявам.
	— Е, това е. Живот. — Той сви рамене под тежкото палто. — И ти си сама.
	— Защо смяташ така? — попита Фрида, като си спомни лицето на Санди, когато му каза, че всичко е приключило.
	— Изписано е на лицето ти. А може би винаги си била сама.
	Люис се изправи, тя също. Не знаеше как да му каже довиждане. Той кимна.
	— Ще се видим пак — подхвърли небрежно. И после, точно преди да тръгне, каза: — Дълго време те сънувах и се събуждах разплакан. Надявам се това да не се повтори.


	Когато Фрида влезе в къщата на майка си, изпадна в шок — имаше чувството, че е сбъркала мястото. Неприятната миризма на болест и занемарен дом я нямаше. Всичко беше не само почистено и разтребено, а направо излъскано. Отиде в кухнята. Чиниите бяха подредени в редици до мивката. Миришеше на лимон и дезинфектант. Видя също и Джоузеф, напъхан наполовина в шкафа под мивката, навън стърчаха само краката му в избелели джинси и протрити тежки работни обувки. Тя побутна крака му. Джоузеф се измъкна назад, стана и изплакна ръцете си под крана.
	— Сега водата минава — каза той.
	— Мислех, че ще направиш само малко супа.
	— Проблем ли е?
	— Не, хубаво е. Направил си това, което би трябвало да направят депата й.
	Той сви нехайно рамене.
	— Просто докато те чаках.
	— Сега е време да си тръгваме.
	— Но първо ти казваш довиждане на майка си, нали?
	Фрида се почувства отново на шестнайсет.
	— Добре.
	Майка й лежеше полузаспала в леглото. Но дрехите бяха сгънати и подредени, дори косата й беше сресана. Фрида се наведе над нея.
	— Тръгвам си — каза тя. — Ще се върна след няколко дни.
	Майка й промърмори нещо.
	— Какво?
	— Този мъж. Този руснак.
	— Какво за него?
	— От общината е.
	— Не е от общината. Мой приятел е.
	— Идва всеки ден. Взима разни неща.
	— Грешиш.
	— Той краде.
	— Ще оправя нещата каза Фрида. Стана и излезе от стаята.


	В колата Фрида внезапно си спомни за писмото, което Ева бе пъхнала в ръката й на излизане. Пликът беше квадратен, бледорозов, а почеркът върху него приличаше на старателно изплетена паяжина, сякаш го е писала стара жена. Не й беше познат.
	Разлепи капачето и измъкна гланцирана поздравителна картичка. На предната страница имаше рисунка на лилии. Тя се смръщи озадачено и отвори картичката, очите й бяха привлечени първо от посланието, оформено с бароков шрифт: „С най-искрено съчувствие“ казваше то. Под него, написано със същия старателен паяжинен почерк от плика, тя прочете:
C>
	Фрида, скоро ще си сираче. Но, скъпа моя, не жали твърде много за майка си. Краят на живота е само начало на нещо друго. Тя идва при мен. Дошло е времето й. Но не и твоето, все още не.
@	Винаги твоя, Мери Ортън.
C$
	Прочете написаното още веднъж, много бавно. След това затвори картичката и за момент се загледа навън през прозореца в пейзажа, който се носеше покрай нея, обвит в мрачни ноемврийски цветове.
	Беше поздравителна картичка, подписана от Мери Ортън. Но Мери Ортън беше мъртва. Тя беше жена, която много отдавна Фрида се бе опитала да спаси, но бе пристигнала твърде късно. Лицето на умиращата старица щеше да я преследва цял живот. Самата тя също за малко да умре, ако не бе спасена от Дийн Рийв, макар и по един изключително брутален начин, с проливане на много кръв.
	Отвори отново картичката и се загледа в думите, в почерка.
	— Спри — каза тя на Джоузеф и миг след като думите излязоха от устата й, той отби от пътя и ванът спря с вой. Запищяха клаксони.
	— Да? — обърна се към нея Джоузеф, без да им обръща никакво внимание.
	— Погледни това — показа му Фрида картичката. — Разпознаваш ли почерка?
	Джоузеф я взе, доближи я до лицето си, после я отдалечи.
	— Не знам. Може.
	— Не ти ли напомня за почерка на Мери Ортън?
	— Може, Фрида.
	Гласът му беше сериозен. Познаваше Мери Ортън добре и със сигурност беше виждал почерка й поне няколко пъти.
	— Или някой го имитира.
	— Не разбирам. Изглеждаше едновременно объркан и нещастен.
	— Мисля обаче, че аз разбирам. — Тя извади мобилния от чантата и избра номер. — Карлсън, Фрида е. Трябва да те видя.


>	22

	Шаан Рейвън бе скъсала с приятеля си след четиригодишна връзка. Беше се изнесла от апартамента, който деляха, беше загубила работата си, беше направила опит за самоубийство. Но когато седна срещу Фрида в кабинета й, тя се усмихваше.
	— Наистина се чувствам много по-добре, отдавна не съм се чувствала така. Наистина. И се лекувам сама. Това трябва да правим всички в крайна сметка, нали?
	— Как се лекуваш сама? — попита Фрида.
	— Тичам всеки ден по един час и сама се юркам през цялото време. След това се чувствам много яко. Просто не можете да си представите. Освен това за първи път в живота си започнах да мисля за храненето си и го сведох до абсолютния минимум.
	— Минимум? — каза Фрида. — Какво означава това? — Плодове.
	— Плодове?
	— Не искам да оставям никакъв отпечатък. Не искам да убивам нищо, за да го ям, и нямам предвид само животните. Не искам да ям нищо, ако това означава да убия растението. Знаете ли, всички ние ядем твърде много.
	Фрида погледна младата жена пред себе си и неуравновесената й усмивка.
	— Да поговорим ли за вашия отпечатък? — каза тя.


	Карлсън и Ивет седяха в неговия кабинет, когато Фрида пристигна. Бяха прекарали няколко отвратителни часа с комисаря в обсъждане на списъка за евентуалните съкращения. Единственият човек, когото Крофърд настоя да се запази на пълно заплащане без ограничения, беше Хал Брадшо, психологът профайлър, когото Карлсън презираше, а Ивет ненавиждаше. В този момент Ивет беше изхвръкнала бясна от стаята, където се блъсна в изтормозен полицай с поднос чай в ръцете — когато се удари в земята, подносът създаде много повече бъркотия и шум, отколкото Ивет си представяше, че е възможно. Беше все така ядосана и смутена, но в допълнение имаше и мокро петно на панталона си.
	— Ивет — протегна ръка Фрида. — Как си?
	— Била съм и по-добре.
	— Толкова ли е зле.
	— Още по-зле.
	— Може би моментът не е подходящ — обърна се Фрида към Карлсън.
	— Какво има? — попита я той.
	Ивет погледна въпросително към Карлсън, после към Фрида, след това обратно към Карлсън.
	— Ами тогава ще ви оставя сами.
	Карлсън държеше картичката внимателно между палеца и показалеца си.
	— Значи мислиш, че е Дийн Рийв, който ти пише от името на мисис Ортън?
	— Да.
	— Изглежда ми малко сложно.
	— Иска да ми каже, че все още е тук.
	— И то в Бракстън.
	— Да.
	Карлсън стана и погледна през прозореца.
	— Кажи ми, ако искаш да си тръгна — каза меко Фрида.
	— Не искам.
	— Знам, че това е последното нещо, от което се нуждаеш. Но чувствах, че трябва да кажа на някого. Не — поправи се тя, — трябваше да го кажа на теб.
	— Добре. Нека отново минем през всичко, което ми каза. Първо и преди всичко, че Дийн Рийв — който отвлече Джоана Тийл, след това Матю Фарадей, и който уби младата студентка Кати Ригтън, и който всички вярваме, че се самоуби преди повече от три години — е жив.
	— Да.
	— И че той е убил Бет Кърси, за да те спаси.
	Фрида кимна.
	— И ми разправяш, че ти е казал всичко това, като ти е изпратил малко момиченце с нарциси и послание.
	— „Не беше твой ред“.
	— Добре. И че Дийн Рийв е отговорен и за изгарянето на къщата на Хал Брадшо, също заради теб.
	— Точно така би го видял той. Или би желал да бъде видяно.
	— А този път ти изпраща лилии.
	— Тяхна картинка. Да.
	— И сега той е в Бракстън.
	— Бил е там веднъж. Изпрати ми рисунка на надгробния камък на татко.
	— Сега ти е изпратил тази картичка.
	— Да.
	Карлсън потъна в мълчание, което Фрида не сметна за необходимо да наруши. Вгледа се в напрегнатото му лице, после премести поглед върху фотографията в рамка на малките Майки и Бела, която той винаги държеше на бюрото си.
	— Добре — каза Карлсън накрая.
	— Какво означава това?
	— Ще говоря с комисар Крофърд за повторно откриване на случая.
	— Наистина ли?
	— Но няма да е по твоя начин. За Крофърд и всички останали Дийн Рийв е мъртъв. Плюс това… — той се поколеба.
	— Плюс това ме мисли за луда.
	— Той не може да оцени добрите ти качества.
	— Вярваш ли ми?
	Карлсън я погледна изпитателно и за един смущаващ миг тя имаше чувството, че той вижда не лицето й, а вътре в нея.
	— Заслужава си да се разследва — в крайна сметка заключи той.
	По-късно през деня, на здрачаване, стана студено и въздухът замириса на дъжд, но Фрида нямаше никакво намерение да взема метрото или да се качва на автобус. Имаше усещането, че след провинциалните пътища, голите, кални полета, тишината, тъмнината на вечерите, най-сетне е изплувала на повърхността и отново може да диша. Щеше да се наложи да походи миля-две, но нямаше нищо против. Имаше нужда от шума, от трафика, от дима на автомобилите. Беше успокояващо да върви сред тълпи от хора, без никакъв шанс някой от тях да знае нещо за семейството й, за нея или за историята й. Когато стигна Тотнъм Корт Роуд, тя спря за момент, за да вземе решение, като преценяваше възможните маршрути и забележителности. След това се гмурна в улиците покрай университета, мина край Инс ъв Корт, после сви към стария пазар за месо, вървеше, без изобщо да ги поглежда, но усещаше тяхното присъствие, подушваше ги, чуваше ги.
	Когато наближи Ситито, сградите започнаха да се променят. Станаха по-големи, по-високи, имаше повече метал и стъкло, но сега й се сториха приветливи, почти човешки. Фрида така и не разбра защо хората се прехласват по провинцията. За нея това бяха полета, през които не можеш да вървиш, и зелени пространства, където всичко живо е изтребено със спрей или отрова. В градовете се върви. В тях се оцелява.
	Фрида спря и се огледа. Над нея се извисяваше огромна сграда от сива стомана и тъмно стъкло, в сянката, на която нищо не можеше да оцелее. Извади лист хартия от джоба си. Това беше адресът. Имаше величествен вход с логото на банка над него. Тя влезе. Зад рецепция, подобна на хотелска, стояха две жени. Бяха потънали в разговор и когато Фрида приближи, я изгледаха сякаш прекъсва нещо изключително важно.
	— Търся бар „Облаците“ — каза Фрида колебливо.
	— Зад ъгъла е — каза една от жените. — Вземете асансьора.
	— На кой етаж?
	— Има само един. Асансьорът ще ви откара направо горе.
	Страничният вход беше изненадващо малък, сякаш предназначен само за хора, които вече го знаят. Вътре един мъж в портиерска униформа я насочи към асансьора. Докато се изкачваше, всичко изглеждаше като някаква безвкусна шега, но когато вратите се отвориха, тя видя голям прозорец и светлини в тъмнината на нощта. Беше в малко фоайе, което водеше към бара. Един мъж пристъпи напред и я помоли да му даде палтото си.
	— Благодаря, няма нужда — отвърна Фрида.
	Последва кратък спор. Влизането с палта не било позволено. Както изглежда, проблемът бил със зяпачите, които идвали да видят гледката, но не си купували питие. Фрида понечи да попита какво правят със зяпачи без палта, но се отказа и му връчи своето. Веднага щом стъпи в бара, чу името си. Мъж на средна възраст седеше до прозореца, който обхващаше цялата стена от край до край. Тя се приближи и седна на масата. Той се усмихна широко.
	— Фрида. Не мога да повярвам. Изобщо не си се променила. — Вдигна успокоително ръце. — Всичко е наред. Няма нужда да си учтива. Не очаквам да ми отвърнеш със същото.
	Най-вероятно тя не би казала нещо подобно. Беше шокирана. Не толкова, защото Джеръми Сътън се беше променил или просто беше остарял — не, имаше чувството, че някой е изтръгнал стария Джеръми, изхвърлил го е и го е заменил с напълно различен човек. Петнайсетгодишният, когото тя познаваше, беше тънък като щека, с дълга тъмнокестенява коса, която постоянно отмяташе от лицето си. Лице, което беше запомнила с вечно ироничното му изражение. Надсмиваше се над себе си точно както се надсмиваше над всичко останало. Учеше във Фърнли Колидж, скъпо частно училище, което заемаше обширен комплекс джорджиански сгради с изглед към морето. Джеръми се подиграваше с униформите му, с претенциите му и със своите богати, привилегировани съученици.
	Фрида си припомни и друго негово изражение или по-скоро цял набор от изражения. Отказа да повярва, страданието и гнева, когато му каза, че иска да скъсат. Беше я бомбардирал с въпроси лице в лице, по телефона и дори в поредица от писма. _Защо? Какво направих? Има ли някой друг? Защо не ми каза, не нещо не е наред? Не можеш ли дами дадеш още един шанс?_
	Не откриваше и следа от онзи младеж в мъжа, който седеше пред нея. Беше брониран в тъмносивия си костюм на почти незабележимо райе. Беше почти плешив, което правеше лицето му прекалено голямо. Очакваше да срещне човек, който прилича на бащата на Джеръми, но мъжът срещу нея приличаше повече на дядо си.
	— Мина доста време — каза Фрида.
	— Харесва ли ти това място?
	Фрида хвърли поглед към кожените столове, бара с редиците му от различни марки малцово уиски, наредени на фона на ефектно осветление, към групичките мъже и жени в костюми.
	— Харесва ми гледката.
	— Същата стара Фрида. Мислиш, че си твърде добра за тези хора.
	— Говориш все едно сме в кухня за бедни.
	— Просто всички си вършим работата. Едва ли искаш да ти изнасям лекция за това, че британската икономика зависи от хора като нас.
	— Прав си — отговори Фрида, — не искам да ми изнасяш лекции.
	— Можех да те поканя в офиса си. Но той щеше да ти се стори още по-абсурден.
	— Какво да ти взема? — попита го Фрида. — Защото аз съм тази, която те покани тук.
	— Не ставай смешна. Сега си на моя територия. Да взема ли бутилка вино?
	— В момента пия лекарства — каза Фрида, което беше вярно и й даваше удобен повод да откаже. Просто нямаше сили да обсъжда какво ще пие. — Вода ще е напълно достатъчно.
	Джеръми отиде до бара и се върна с вода за Фрида и чаша вино за себе си.
	— Взех ти газирана — обяви той. — В чест на срещата. Двайсет и три години. Изчислих ги по пътя насам.
	И двамата отпиха от чашите си.
	— Ще попиташ ли как съм? — попита я той.
	— Как си?
	— Ами как, появяваш се изневиделица и сега седиш насреща ми и ме гледаш неодобрително. Знам, че вероятно би трябвало да е носталгична среща, но ми се струва, че по-скоро е нещо като кратко връщане в миналото, и не ми харесва. Та значи как съм? Женен съм за очарователна жена на име Катрина от тринайсет години и имаме две дъщери — едната на девет, другата на седем години.
	— Поздравления.
	— Може дори да я познаваш. Учеше в гимназията на Бракстън.
	— Наистина ли? — изненада се Фрида.
	— Катрина Йънг. Дълга тъмна коса. Във випуска след теб. Излизах с нея, когато бях последна година в колежа, и се събрахме отново след университета.
	— Не си я спомням.
	— Тя ще ходи на онази училищна среща. Обещах й да ида с нея. Ти ще дойдеш ли?
	— Вероятно.
	— Знам какво си мислиш. Мислиш, че вече съм на средна възраст.
	— Все още сме твърде млади, за да сме на средна възраст.
	— Четох за теб — каза Джеръми. — Затова е измислен Гугъл. Имала си драматични моменти.
	— Нещата се преувеличават.
	— И си доста противоречива личност. Сигурно си дошла заради криминален случай? Това да не е част от разследване?
	— Ходих в Бракстън.
	— Назад към корените?
	Фрида остави чашата си и погледна през прозореца. Съзнаваше, че гледката би трябвало да я заинтересува повече, но всъщност имаше единствено усещането, че гледа Лондон по телевизията. После върна вниманието си върху Джеръми.
	— Всичко, което каза дотук, беше саркастично или заядливо, но не разбирам защо.
	— Отивам да си взема нещо друго.
	— Още не си изпил първото.
	Джеръми изпразни чашата си, отиде на бара и се върна с пълна.
	— След като уговорихме срещата, си обещах, че има нещо, което няма да кажа, а сега съм на път да го направя. Ти беше първата ми любов и никога след това не съм чувствал същото към друга.
	— Бяхме на петнайсет.
	— Да не казваш, че петнайсетгодишните не изпитват истински чувства?
	— Преливат от чувства. Но те са, за да добиват познания, да опитват.
	— Значи аз съм бил едно от нещата, които си опитвала.
	— Самият ти ми каза, че имаш жена и две дъщери. Това е нещо, с което можеш да се гордееш.
	— Нищо не знаеш за живота ми. Не мисля, че е минал и ден, без да се сетя за теб. Вероятно дори не разбираш какво означава това. Обзалагам се, че никога не си потърсила _името ми_ в Гугъл.
	— Разбира се, че го направих. Нали така те открих.
	— Искам да кажа през годините.
	— Оставих Бракстън и всичко, свързано с него, зад гърба си.
	— Това е просто друг вид вманиачаване.
	— Вероятно си прав. Но се върнах. Майка ми е болна.
	— Съжалявам. Много я харесвах.
	— Да. — Тя си спомни как след скъсването Джеръми беше звънял не само на нея, но и на майка й. — Но бих искала да поговорим за нещо друго.
	— За какво?
	— Помниш ли концерта на групата „Безкраен четвъртък“?
	— Оня в голямата зала?
	— Да.
	По лицето на Джеръми се разля усмивка.
	— Ама страхотни времена бяха. Защо питаш? Помниш ли танците в пътеките между редовете?
	— Не бях там, но ти си бил. Тогава се случи нещо, в което бях замесена.
	— Това не го помня. По онова време вече бяхме скъсали, не си забравила, нали?
	— Не бяхме заедно, но ти си го спомняш. Полицията разпитваше хората. Човек не забравя, че е разпитван в полиция.
	— Помня, че ми зададоха няколко въпроса. Но нищо не излезе. За какво става дума?
	— Искам да поговорим за онази вечер. Какво прави тогава, с кого беше?
	Джеръми отпи от виното си, този път по-бавно.
	— Представях си тази вечер по-различно. Мислех, че може да поръчаме шампанско и че ти ще видиш у мен това, което видя, когато бяхме на петнайсет.
	— Помня някои от нещата, които видяхме един в друг, когато бяхме на _четиринайсет_ — каза Фрида. — Но нещата се променят. Сега те моля за помощ. Ако не можеш да ми помогнеш, просто кажи.
	Джеръми изпи последната глътка вино. Извади банкнота от двайсет лири и я нави леко така, че да влезе в чашата.
	— Трябва да помисля — каза той.
	— За какво има да мислиш?
	— Имам нужда от малко време. Ще трябва да дойдеш у нас. Ще ти се обадя.
	Изражението му се беше променило. Фрида внезапно осъзна как изглежда той, когато е в офиса си. Ясно беше, че срещата е приключила.


>	23

	Фрида седеше до огъня с котката, свита в краката й.
	Мислеше за Джеръми, за твърде голямата му глава и скъпия костюм. Опита се да ги свърже с момчето, което познаваше и — да, — беше обичала по някакъв начин, макар сега да й се струваше невъзможно. Приличаше й на далечен, кошмарен сън. Джеръми каза, че никога не е имал толкова силни чувства към друга след нея, но то се дължеше на факта, че това бе първа любов и за двамата. Всъщност той изпитваше носталгия по новото, неизпитвано до този момент чувство. Седнал в някакъв офис по високите етажи на бюро, което вероятно е лъскаво и огромно като роял, той с копнеж си спомня петнайсетгодишното си _аз_. Но когато тази вечер тя погледна в очите му, изобщо не видя онова момче. Къде се беше дянало?
	Загледа се втренчено в пламъците на огъня, докато накрая вместо тях започна да вижда лица. Лицата от тайфата преди двайсет и три, двайсет и четири години. Всички седяха в кръг върху тревата на брега на реката в Бракстън и беше пролет. Фрида помнеше ясно очертаните сенки на листата по земята, топлината на въздуха, шума на реката, която се плискаше покрай тях. Сякаш и сега беше седнала там, боса, с кръстосани крака, с пусната коса, която се вее около лицето й.
	Срещу нея седи Час Латимър с дългата му червена коса и бледосините очи със странно малки зеници, които му придават вид на диво животно. Хищник. В ръката си държи джойнт и дърпа от него тържествено, сякаш изпълнява религиозен ритуал и той е първосвещеникът, после го подава на човека вляво. Кой е това? Да, Ванеса Бъсок, сега Ванеса Шоу, разбира се. Блестящата й кестенява коса пада като завеса върху половината лице, облечена е в прилепнали къси шорти. Взема джойнта нервно, не знае какво да прави с него, но няма смелост да откаже, опитва се да имитира начина, по който Час го държеше полускрит в шепата си, после започва да кашля, защото задържа дима в устата си, без да го вдишва, и го подава прекалено бързо на Юън, който седи до нея. Юън тактично отклонява вниманието от нея, като се присмива на собствената си непохватност и ненаситната си жажда за нови изживявания. Не му пука, че изглежда глупаво, че начинът, по който пелтечи, изобщо не е забавен. Обръща се и се усмихва на Фрида, която седи до него — нетърпелива, момчешка усмивка. Тя поклаща глава. Не защото не иска да пуши, по-скоро ненавижда идеята, че се очаква всички да се включат и да се чувстват неудобно, ако откажат. Среща подигравателния син поглед на Час Латимър и го издържа, докато накрая той повдига рамене и отмества очи.
	От другата страна на Фрида седи Джеръми. Усеща момчешката му топлина, погледа му върху себе си. Опитен пушач е. Не е част от групата, там е само заради нея, но определено е един от готините — строен, хубав, уверен, грънч. Ръката му, тази, която не държи джойнта, се плъзва около нейната. Кой е следващият? Да, Ева. От слънцето луничките й се открояват още по-ярки, червената й коса блести. Всички харесват шантавата по момчешки Ева. У нея има нещо невинно, което я прави безкрайно симпатична. И всички мислеха, че тя и Юън ще станат гаджета, така добре си пасваха.
	До Ева седи момиче, което взема джойнта с леко повдигане на веждата, сякаш казва: „О, добре де, защо пък не?“. Кое обаче? Фрида се взря смръщено в миналото си, сякаш се опитваше да види. Мади? Не, Мади никога не е била част от тайфата. Момиче с тъмна къдрава коса, доста стеснително, но с широка усмивка, която прави трапчинки на бузите й. Сара Мей — името изникна внезапно в главата на Фрида. Разбира се. Как е възможно да я забрави? Блестяща с езиците. Обичаше конете, както и Фрида преди толкова много години. Няколко пъти бяха яздили заедно из ливадите. В паметта й изскочи спомен — езда по килим от зюмбюли през пролетта, Сара Мей зад нея на космат, късокрак шарен кон.
	Без много да мисли, Фрида извади телефона си и звънна на Ева. Тя й отговори със завален глас. Май беше пияна, но весело пияна.
	— Какво стана със Сара Мей?
	Усети, че настроението на Ева внезапно се промени.
	— Не знаеше ли? Изобщо ли не си чула? Тя умря.
	— Не съм чула — каза Фрида.
	— Беше ужасно, просто ужасно. Толкова млада.
	— Колко млада?
	— На осемнайсет.
	— Как умря?
	— Точно това е ужасното, Фрида. Самоуби се.
	— Защо?
	— Никой не знае. Никой нямаше представа, че е била депресирана. Но сигурно трябва да е била.
	— Как?
	— Обеси се.
	Също като татко, помисли Фрида. И както всички са убедени, че е направила Беки.
	— Точно преди последните изпити. Хората мислеха, че това трябва да има нещо общо със самоубийството й. Беше напълно безсмислено.
	— Да.
	— Сприятелихме се с нея, след като ти замина. Беше твой заместител до известна степен. Но нямам никаква представа защо го направи. Често съм си мислила дали не бих могла да й помогна.
	— Хората винаги мислят така, когато някой се самоубие. Взират се назад и се опитват да видят как биха могли да го предотвратят. Обикновено не е било възможно, но това не е утеха.
	— Училището учреди награда на нейно име — „Награда за езици Сара Мей“. Амелия на Ванеса и Юън я спечели миналата година. Почувствах се много странно, когато отидох у тях и я видях на полицата над камината.
	Някой звънеше на вратата. Фрида остави огъня, все още притиснала телефона до ухото си, и отиде да отвори. Отвън стояха Джак и Клои, хванати ръка за ръка, а на лицата им бяха изписани почти еднакви усмивки на притеснено очакване. Фрида забеляза, че Клои е обръснала половината си глава, а косата на Джак е оформена в стърчащ нагоре перчем. Приличаше на изнервено какаду. Фрида ги покани с жест да влизат.
	— Родителите й още ли живеят там? — попита тя Ева, докато затваряше вратата.
	Забеляза, че Клои не избърса калните си обувки на изтривалката пред вратата и остави палтото си да се свлече на пода. Това момиче никога не забелязваше бъркотията, която създава около себе си.
	— Тя имаше само баща. Майка й умря, когато беше на седем. Не помниш ли?
	— Вярно — каза Фрида, докато влизаше във всекидневната след Клои и Джак. — Сега си спомням.
	— Мисля, че той просто се разпадна след случилото се. Жена му, а после и дъщерята. Последно чух, че е в онзи дом до морето. Името му е нещо-си-и-гледка-накрая. Беше много по-възрастен от другите родители, приличаше на дядо, значи трябва да е доста древен сега.
	— Какво си спомняш? — попита Клои оживено, когато Фрида приключи разговора.
	Изглеждаше превъзбудена и трескаво се притискаше до Джак, сякаш не би могла да стои изправена без неговата подкрепа.
	— Миналото — Фрида се взря в пламъците. — Миналото се връща.
	На следващия ден имаше повече пациенти от обикновено, защото беше изтеглила някои часове заради дните, които прекарваше в Бракстън. Последните два сеанса бяха с Джейн, жената на средна възраст, чийто син се беше самоубил, а след нея с Джо Франклин. С течение на годините Фрида опозна Джо. Усещаше настроението му още щом прекрачи прага на кабинета й. Понякога беше отпуснат, с увиснали рамене и сведени надолу очи, а друг път походката му беше лека, гледаше я право в очите с открито лице. Достатъчно й беше да погледне как са вързани връзките на обувките му, как са закопчани копчетата му, как е сресана косата, дали дрехите са чисти, или мръсни. Много често той седеше срещу нея и мълчеше, а Фрида не нарушаваше мълчанието. Имаше дни, когато то беше болезнено и изпълнено с отчаяние, което потискаше и двамата, но имаше и други дни, когато беше замислено, дори отморяващо. Днес беше спокоен и уморен. Човекът беше бойно поле за депресията, която го опустошаваше, а после се оттегляше само за да събере сили да го нападне отново.
	Джо си тръгна в четири часа и Фрида изчака само няколко минути, преди да излезе и тя. Щеше да запише бележките си за него по-късно вечерта. Запъти се бързо към метростанция Холбърн, после взе влака за Бетнъл Грийн. Макар че беше напълно възможно той да не е там.
	Предишната вечер бе погледнала какво има в Гугъл за Грег Холсли и откри, че сега е директор на гимназия някъде по средата между Бетнъл Грийн и Майл Енд — голямо училище в беден, западнал район, славило се с лошо име в миналото. Но прочете, че новият енергичен директор е обърнал нещата. Прегледа бегло статиите, които споменаваха името му или го цитираха, и разгледа няколко от последните му снимки — изправен на подиума на някаква конференция, заедно с ученици в деня на обявяването на резултатите от последните изпити с усмивка върху безспорно привлекателното му лице. Беше само десетина години по-стар от нея, а изглеждаше млад и енергичен.
	Грег Холсли — учител по история, неин класен последната година, завоевател на момичешките сърца. Името му беше издълбано върху стотици чинове и маси с връхчетата на пергели от лудо влюбени ученички. Момчетата също го харесваха, защото не му пукаше какво мислят за него учениците, обичаше спорта и беше забавен. Фрида отново го видя застанал пред класа или седнал на края на масата да поклаща крак, успявайки да изглежда едновременно театрално отпуснат. Винаги носеше костюми с ризи с отворена яка или тишърт отдолу, меки кожени обувки и кожена лента на китката. Имаше гъста тъмна коса, която носеше дълга до яката на ризата, и леко набола брада. Идваше от Дъблин и начинът, по който леко заваляше думите, му придаваше допълнително обаяние, гласът му оставаше мек дори когато беше ядосан, което го правеше още по-плашещ. По негово време броят на учениците, които записваха история, скочи драстично.
	Докато крачеше към училището, Фрида се опита да си припомни кога го видя за последен път, но не успя. Имаше блед, вероятно измамен спомен за аромата му на дим и подправки и за начина, по който бе поставил ръка на рамото й, след като баща й се самоуби. Беше й казал, че ако има нужда да поговори с някого, той е насреща. Но тя не бе имала нужда да говори, а още по-малко с Грег Холсли, с когото всичките й приятелки искаха да имат някакви по-специални отношения. Училището беше комплекс в необруталистичен стил, който изглеждаше като малък град. Повечето от учениците си бяха отишли, макар някои още да се размотаваха по игрището и около вратите да имаше групички, които разтваряха и пушеха. Жена от портиерната натисна бутон, вратата се отвори, Фрида влезе и попита дали може да говори с Грег Холсли.
	— Очаква ли ви?
	— Бихте ли му казали, че Фрида Клайн е тук и би желала да го види за няколко минути? Фрида Клайн от Бракстън — добави тя. Вероятно нямаше да си спомни коя е дори и с тази подробност.
	Жената посочи с ръка към стол на няколко метра от портиерната. Фрида не седна. Огледа художествените творби, изложени във фоайето, както и съобщенията за правилата на безопасност, после кимна на много пълно момче, което стоеше от другата страна на стъклото.
	— Мистър Холсли ще ви приеме — каза портиерката. Гласът й изразяваше разочарование. — Оттук, моля.
	Минаха през двойна врата и тръгнаха по коридор. Въздухът миришеше слабо на застояла пот. Жената почука на зелена врата.
	— Влезте — провикна се отвътре глас.
	И там, след двайсет и четири години, видя Грег Холсли, с широка усмивка на лицето, седнал зад разхвърляно бюро в голяма, добре отоплена стая. Минало и настояще се сляха в едно, той изобщо не се беше променил. Джеръми Сътън беше оплешивял и напълнял. Люис беше измършавял и занемарен, но Грег Холсли си беше останал строен, тъмнокос, с бели зъби, хубав. Фрида обхвана с поглед сиво-зеления му костюм, брачната халка на лявата ръка, снимката на две малки момченца, поставена в рамка на полицата зад него, сребърните нишки в косата му и наболата брада.
	— Здравей — каза тя, докато влизаше в стаята.
	Той се изправи с гъвкаво движение и протегна и двете си ръце.
	— Фрида Клайн — прозвуча познатият напевен глас. Всички се обръщаха към нея с пълното й име, когато я видеха за първи път след толкова много години, помисли си Фрида, сякаш това придаваше по-голяма значимост на завръщането й. — Кой би си помислил? Д-р Фрида Клайн.
	— Благодаря, че ме прие, Грег. — Беше й абсурдно трудно да го нарече така. В Бракстън той винаги беше мистър Холсли.
	— И през ум не би ми минало да откажа. Заповядай. — Заобиколи бюрото си. Ще седнем, нали? Посочи към два фотьойла. — Да пийнем чай. — Натисна бутон на телефона върху бюрото и каза — Дон? Може ли два чая? В големи чаши, не в чаени. Благодаря ти. И някакви бисквити? — Усмихна се на Фрида.
	Тя свали палтото си и двамата седнаха във фотьойлите един срещу друг. Колената им почти се допираха.
	— Колко време мина? — попита той.
	— Почти двайсет и три години.
	— Двайсет и три години — повтори той. — Хъм, странно нещо е времето. Тези двайсет и три години бързо ли минаха, бавно ли? — Питаше не толкова нея, колкото себе си, смръщил вежди. Погледна я и й отправи прословутата си усмивка. — Много неща са се случили и на двама ни през това време, Фрида. Обаче те помня много добре. И, разбира се, срещах името ти.
	— Вероятно аз те помня по-добре.
	— Ще се изненадаш. Ти и твоята приятелка с червената коса. Виждам ви и сега. Бяхте доста страшни, да знаеш.
	— Не мисля.
	— Умни и красиви.
	Фрида го изгледа хладно. Дразнеше се от хора, които съзнават, че са обаятелни.
	— Бях тийнейджърка и много объркана — отвърна Фрида.
	— Разбира се. Баща ти. Голяма трагедия.
	Вратата се отвори и в кабинета влезе много висока, много слаба жена с поднос, който сложи на ниската масичка.
	— Два чая — каза тя. — И вашите любими бисквити, мистър Холсли.
	— Кога напусна Бракстън? — попита го Фрида, когато вратата се затвори отново.
	— Юли 1991-ва. Поех заместникдиректорското място в училище в Кеймбриджшър, после станах директор на прогимназия, а след това се преместих тук. Но не за това си дошла да ме видиш.
	— Не. — Замисли се какво да каже. — Прав си. Не се отбивам след двайсет и три години просто за да видя как си.
	— Макар да би било приятно. — Той вдигна чашата си, но не отпи от нея. — С какво мога да ти помогна?
	— Заминах от Бракстън доста неочаквано.
	— Помня.
	— Наскоро се върнах и се опитвам да проясня спомените си. Заради собственото ми спокойствие преди всичко — добави тя. — Връщал ли си се някога?
	— Да. Баща ми е в старчески дом наблизо, така че всъщност доста често съм там.
	— Странно изживяване е да се върнеш след толкова време. Срещнах хора, които познавах, и се опитвам да си изясня картината. По-специално около времето, когато реших да замина.
	— Не виждам с какво бих могъл да ти помогна, Фрида, макар да разбирам отлично желанието ти да се помириш с миналото си.
	— Имах група приятели, с които напълно загубих връзка. Спомняш ли си някой от тях? Вече спомена Ева — червенокосата. Но там бяха и Люис Темпъл, Юън Шоу. Ванеса Бъсок, Час Латимър.
	— Него поне помня — засмя се Грег.
	— Защо?
	— Беше русокос, арогантен.
	— Мисля, че добре го обрисува.
	— Учителите разправяха, че щял да стане водач на култ.
	— Наистина ли?
	— Какъв е сега?
	— Все още не знам. Но си прав, той обичаше властта. Като погледна назад, виждам колко разнородна е била тайфата ни. Дали си го забелязал навремето?
	— Бяхте деца — каза любезно Грег и повдигна рамо.
	— Да, също и Сара Мей — добави Фрида.
	Сигурна беше, че не бърка. Зърна лека, почти сладострастна усмивка на лицето му, последвана от предпазливо изражение и между тях се издигна преграда. И така: между Грег Холсли и Сара Мей се бе случило нещо. Горката невинна Сара Мей с трапчинките, която отдавна беше мъртва. — Не си я спомням.
	— Би трябвало.
	Гласът му стана още по-мек, още по-бавен.
	— Беше толкова отдавна.
	— Самоубила се е в месеца, когато ти си заминал.
	— Значи е била Сара Мей, така ли? Помня, че стана нещо трагично, но съм забравил името. Бедното момиче. Каква загуба.
	— Откриха ли защо го е направила?
	— Не мисля. Но едва ли аз съм човекът, когото трябва да питаш.
	— Ти си й бил класен.
	— Така ли?
	— Да.
	— Не знам защо се е самоубила. Тези неща често остават загадка. Но ти го знаеш, защото това е работа ти.
	— Ева твърди, че било заради стреса от изпитите.
	— Напълно възможно.
	— Виждал ли си я извън училище?
	Той се втренчи в нея. Никой от двамата не сваляше поглед и в стаята се трупаше почти осезаема враждебност.
	— Не.
	— Била е просто една от ученичките ти? — Видя как кокалчетата на пръстите, обвили чашата му с недокоснат чай, побеляват.
	— Никой от моите ученици не е „просто още един ученик“.
	— Макар само на петнайсет, тя те обожаваше.
	Сега вече Фрида видя студенина в изражението му.
	— Много съжалявам за това, което се случи с нея, но тийнейджърките често си падат по учителите си.
	Грег Холсли стана. Срещата очевидно беше приключила. Беше почти сигурна, че видя как се чуди дали да й подаде ръка и после се отказва да го направи. Тя облече палтото си и го закопча.
	— Надявам се, че няма да минат нови двайсет и три години, преди да се видим отново — каза той и отвори вратата пред нея.
	— Няма.
	— Грижи се за себе си, Фрида.
	Думите му прозвучаха едновременно мило и заплашително.


>	24

	Рубен готвеше само четири-пет ястия и ги въртеше непрекъснато. Фрида беше яла всичките до втръсване. Чили конкарне, лазаня, печени картофи със заквасена сметана и настъргано сирене. Тази вечер беше паста с песто, което купуваше от местния магазин за деликатеси. Беше в къщата му само защото я изнуди. Когато каза, че няма да иде, Рубен отвърна, че в такъв случай те всички ще дойдат у нея и ще донесат храната и виното там.
	— Знаеш, че ще го направя — беше наблегнал Рубен. А Фрида наистина знаеше, че е способен.
	Така че тя седеше на масата на Рубен, ядеше паста, пиеше червено вино и гледаше снимките на бебето на телефона на Саша, слушаше Джоузеф да разказва за апартамента в Уест Хемптън, където работеше в момента, докато Рубен отваряше втора бутилка червено вино, а после и трета. Звънна телефон, всички се огледаха и тя се усети, че е нейният.
	— Понякога го забравям включен по погрешка — каза тя. Извади телефона от джоба си и видя името на Санди. — Ще го изключа.
	— Отговори — каза Рубен. — Ще бъде добро упражнение.
	Тя се отдалечи от масата и влезе във всекидневната. Прозорецът гледаше към занемарената задна градина.
	— Удобно ли е да поговорим?
	— У Рубен съм.
	— С тайфата?
	— Защо се обаждаш?
	— Не може да приключим така. Не може просто да щракнеш с пръсти и да ме изхвърлиш от живота си.
	— Знам, че трябва да поговорим, но не сега.
	— Прехвърлих всичко хиляди пъти през главата си. Дали нещо не се е объркало, без да забележа? Дали съм направил нещо грешно? Да не би да съм се въртял около теб твърде много? Дали ти не се уплаши от близостта?
	— Моментът не е подходящ.
	— На мен ми изглежда съвсем подходящ. Поне говорим. От дни се опитвам да те хвана.
	— Не е разговор за телефона.
	Санди започна да говори ядосано, но след като слуша няколко секунди огорчените му, обвинителни думи, Фрида свали телефона от ухото си и го затвори. Вдигна поглед и видя на стената срещу себе си литография на Макс Ешер. Беше рисунка на невъзможна сграда, в която хората, тръгнали нагоре, всъщност вървяха надолу, а тези, слизащи надолу, се качваха нагоре. Бяха й необходими няколко мига, за да възвърне самообладанието си, след което се върна в кухнята. Завари ги насред оживен разговор, но бяха като лоши актьори, които се преструват, че разговарят. Фрида седна и вдигна чашата си с вино. Джоузеф погледна Саша, Саша погледна Рубен, Рубен сви рамене.
	— Хайде — каза Фрида. — Казвайте каквото имате да кажете.
	— Нищо — погледна я озадачено Джоузеф.
	Фрида се вторачи обвинително в Рубен.
	— Виж — каза той, — смисълът на вечери като тази е, че можеш да си с приятели и да хапнеш добра храна, е, поне някаква храна, и не ти трябват хора, които непрекъснато питат как си.
	— Устройва ме.
	— Но това е нелепо.
	— Рубен…
	— Чакай малко. — Той изгълта на един дъх виното си, сякаш налива гориво. — Нека ти кажа само няколко неща. Твои приятели сме, между другото. Първо, ти ни съобщаваш, че когато си била момиче, си станала жертва на сериозно сексуално насилие.
	— Не харесвам думата „жертва“.
	— Съжалявам. Освен това никога не си говорила за това със своя терапевт, т.е. с мен. Има също така… — Рубен се опомни. — Ами, има и друго.
	— Какво друго? — попита Саша.
	— Сега мога да ви кажа — каза Фрида. — Защото тя е мъртва.
	И им разказа за Беки.
	— Боже мой — възкликна Саша.
	— А сега — продължи Рубен, — внезапно скъсваш с мъж, който те обожава. Забравих ли нещо?
	— Майка ми умира, Джоузеф може да ви е споменал нещичко за това. Диагнозата й е злокачествена глиома, неподлежаща на операция, което е точно толкова зле, колкото звучи, и вероятно не й остават повече от пет месеца живот. Но всичко е наред, защото и без това прекъснахме отношенията си преди много години. Така че това е, имате цялата информация.
	Последва кратко мълчание.
	— Изглежда по-зле, отколкото е в действителност.
	— Това не може да е истина обади се Саша.
	— Е, самата истина си е. Преди година и нещо бях на едно не особено хубаво място. Всички се въртяхте около мен и аз бях и все още съм ви благодарна. Сега се чувствам силна. Всичко, което казвате — за изнасилването, за смъртта на Беки, за Санди, за умирането на майка ми — е вярно. Но няма власт над мен. — Отпи голяма глътка червено вино. — Чувствам, че аз имам власт над него. Че най-сетне аз съм поела юздите на нещо, срещу което би трябвало да се изправя много отдавна.
	Фрида погледна Джоузеф.
	— Е, какво ще кажеш? — обърна се тя към него.
	По неизвестни причини неговото мнение имаше най-голямо значение за нея.
	— Майка ти. Тя е най-важна.
	Фрида се замисли за миг.
	— Така ли? Избягах от нея и всичко това преди години. А сега, изглежда, се върнах. Години наред не ме интересуваше дали майка ми е жива, или не, а сега май ще се наложи да гледам как умира. Бях се заклела, че никога няма да се върна в Бракстън, а сега съм там. Когато онзи мъж ме изнасили преди всичките тези години, той не успя да ме засегне, не и истински. Вероятно е мислел, че има някаква власт над мен, но не беше така.
	— Ала ти замина — замисли се Рубен. — И не се върна повече.
	— Да. — Гласът на Фрида прозвуча почти озадачено, сякаш тази мисъл за първи път й минава през ум. — Вярно е. Чувствах, че трябва да се махна, а сега — че трябва да се върна. — Погледна към Саша. — Звучи ли логично?
	Когато Саша проговори, тя се обърна към Джоузеф сякаш трябваше да поясни.
	— Първият ми терапевт беше мъж — каза тя. — Той ме накара да се чувствам обвързана така, както не се бях чувствала от години. Затова спах с него. Тогава срещнах Фрида. Тя ме спаси.
	На лицето на Джоузеф бавно се изписа усмивка.
	— Чух. Ти го удари с юмрук.
	— Е… — започна Фрида.
	— И отиде в затвора.
	— Не точно в затвора. В ареста на участъка. И само за няколко часа.
	— Работата е там — продължи Саша сякаш изобщо не бе имало прекъсване, — че ако Фрида каже, че трябва да направи нещо, ами да, тя наистина трябва да го направи.
	— Без удряне — добави Джоузеф.
	В края на вечерята Рубен искаше да повика такси за Фрида, но тя, както винаги, каза, че иска да повърви. Той излезе на тротоара, за да се сбогува с нея. Когато се прегърнаха, тя забеляза израза на лицето му.
	— Каква има? — попита го.
	— Разбирам много добре какво ни каза вътре. Но сигурна ли си, че не постъпваш като човек, който се втурва в горяща сграда?
	— Все някой трябва да го направи.
	На следващата сутрин получи съобщение от Ева _Погребението на Беки Кепъл в петък 11 часа. Идваш ли? ххх_
	Фрида се загледа в текста. Внезапно си спомни Мади Кепъл, застанала в антрето на къщата си, преди няколко седмици. Споменът беше толкова жив, че почти усети парфюма й. Мади няма да я иска на погребението. Но после си спомни Беки и измъченото й, неспокойно лице, умоляващия глас, смелостта й.
	— Да — изрече зя високо. — Да, мисля, че трябва да дойда.


	Карлсън и Ивет седяха в обширния кабинет на комисар Крофорд, втренчени в него през огромното му бюро. Лицето му беше червено, както и това на Ивет. Когато Карлсън се ядосаше, той ставаше твърд, овладян и спокоен, когато тя беше ядосана, ставаше рязка и говореше объркано. Сега изчервяването беше оставило потна следа по врата й. Карлсън виждаше, че тя започва още повече да се поти. Думите на комисаря минаваха покрай ушите му — показатели за изпълнение, намаляващи ресурси, публичното лице на полицията — но нейното почти осезаемо страдание го трогна. Тя беше като непохватно дете, беше най-лошият си враг.
	— Това е всичко за днес — обяви внезапно комисарят. Беше се отегчил. Наближаваше времето за обяд. — Изгответе ми списъка до утре, Ивет.
	— Има още нещо, което искаме да обсъдим — каза Карлсън.
	Началникът му го изгледа подозрително.
	— Има един случай, чието повторно отваряне трябва да обсъдим. — Карлсън вдигна коженото куфарче на коленете си и плъзна към него папката с бележки, които внимателно бе подготвил. — Всичко е тук. Мисля, че ще ги намерите за убедителни.
	Крофорд нетърпеливо бутна папката настрани.
	— Дайте основното, за бога. Какъв случай?
	— Случаят с Дийн Рийв.
	— Оня Дийн Рийв, който умря? — смръщи той лице.
	— Има основания да вярваме, че не е мъртъв.
	Усети притесненото размърдване на Ивет до себе си. Тя беше чувала идеята на Фрида, че Дийн не е мъртъв, а е убил близнака си Алън, но не знаеше, че Карлсън е решил да повярва на тази теория, нито че ще постави въпроса официално. Би трябвало да й каже, но вече беше прекалено късно.
	— Какви основания?
	— Възможно е — продължи Карлсън предпазливо, да е симулирал смъртта си и да е все още на свобода. Всъщност има няколко неща, които водят към подобен извод. Вдовицата на брат му Алън е убедена, че именно нейният съпруг е умрял. Също така има въпросителни около смъртта на Бет Кърси, около пожара в къщата на Хал Брадшо, около…
	— Господи — възкликна комисарят. — Господи, пак онази шибана жена.
	— Бет Кърси?
	— Не шибаната Бет Кърси, а шибаната Фрида Клайн. Пак ли тя се меси?
	— Д-р Клайн ме убеди, че се налага да отворим отново случая. Че бихме пренебрегнали дълга си към обществото, ако не го направим. Всичко е в папката.
	— Това е жена, която напада своите собствени колеги, както и невинни членове на обществото.
	— Не — възмути се Ивет. — Това беше… — Карлсън сложи предупредително ръка върху нейната и тя млъкна.
	— Тя уби млада жена, според нея при самозащита. Никога няма да узнаем истината. Беше свързана дори с опожаряването на къщата на Хал Брадшо.
	— Не е свързана по никакъв начин с пожара — каза Карлсън, но Крофорд само изсумтя. — Тя изигра важна роля при решаването на случая с Робърт Пуул и случая с изчезналите момичета.
	Крофорд нетърпеливо махна с ръка.
	— Може да е имала известен принос и това беше надлежно отбелязано. Но ти май не внимаваш? Седиш тук и протестираш за ресурсите и в същото време искаш да отвориш повторно разследване по случай, който сме затворили преди години. Обществото има пълно право да иска отчет от нас и трябва да е уверено, че парите му се харчат отговорно. И се появяваш ти, взимаш един добър показател и го превръщаш в лош.
	— Но Дийн Рийв е жив…
	— Няма да отворя отново случай, който вече е затворен. Тръгвайте — и си вземи скапаната папка.


	Когато Фрида стигна до черквата, опечалените вече бяха вътре. Имаше само редица от черни коли по главната улица. До една от колите се бе събрала група мъже в тъмни костюми. Фрида чу смях. Двама от тях пушеха. Когато влезе, един разпоредител й връчи лист.
	— От семейството ли сте? — попита я той.
	Фрида само поклати глава и се отправи към последните редици от пейки. Имаше чувството, че хем е там, хем не е, че наблюдава, без никой да я вижда, че е призрак, връщащ се на сцената на… на какво всъщност? Погледна листа — химни, стихове, музика. Беки беше твърде млада, за да се е разпоредила за подробностите по собственото си погребение. Тези неща са били избрани от други хора. Какво би харесала Беки. Какво _би…_ граматическото време на мъртвите. Имаше хубави погребения, погребения, които са признание за един пълноценно изживян живот, но не и това тук. Смъртта на едно младо момиче.
	Мястото й не беше особено удобно за наблюдение. Една от причините, поради които Фрида дойде, беше да види кой друг ще дойде. Но от мястото си виждаше преди всичко глави. Малки плешиви петънца, блестящи млади коси, много шапки, чиито периферии се поклащаха сякаш от лек ветрец. Внезапно се разнесе музика на орган, която идваше от всички посоки, и хората се изправиха. Усети движение встрани от себе си и с изненада видя, че носят ковчега по пътеката. Реалността присъствието на ковчега, я връхлетя — златистото му като мед дърво и че знаеше, че вътре лежи, крехкото, мъртво тяло.
	Докато ковчегът се придвижвате напред върху раменете на шестима облечени в черно мъже, тя чу и още нещо, освен органа. В началото не беше сигурна какво е, но след това стана ясно. Беше плач, но не нормалният английски плач с дискретните, потискани ридания. Сега Фрида видя и чу, че черквата е пълна с момичета — редица след редица. Вероятно бяха съученички на Беки и всички плачеха в хор, какъвто никога до този миг не бе чувала. Приличаше по-скоро на море, на вятър, отколкото на нещо човешко, и не спираше. Сякаш извираше и се подхранваше от само себе си. Музиката спря, свещеникът отпред се изкашля и призова за тишина, но нестройния хор от ридания не затихна. Той обяви името на химн, който бе изпят, но плачът продължаваше и не спря през цялото време, докато течеше службата. Не беше точно трогателен. Фрида не можеше да прогони мисълта, че не е възможно всички тези виещи момичета да са били приятелки на Беки и че те всъщност задушават скръбта на истинските приятели и семейството. За някои от момичетата емоцията идваше в повече и от време на време една-две от тях бяха извеждани навън с размазан по лицата черен грим. Церемонията минаваше като в мъгла. „Остани с мен“, „Йерусалим“ и молитвата „Отче наш“. Баща й, едър мъж със загоряло лице, прочете няколко спомена за Беки, за любовта й към живота, за чувството й за хумор, за мечтите й. Все едно беше свалил от интернет приказките на някоя тийнейджърка. Чичо й прочете стихотворение, но Фрида не разбра думите. Видя само треперещите му ръце и зачервените, пълни със сълзи очи.
	Това беше. Ковчегът бе изнесен за частната кремация по-късно, след него излезе семейството и хората бавно поеха след тях. Пред очите на Фрида започна да се появяват познати лица. Ева, с раздърпана сламена шапка, й се усмихна и махна с ръка. Изражението й бързо стана печално, когато притеснено си спомни къде се намира. Люис също беше там с избеляло синьо яке и отворена на шията риза. Имаше вид на човек, запътил се към кръчмата. Прошепна нещо на младежа до себе си — тийнейджър, който беше негово копие. Всъщност не само имаше прилика, но много повече от самия Люис се доближаваше до образа на момчето, което тя бе познавала и дори обичала преди. Изправен до сина си, бащата приличаше на свое поизбледняло индигово копие.
	После се появиха Ванеса и Юън Шоу, и двамата стегнати в официални дрехи, които им бяха леко отеснели. Всеки от тях бе прегърнал по една ридаеща дъщеря.
	Фрида се надяваше да се измъкне през някоя от страничните врати, но тази черква май нямаше такива, затова се присъедини към последната група, която чакаше реда си да излезе навън. Когато се появи на вратата, видя, че опашката минава покрай бащата на Беки и после, на няколко демонстративни сантиметра от него, покрай Мади Кепъл и възрастна жена, която явно беше майка й. Нямаше начин да се измъкне. Когато се озова срещу Мади, Фрида безпомощно повдигна рамене и промълви:
	— Много съжалявам.
	Очите на Мади леко се присвиха, сякаш всеки миг щеше да се усмихне. Приведе се към Фрида, все едно са в шумна, претъпкана с хора стая и има опасност да не бъде чута.
	— Как се осмеляваш — изсъска тя. — Как се осмеляваш?
	— Трябваше да дойда.
	— Не си желана тук. Изобщо не трябвате да идваш.
	— Ти ме доведе.
	— Всичко е наред, Мади.
	Фрида разпозна мекия глас още преди да се обърне, и да види Грег Холсли.
	— Тръгвам си — каза тя.
	— Това е най-доброто при дадените обстоятелства.
	Грег пристъпи напред, прегърна Мади, а тя притисна лице към елегантното му сако. Той я погали по косата и промърмори нещо в ухото й. Тя вдигна глава, а той отметна косата й назад и й се усмихна. Усмихна й се по начина, по който се усмихва любовник, помисли си Фрида и внезапно й се догади.
	Тя не последва другите опечалени. В църковната зала имаше напитки и закуски, но не можеше да иде там. Вместо това свърна в гробището, което заобикаляше старата черква. Чувстваше, че трябва да се успокои след срещата с Мади. Тръгна бавно покрай редицата малки гробове, които помнеше от детството си. Тази част бе посветена на моряците, служили на тяхното крайбрежие. Повечето загинали бяха на служба само на три-четири кораба, потопени през 1941 и 1942 година. В момента на смъртта си моряците са били само няколко години по-големи от нея, а сега бяха двайсетина години по-млади. Гледаше възрастта им — двайсет, двайсет и две, деветнайсет, осемнайсет, когато чу глас зад себе си.
	— Фрида. Фрида Клайн.
	Тя се обърна и се озова пред висок мъж на приблизително нейна възраст. Имаше къдрава посивяваща руса коса, очила с тежки рамки и беше облечен в тъмносив костюм, който дискретно нашепваше за много пари.
	— Здравей, Час.
	— Някой спомена, че си се върнала, но не повярвах. А ето те тук сега.
	— Ето ме.
	— Хората се чудят защо. Което означава, че трябва да поговорим.


>	25

	Отидоха до къщата на Час с неговата кола, която мъркаше по улиците на Съфолк и миришеше на лукс, кожа и пари. Фрида се сети за стария микробус на Джоузеф с потракващите прозорци и хриптящия двигател и за момент позволи носталгията по лондонския, живот да вземе връх. После изтика чувството назад и погледна Час, който изглеждаше като колата си.
	Къщата беше на брега. Голяма симетрична джорджианска сграда от червена тухла с прозорци, стигащи почти до пода, и внушителна врата. Той поведе Фрида през отекващ под стъпките им коридор към обширна кухня. През двойните врати се виждаше градина, а вратата от ковано желязо в далечния й край извеждаше на каменист плаж. Градината беше опасана с дървени пътеки и осеяна с медни саксии, пълни с храсти, в единия й ъгъл имаше вградено барбекю, сложна майстория, която вероятно можеше да изхрани трийсетина души. Фрида седна. От другата страна на прозореца имаше, абстрактна бронзова скулптура, която по нейно мнение приличаше на вагина — дали пък това не беше идеята? Зад стената и портата се простираше морето, което днес бе равно и сиво и постепенно се сливаше с равното сиво небе.
	— Къщата беше развалина, когато я купихме. Замряла някъде в петдесетте. Изтърбушихме я и започнахме от нулата.
	Изчака, за да може Фрида да каже колко красива е сега. Тя замълча. Предложи й вино, но тя помоли за чаша вода. Той наля и я постави пред нея, после свали сакото на костюма си и го сложи на облегалката на стола, внимателно приглаждайки гънките. Ризата му беше бледосиня, изгладена перфектно.
	— Съжалявам, че няма да можеш да се запознаеш с жена ми. Тя е с ненормирано работно време във фирма, която организира събития по крайбрежието. За да поддържа форма. — Каза го развеселен, все едно говореше за хобито й. — А децата, разбира се, са на училище.
	— Колко са?
	— Три. А ти?
	— Николко.
	— Омъжена ли си?
	— Не.
	Той вдигна вежди така, че се показаха над дебелите рамки на очилата. Очите му все още имаха онзи странен бледосин цвят, с малки зеници. После каза:
	— Значи се върна.
	Започваше да й писва от хората, които й казваха това.
	— За момента.
	Между тях припламна враждебност. Беше сигурна, че Час също я усети. Тази враждебност я имаше и преди и времето не я беше заличило. Час обичаше да властва над хората. И така, както седеше в импозантната му кухня, тя откри, че за пореден път се чуди защо като момиче е прекарвала толкова много от времето си с група хора, много малко, от които наистина бе харесвала. Час беше сред тези, които не й харесваха, и тя му го беше показала. Колкото и упорито да бе опитвал да я спечели на своя страна чрез ласкателства, съучастничество, игнориране, подигравка, тя беше непоклатима и той никога не й прости това.
	— Защо си дошла?
	— По най-различни причини. Майка ми умира.
	— Съжалявам — каза той с равен глас, без дори намек за искреност в тона. — А какви са другите различни причини?
	— Напоследък мисля за миналото.
	— И аз така чух.
	— От кого?
	— Забравила си колко бързо се разнасят клюките в Бракстън.
	— Тук не е Бракстън.
	— Но не е и Лондон.
	— Защо остана тук?
	— Не всеки изпитва нужда да бяга.
	Гласът му беше толкова безизразен, че на Фрида й бяха необходими няколко секунди, докато осъзнае, че я обижда. Почувства се странно развеселена от грубостта му, това я улесняваше.
	— Никога не сме били истински приятели, нали, Час?
	— Вероятно твърде много си приличаме.
	— Изобщо не мисля, че приличам на теб.
	— Спомням си те много живо. Когато изчезна, остави празнина след себе си. Празнина с формата на Фрида.
	— Бяхме странна група. Дори не мога да разбера защо _бяхме_ тайфа.
	— Затова ли се върна? — Веждите му отново се вдигнаха над рамките на ония очила. — Да разбереш защо сме се мотали заедно, когато сме били деца?
	— Като се замисля, струва ми се, че ти искаше да ни контролираш.
	— Божке, Фрида. — Детинската дума прозвуча почти неприлично в устата му. — Същата си като преди двайсет и три години. Наистина съм изумен колко малко всъщност се променят хората. Но пък това ти е работата, нали? Да помагаш на хората да се променят?
	— Юън те боготвореше. Ванеса се стремеше да ти подражава. Ева се плашеше от теб. Сара беше влюбена. Току-що научих, че е умряла.
	— Самоуби се. Много тъжно. За онези от нас, които все още бяхме нейни приятели.
	— Да. И Джеръми — е, с него май нямахте много общо, нали?
	— Луксозното ти гадже? Не, нямахме.
	— А Люис…
	— Люис беше вечно надрусан загубеняк.
	— Беше млад човек, който вземаше дрога.
	— Погледни го сега.
	— Не е богат и преуспял, с огромна къща на плажа. Но не ти позволяваше да го разиграваш, нали?
	— Очевидно в представите ти съм човек, който разиграва другите. — Час скръсти ръце. — Нека погледнем истината, Фрида. Някои хора са лидери, а други просто следват. Това важи за детската площадка, важи и за работното място. Тези, които следват, търсят водача си. Обичат да им казват какво да правят. Имат нужда от това.
	— Така ли мислиш?
	— Защо, смяташ, се справям толкова добре?
	— Защото си лидер?
	— Правилно. — Той свали очилата си, потърка стъклата им върху ризата си, после ги постави на масата между тях. — Но ти все още не си казала защо се върна. Размишленията ти за миналото са доста неясно обяснение.
	— Преди да замина, се случи нещо.
	— _Случи_ се нещо?
	— Имаше инцидент — една вечер вкъщи. — Говореше като полицейски инспектор: _инцидент_. — Някой се вмъкна у нас или се опита да се вмъкне.
	— Помня. Разпитваха ме.
	— Разпитаха всички.
	— Тъпа шегичка?
	— Може и така да се каже.
	— Значи си се върнала, защото преди двайсет и три години някой се е опитал да се вмъкне в къщата ви и ти искаш да разбереш кой е бил.
	Втренчи в нея бледосините си очи.
	— Помниш ли онзи концерт? — попита Фрида. — На групата „Безкраен четвъртък“.
	— Дали то помня! Това беше най-великото нещо, случвало се някога в Бракстън. Хората все още говорят за него.
	— Ти ходи ли?
	— Разбира се, че ходих. Бях най-отпред. Не си ли спомняш?
	— Аз не бях.
	— Наистина ли?
	— Да.
	— Спомням си. — По лицето му се разля усмивка. — Имаше грандиозен скандал с Люис, нали? Оглушителен почти колкото концерта.
	— Прибрах се.
	— Значи си пропуснала събитието на десетилетието.
	— Да. Ти с кого беше?
	— С кого? Питаш ме с кого съм бил на концерт преди двайсет и три години?
	— Е, беше събитието на десетилетието все пак.
	Той притисна основата на носа си и затвори очи.
	— Със сигурност си спомням, че Сара беше там и някакво друго момиче, танцуваха и въртяха задници. — Гласът му внезапно стана момчешки, мръснишки нахилен. — О, и разбира се, Ванеса и Юън, защото това беше историческият момент, когато двамата официално станаха гаджета и повече не се разделиха. Целуваха се на „Донеси ми щастие“. — Той се намръщи. — Не си спомням никой друг.
	— Джеръми? Люис?
	— Помня, че ми се видя странно, че Люис не е там, защото им беше голям фен. Джеръми вероятно е бил с момчетата от неговото училище. Макар че като се замислих сега, май имахме някакво спречкване с тях, да, сякаш си спомням нещо такова, или май само Юън се сдърпа. Безнадежден е, когато се ядоса. Все пак Джеръми с положителност не участваше, но, разбира се, имаше стотини хора. Може да е бил навсякъде.
	— Люис каза, че е бил на концерта.
	— Паметта често играе номера, знаеш го. — Той се усмихна. — Особено на нашата възраст.
	— И не помниш нищо друго за концерта?
	— Нищичко.
	— Кога си тръгна?
	— Нямам представа. Как бих могъл да помня след толкова много години?
	Фрида погледна към морето. Беше настъпил отливът и на брега блестяха мокри камъчета.
	— Познаваше ли Беки? — попита Фрида.
	— Бях на погребението само преди час. Помниш ли?
	— Откъде я познаваше? От Мади ли?
	— Защо задаваш всички тези въпроси, Фрида?
	— Просто се чудех.
	— А аз просто се чудя защо след толкова много години внезапно проявяваш такъв интерес към нас.
	— Отнех ти достатъчно време. Трябва да тръгвам.
	— Ще те откарам.
	— Не. Ще повървя.
	— Ама това са доста мили!
	— Ще ида до шосето и там ще взема автобуса.
	— Не е проблем да те закарам.
	— Предпочитам да повървя. Благодаря ти.
	— Добре. — Той стана и взе сакото си. — Значи ще се видим на училищната среща.
	— Вероятно.


>	26

	Фрида тръгна по крайбрежния път. Студеният силен вятър приятно охлаждаше лицето й, жулеше кожата, прочистваше ума й и издухваше чувството за безпокойство, което изпиташе, докато седеше в къщата на Час. Замисли се върху това, което бе казал за Джеръми и Люис — че не е видял нито един от двамата на концерта, но естествено, това не означавате, че не са били там. А само че вече не можете да е сигурна, че са били. Джеръми, старото гадже, което бе разкарала, и Люис, който й беше гадже в онзи момент. Със сигурност, _със сигурност_ щеше да познае, ако някой от тях двамата се беше вмъкнал в къщата и после в стаята й, за да я изнасили. Колкото и тъмно да беше, щеше да успее да ги разпознае по мириса на кожата, усещането на тялото, дъха, начина, по който прошепна онези думи. Потрепери и ускори крачка. Вятърът се примеси с дъжд, стана хаплив и солен и насълзи очите й. Здрачаваше се и морето потъмня. Над вълните бавно летяха птици. Насили се да си спомни отново всичко, с подробности. Усещането, че в стаята има човек, ръката му върху устата й, пръстите, които натискат, дърпат, настойчиви, упорити, чудовищни. Тялото му върху нейното, заличаването на личността й. Болката. Стига!
	Обърна гръб на морето и тръгна към главния път. С положителност би ги разпознала и все пак дори докато си го казваше, не беше напълно уверена, че мъжът в стаята не е бил Джеръми. Или Люис. Или друг. На колко ли години е бил? Как човек да разпознае възрастта на изнасилвача си, когато в стаята е тъмно и той не говори? Беше просто мъж. Колко висок, колко тежък? Нямаше; представа. Винаги бе мислила, че е огромен и много тежък, защото я беше подчинил, но сега разбираше, че не е било необходимо нито да е висок, нито да е едър.
	Вече вървеше по пътя. Нямаше тротоар, само тревна ивица. Минаващите коли я пръскаха с вода от локвите. Замисли се за Люис. Защо момчето, с което излизаше и правеше секс, би я изнасилило? Знаеше отговора още преди да си беше задала въпроса. Беше въпрос на власт. На доминиране. Тъкмо се бяха скарали жестоко, беше го засегнала, унизила. Но Люис никога не е бил агресивен, беше само объркан. Виж, Джеръми беше друга работа и имаше причина да й е ядосан. Беше го зарязала.
	Подозренията й бяха като мръсно петно, което непрестанно се уголемява и неусетно завладява мислите й. Щом веднъж започнеш да мислиш за хората по този начин, губиш доверие във всички. Час: може да лъже. Юън: може да се преструва. Грег Холсли: помисли за усмивката му, за момичетата, които го боготворяха, и как той се възползваше от това. Какво друго беше правил?
	Един автобус — същият, който смяташе да хване малко по-надолу по пътя — мина покрай нея и разплиска мръсна водна дъга. Телефонът в джоба й иззвъня и тя го измъкна.
	— Да? — сопна се тя.
	— Здрасти и на теб.
	— Карлсън.
	— Същият.
	— Студено ми е, мокра съм и вървя по път в пълна тъмница, изпуснах автобуса и имах отвратителен ден.
	— Къде точно си?
	— Защо?
	— Мога да дойда да те взема.
	— Не ставай смешен. На два часа път от Лондон съм.
	— В Бракстън съм.
	— Какво?
	— Излязох от работа по-рано и си помислих защо пък да не посетя провинцията. Така че казвай къде си.


	— Мисля, че за първи път се храним заедно — каза Карлсън.
	Седяха в малко бистро на главната улица. Фрида си поръча риба със зелена салата, а Карлсън взе киш. Отказа виното, щеше да кара обратно до Лондон след вечерята, за да е готов за ранно ставане на другата сутрин.
	— За първи път? Наистина?
	— Изпили сме доста уиски и огромни количества кафе заедно. Веднъж ме черпи с кифличка с мед и май печени филийки. Но не си спомням истинско ядене.
	— Странно място да поставим началото — главната улица на Бракстън.
	— Как са нещата?
	— Боже, Карлсън, толкова е хубаво да те видя, макар изобщо да не изглеждаш на място тук. В представите ми принадлежиш на Лондон. Не знам как са нещата. Всъщност дори не знам какво правя тук. Започнах да мисля, че всеки крие някаква съмнителна тайна.
	— Което, естествено, е вярно.
	— Естествено — тя се усмихна.
	— Но все пак още си уверена, че постъпваш правилно?
	— Знам само, че трябва да направя нещо.
	— Имаш ли някакъв напредък?
	— Малко като взиране в езеро е, опитвам се да видя какво лежи под моето отражение. Мисля, че всичко, което направих досега, е само разбъркване на стари спомени, които размътиха водата още повече.
	— Имам нещо за теб.
	— Какво?
	— Не е много. Имената, които ми даде, на онези двамата мъже, дето полицията е разпитвала.
	— Денис Фриймън и Майкъл Кери.
	— Точно така. Права беше — и двамата са имали предишни разправии с полицията. За Фриймън знаеш. Излежал е присъдата си, после е осъден за сексуално насилие по друг случай и е умрял в затвора. Кери е бил само жалък ексхибиционист в парка, плашел децата.
	— И?
	Карлсън поклати глава.
	— Кери всъщност никога не е бил заподозрян. Бил е в хостел по това време, има много свидетели, които са го видели много пиян и болен онази вечер. Можеш да го извадиш от сметката.
	— Разбирам. Благодаря все пак.
	— Има и нещо друго.
	— Какво?
	— Говорих с Крофорд за Дийн Рийв.
	— А!
	— Не мина добре.
	— Не иска да отвори повторно случая.
	Карлсън не отговори.
	— Значи това е краят.
	— Не бих казал така.
	— Какво имаш предвид?
	— Ако си права, значи той е на свобода. И прави каквото там прави.
	— Е — каза тя, — благодаря ти, че мина целия този път, за да ме видиш.
	— Както ти казах, имах няколко свободни часа.
	— Все пак ти благодаря.
	— За мен беше удоволствие.
	— А сега ми кажи ти как си.
	— Добре съм.
	— Трябва ми нещо повече от това.
	— Това е всичко, което мога да кажа, Фрида. Добре съм. Нищо повече от това. Децата са все още в Мадрид. Майки е пораснал с три инча, а Бела вече не фъфли. Говорят испански и имат приятели, които никога не съм виждал. Започнаха да се държат възпитано с мен.
	— Това не е ли добре?
	— Не, ужасно е. Толкова съм изнервен, когато дойде време да се виждам с тях, та ми се струва, че и самият аз започвам да се държа неестествено. Планирам предварително всичко, за да не би да се отегчат. И представи си, провеждаме разговори. Дори предварително обмислям нещата, които ще им кажа.
	— Няма как да не е трудно. Когато се върнат, всичко ще бъде нормално.
	— Може би.
	— Затова ли си просто „добре“?
	— Отчасти. Струва ми се, че всичко ми изглежда малко сиво. Работя много, виждам децата, когато мога, от дъжд на вятър се срещам с приятели.
	— Понякога ни се струва, че животът ни прилича на път, проснал се равен и еднообразен пред нас.
	— Да, така е.
	— И човек просто се влачи напред.
	— Да. Не ми казвай, че трябва да си намеря хоби.
	— Нямах намерение. Нямаше да кажа нищо. Единствено, че е трудно и съжалявам. Вероятно имаш нужда от промяна.
	— Струва ми се невъзможно.
	— Човек винаги има повече свобода, отколкото си мисли.
	— Това е твърде дълбоко за мен.
	— Добре ли спиш?
	— Точно с _теб_ няма да говоря за спане.
	— Заслужих си го.


	След като Карлсън си тръгна, Фрида пи кафе, после отиде да вземе палтото и шала си от закачалката в преддверието. Палтото беше там, но липсваше шалът, който имаше повече от петнайсет години и беше в перфектния нюанс на червеното. Държеше на него много повече, отколкото би трябвало. Мразеше да губи неща, а този шал беше почти част от нея, обгръщаше ярко шията й при всички нощни разходки из Лондон през тези години. Даде телефонния си номер на един от сервитьорите и го помоли да се свърже с нея, ако шалът се намери.
	Върна се до къщата на Ева под препръскващия леден дъждец. Алеята през градината беше разкаляна, а студеното й бунгало миришеше леко на влага. Пусна щорите (не искаше Ева да я зяпа от кухнята с надеждата, че ще прескочи да си поговорят) и включи електрическия радиатор, после наля вода в чайника. Докато чакаше да кипне, провери пощата си. Имаше един имейл от Клои, който казваше само: „Фрида, всичко се обърка! Помощ!“. Имаше и един от Том Хелмсли:
C>
	Издирих Стюърт Фокнър. Пенсионирал се е по-рано и сега живее близо до Клактън. Адресът му е 48, Чесълхъртс Роуд, Торнбъри. Надявам се това да помогне, Том.
	П.П. Останах с впечатлението, че пенсионирането не е било напълно доброволно.
C$
	Фрида потърси Торнбъри на телефона си и видя, че е на петнайсет мили от Клактън по второстепенен път. Нямаше гара. Смръщи се, докато обмисляше възможностите, и в този момент, сякаш усетил, че тя мисли за него, телефонът й звънна.
	— Джоузеф?
	— Аз съм. Здрасти, Фрида.
	— Здрасти. Как си?
	— Добре. Всичко добре.
	Фрида изчака малко, но той не добави нищо.
	— Рубен наред ли е?
	— Всичко добре — повтори той.
	— Добре. — Отново изчака малко. — Има ли някаква причина да ми звъниш, Джоузеф, или се обаждаш просто да кажеш „здравей“?
	— Само здравей.
	— Ами, тогава…
	— А ти как си? Аз се чудя. Аз мисля за теб.
	— Това е хубаво. — И наистина беше. Представи си Джоузеф, широката му ръка, хванала телефона, тъжните кафяви очи. — Всъщност и аз мислех за теб.
	— Ти мислила?
	— Да.
	— Фрида. Аз ти помагам.
	— Разбира се, че ми помагаш.
	— Искам да кажа, в този момент. Кажи какво да направя.
	— Зает ли си?
	— Сега?
	— Утре. Боя се, че пак имам нужда от кола. Лесно мога да взема такси, всъщност това би било далече по-разумно, но…
	— Никакво такси, Фрида. Аз идвам.
	— Сигурен ли си?
	— Идвам рано. В седем?
	— В никакъв случай. Това значи да тръгнеш в пет.
	— Добре е. Наред е.
	Не успя да го разубеди. Приключиха разговора и след това тя прекара около час в рисуване на неща, които се превръщаха в лица, които накрая, без да съзнава, се превръщаха в лицето на Дийн Рийв. Скъса листата от скицника си, смачка ги на малки топки и ги хвърли в кошчето за боклук.


>	27

	Фрида се събуди от миризма, която не успя да разпознае. Нещо гореше, но по приятен начин. Погледна часовника си. Седем без четвърт. Облече дрехите си и излезе в двора. В кухнята на Ева светеше. Тя отвори вратата и в нея се взряха две изненадани лица. На кухненската маса седеше Джоузеф, а пред него имаше чиния с пържени яйца и бекон, наденички и друга чиния с препечени филийки, а до тях голяма чаша за кафе и друга със сок от портокали. Ева стоеше с тиган в ръка и му сипваше пържени картофи.
	— Фрида — каза Джоузеф с укор. — Оставих те да спиш и после идвам да те събудя с кафе.
	— Тъкмо ми разказваше всичко за теб — засмя се Ева. — В замяна на храната.
	— Надявам се да са добре похарчени пари — отвърна Фрида.
	— Не мога да повярвам какъв драматичен живот водиш. Чух за първата ви среща.
	— Да, не беше нормалният начин за запознанство.
	— Какво да ти направя? Яйца? Бекон? Наденички?
	— Не си падам по закуските. Мислех, че не ядеш месо.
	— Аз не ям, но Джоузеф яде.
	— Това е главното ядене за целия ден — вметна Джоузеф.
	Фрида огледа кухненската маса.
	— Изглежда ми като цялото ядене за днес и цялото за утре.
	Споразумяха се за кафе и печена филийка.
	— Малко ми е неудобно. Аз си спя дълбоко, а ти караш посред нощ, после Ева те посреща и ти прави закуска.
	— Приятно ми беше — каза Ева. — Джоузеф ми разказа много неща за теб, за семейството си. И каза, че ще погледне къщата. Надявах се да свърши някаква работа за мен.
	— Това е добра идея — отговори предпазливо Фрида. Не й харесваше начинът, по който двата й свята се свързваха.
	— Той ми каза, че е оправил банята ти.
	— Да. Той… — Тя спря за момент. Имаше много начини, по които можеше да продължи изречението. _Направи го, без да ме пита. Смени старата ми вана. И повреди тръбопровода, така че останах без баня седмици наред._ Ева и Джоузеф я гледаха очаквателно. — Свърши много добра работа. Джоузеф е човек, на когото можеш да разчиташ. Поне аз установих, че мога да разчитам на него.
	— Вероятно ще ме прокълнеш, задето ще ти го открадна.
	— Той е свободен играч.
	— Не — намеси се Джоузеф. — Никакво крадене.


	По пътя към Торнбъри Джоузеф разказа на Фрида какво е видял при бързия оглед на къщата на Ева. Пукнатините във външните стени, влагата, липсващите керемиди, люпещата се боя по рамките на прозорците, оголените електрически жици.
	— Навсякъде, където погледнеш — каза той, — виждаш лоши неща. Ако имаш милион лири, лесно можеш да ги похарчиш.
	— Джоузеф, не мисля, че Ева има един милион лири.
	— Ние говорим. Правим план.
	— Поискай да ти плаща в аванс.
	Изражението на Джоузеф стана непреклонно.
	— Фрида, ти бъди детективът, а аз бъда строителят.
	— Аз не съм детектив.
	— А какво си?
	— Не знам. В миналото ми има тъмно петно. Трябва да открия какво е станало.


	Торнбъри беше близо до крайбрежието, но не съвсем на морето. Джоузеф караше покрай паркинги за каравани и улици с тухлени общински жилища, покрай индустриален комплекс. Приличаше на град, състоящ се предимно от предградия и без център. Два пъти спираха, за да питат, и ги насочиха към нов жилищен комплекс, който очевидно беше построен в полето в края на града. Фрида почука на номер четиридесет и осем и вратата се отвори от пълна жена. Изглеждаше на около шейсет години, тъмната й коса беше хваната в кок на тила, а дрехите й бяха с един номер по-малки, сякаш напълняването е било внезапно и неочаквано. Долови неясен спомен — в жената имаше нещо смътно познато, макар да не можеше да каже точно какво. Лицето й беше разтревожено сякаш появяването на Фрида я е притеснило.
	— Надявах се да видя Стюърт Фокнър.
	— За какво?
	— Адресът ми беше даден от стар колега на мистър Фокнър.
	— Кой колега?
	— Том Хелмсли.
	— Познавам Том — каза жената, все още предпазливо. — За какво става дума?
	— Срещнах съпруга ви преди много години. Трябва да го попитам нещо. Вкъщи ли си е?
	— Отиде до супермаркета.
	— Ще ида там. Как изглежда?
	— Както обикновено. Но нали сте го виждали?
	— За кратко, преди много години. Ще опитам да го намеря.
	Жената на Фокнър неохотно я упъти към търговския комплекс на Торнбъри. Когато стигнаха там, Джоузеф остави Фрида и се запъти към магазина за автомобилни части.
	В супермаркета беше спокойно. Оказа се лесно да разпознае Фокнър. Имаше няколко мъже на средна възраст, но всички бяха със съпругите си, следваха ги на няколко крачки с печални физиономии, почти засрамени, че са тук по средата на деня. Имаше обаче един самотен мъж, висок, представителен, с къса сива коса, сиви панталони и тънко, зелено яке. Стоеше на касата с пълната си количка. Фрида отиде при него и се представи. След няколко подозрителни въпроса, Фокнър я покани да седнат в кафенето на супермаркета. Беше почти пълно — жени с дена, жени с други жени, възрастни двойки.
	— Имат хубаво обедно меню — каза Фокнър. — През лятото може да се седи отвън.
	И двамата погледнаха през огромната витрина към паркинга, заобиколен от магазини за домашни любимци, велосипеди, направи си сам, мебели…
	— Не е точно Средиземноморието — призна Фокнър, — но си заслужава парите.
	Фрида взе черно кафе за себе си и капучино с канелен датски сладкиш за Фокнър. Той отчупи парче от него и го потопи в кафето си.
	— Впечатлена съм — каза Фрида.
	— От какво?
	— Да видя, че пазарувате.
	— Видяхте Лорна?
	— Вашата съпруга? Тя ми каза къде сте.
	— Не я ли познахте?
	— Не. Срещали ли сме се преди?
	— Преподаваше биология във вашето училище.
	— В бракстънската гимназия?
	— Да. С моминското си име, мис Хопли.
	— Мис Хопли. Разбира се. — Тогава беше слаба. Слаба и сопната.
	— Сега не е добре.
	— Съжалявам да го чуя.
	Винаги е била неспокойна, още откакто се запознахме. Но последните няколко години се влоши. Депресия. Поставиха й диагноза. Пенсионира се рано. Сега не обича да излиза от къщи.
	— Лекува ли се?
	— Вие доктор ли сте?
	— Да.
	— Пие хапчета. От тях напълнява. Не знам дали й помагат.
	— Вероятно ви е трудно.
	— Аз също съм пенсионер. Имам достатъчно време да се грижа за нея. Но не сме тук, за да говорим за жена ми, нали, Фрида Клайн?
	— Казахте го сякаш ме познавате.
	— Помня ви, ако това имате предвид.
	Фрида имаше нужда от малко време, за да събере мислите си. Ама че изненада.
	— Беше преди повече от двайсет години. Очаквах, че сте забравили всичко.
	— Случаите ни не са просто номера. Те са реални имена, реални лица. Помня всички.
	— Преди няколко дни прочетох папката с моя случай.
	Фокнър смръщи вежди.
	— Кой ви я даде?
	— Проблем ли е?
	— Неочаквано е.
	— Направиха ми услуга. Помните, че съобщих за нападение от сексуален характер. Бях разпитана от двама млади полицаи. Детектив Том Хелмсли и детектив Кевин Лок. Вие нямахте директно участие. Стана ми ясно обаче, че в някакъв момент сте проявили интерес. Чели сте показанията, подчертавали сте пасажи, правили сте бележки в полето, след което сте спрели разследването. Вярно ли е това?
	— Вярно е. — Фокнър топна друго парче сладкиш и го изяде. — Предполагам, че ще ме попитате защо.
	— И до там ще стигна. Но първо ми стана любопитно защо изобщо сте се заинтересували от случая.
	— Това ми беше работата.
	— Но това са били само предварителни разпити. Изглежда странно изведнъж да пожелаете да прочетете досието.
	Фокнър почеса лявата си буза сякаш внезапно го беше засърбяла.
	— Правех услуга — каза той. — Познавах… е, познавах родителите ви.
	— Моля?
	— Бях помолен… от тях… да погледна.
	— Няма как да са ви помолили. — Гласът й стана остър. — Баща ми умря, преди да се случи това.
	— Разбира се. От нея тогава.
	— От майка ми?
	— Да.
	— Познавали сте майка ми?
	— Ами, познавах и двамата — преди онзи нещастен инцидент.
	— Преди татко да се самоубие.
	— Да.
	— Какво беше познанството ви?
	— Бракстън е малък свят. Мисля, че срещнах майка ви на някакво събитие, организирано от общината. Познавахме се.
	— А мен познавахте ли?
	— Вас?
	— Да. Бяхте ли ме виждали?
	— Аз… мисля, че съм ви срещал. Да. — Говореше бавно и внимателно, сякаш налучкваше пътя си по нестабилна планинска козирка.
	— Не ви помня.
	— Не мисля, че сме се срещали. Но после се случи това и беше съвсем естествено майка ви да се свърже с мен, за да й помогна.
	— Каква щастливка съм била — каза Фрида. — Да имам приятел в полицията. Вие се намесихте и разпоредихте всичко да спре.
	— Мислех, че това е най-доброто. За всички.
	— Какво ви даде основание да мислите така?
	— Ще трябва отново да погледна папката, но от това, което си спомням, нямаше никакви доказателства.
	— Освен моето оплакване.
	— Освен вашето оплакване. Но дори и там не бяхте дали някакво описание.
	— Беше тъмно.
	— Изчакахте няколко дни, преди да ни съобщите.
	— Бях ужасена.
	— Виждам, че сте се възстановили.
	Фрида си наложи да преодолее силния вътрешен импулс да вдигне чашата си с кафе и да я лисне в лицето на пенсионирания детектив.
	— Добре съм — каза тя тихо накрая. — Но не съм сигурна, дали точно вие сте човекът, който има право да направи тази преценка.
	— Мислех, че сте напуснали града.
	— Да. Напуснах го. Но се върнах. За малко поне.
	— И ровите в миналото?
	— Не е минало, там е проблемът. Имам и друга работа. Майка ми е зле. Но вероятно знаете.
	— Загубихме връзка. Никой от нас не се подмладява.
	Фрида поклати глава.
	— Не е това. Тя има мозъчен тумор. Умира.
	Фокнър понечи да каже нещо, но в устата му все още имаше парче сладкиш, той се задави и започна да кашля. Пристъпът беше ужасен. Когато се възстанови, лицето му пламтеше огненочервено.
	— Съжалявам. Не знаех — промърмори той. — Наистина ли умира?
	— Наистина.
	— Предайте й… Предайте й най-добрите ми пожелания.
	Фрида погледна Фокнър право в лицето. Беше ли го виждала в ония далечни години? Със сигурност щеше да си спомни. Опита се да отстрани белезите на възрастта, прошарената сивота в косата му, бръчките около очите и устата. Изпита импулсивно желание да се махне, за да се успокои и да обмисли всичко.
	— Знаете — започна тя, — че майка ми не ми повярва. Имаше навика да не ми вярва, но в този случай направи наистина огромна грешка.
	— Майка ви — той спря рязко, после започна отново. — Сигурен съм, че майка ви винаги е искала най-доброто за вас.
	— Това е само ваша теория — каза Фрида. Играеше си с лъжичката за кафе, въртейки я между пръстите си, но сега я постави на масата. — Мистър Фокнър, благодаря ви, че отделихте време. — Тя стана. — Между другото, ходите ли все още в Бракстън? Да се видите със стари приятели, такива неща?
	— От време на време.
	— Чух, че сте се пенсионирали по-рано. Имате ли нещо против да ми кажете защо?
	— Чувствителна тема е. Но съм сигурен, че ако разпитате, хората ще ви разкажат.
	Когато видя Фрида да излиза, Джоузеф затръшна капака на двигателя и избърса ръцете си с някакъв парцал.
	— Сега — каза той — трябва да видим майка ти.
	— Добра идея.


>	28

	Майка й седеше във всекидневната с крака, обути в чехли, с ръце в детски ръкавици с един пръст, украсени с малки червеношийки, и лице без обичайния безукорен грим. Косата й не бе вързана на нормалния хлабав кок ниско на тила, а висеше пусната и неизмита, от което изглеждаше едновременно по-млада и по-стара, отколкото всъщност бе. И не беше сама.
	— Здравей, Фрида — обади се Дейвид, докато вдигаше поглед от дълбините на креслото, където решаваше кръстословица.
	— Дейвид… не знаех, че си тук.
	— Че къде другаде бих могъл да бъда, след като научих, че майка ни умира.
	Джулиет се изкашля театрално.
	— Последния път, когато проверих, все още бях жива. — Сложи пръст на китката си и после кимна: — Да, както си и мислех. Има пулс.
	— Няма ли да ме представиш на придружителя си? — попита Дейвид.
	— Това е Джоузеф. Помниш Джоузеф, нали — обърна се тя към Джулиет. Все още не беше решила как да й казва (Джулиет, майко, мамо?) и засега се бе спряла на идеята изобщо да избягва обръщенията.
	Джулиет сбърчи чело. Погледът й се замъгли.
	— Човекът от общината — триумфално обяви тя накрая. — Контрол по вредителите.
	— Мишки ли имаш — намръщи се Дейвид и се огледа сякаш очаквате да ги види как притичват по килима.
	— Не, Джоузеф е мой приятел.
	— Бях тук и правих супа — подсети я Джоузеф.
	— Как си? — попита Фрида майка си.
	— Не знам. Ти ми кажи. Ти си докторът.
	— Хайде, бе — изсумтя презрително Дейвид. Освен ако не искаш да си говорите за миналото и тайните му.
	— Всъщност — прекъсна го Фрида, — наистина има нещо, за което искам да питам.
	— Може би един сандвич за добро здраве — обърна се Джоузеф към майка й. — И после Фрида може да ви измие косата. Да?
	— Може ли да останем насаме за няколко минути? — настоя Фрида.
	— Нямам какво да крия от Айвън — каза Джулиет раздразнено.
	— Само дето съм Дейвид.
	— Щом искаш да те разпознавам, идвай по-често.
	— Сега съм тук.
	— Може ли няколко минути насаме? — попита отново Фрида.
	— Не мисля, че е необходимо — сопна се Джулиет. — Казвай каквото искаш. А аз искам сандвич. Без корички.
	— Без корички. Много добре — съгласи се Джоузеф и излезе от стаята.
	Фрида пое дълбоко дъх.
	— Исках да те попитам за Стюърт Фокнър.
	В първия момент изражението на майка й не се промени. След това постепенно самообладанието й се пропука.
	— Какво? — изрече тя накрая.
	— Стюърт Фокнър.
	Дейвид остави вестника и се поизправи в креслото.
	— И какво за него? — успя да изрече Джулиет.
	— Познавала си го.
	— Познавах много хора.
	— Бил е полицай.
	— И какво?
	— Обадила си му се, след като бях изнасилена.
	— Какво? Какво? — Дейвид се изправи. — Какво, по дяволите?
	— Не ругай — прекъсна го сопнато Джулиет. — Това е муха, която бръмчи само в главата на Фрида.
	— Помолила си го да прекрати случая.
	— Не си спомням.
	— Не ти вярвам.
	— Умирам. Така ли трябва да се държиш с една умираща жена?
	— Казала си му, че не ми вярваш, и той е помогнал случаят да бъде приключен.
	— Ако съм го направила, трябва само да ми благодариш. Това е всичко, което смятам да кажа.
	— Изнасилена? — изуми се Дейвид. — Ти си била изнасилена?
	— Казва, че е била изнасилена. Различно е — сопна му се отново Джулиет.
	— Защо никой не ми е казал за това?
	— Защото не те засягаше — отвърна Фрида. — Ти и Айвън бяхте на пансион, помниш ли? Ето такова семейство бяхме.
	Дейвид не отговори. Изглеждаше толкова нещастен, че на Фрида почти й дожаля за него. Почти.
	— И защо Стюърт Фокнър ти помогна? — обърна се Фрида отново към Джулиет.
	— Мисля, че трябва да си легна — заяви Джулиет. — Имам тумор в мозъка, в случай че си забравила.
	— Полицаите обикновено не са толкова услужливи към бегли познати, към хора, които случайно са срещнали на някакво местно общинско събитие.
	— Може ли някой да ми отговори, моля? — почти извика Дейвид, но нито Фрида, нито Джулиет му обърнаха внимание.
	— Имала си връзка с него, нали?
	— Това изобщо не е твоя работа.
	— Имала си връзка с него и си го помолила да се намеси заради теб.
	— Някой трябваше да те предпази от самата теб.
	— И е започнало преди татко да се самоубие.
	Не беше въпрос, а твърдение. Внезапно на Фрида всичко й стана пределно ясно. За един ослепително ярък миг тя видя лицето на баща си: гледаше я с умоляващи очи.
	— Исусе — промълви Дейвид. Крачеше напред-назад из стаята с тежки стъпки. — Семейни срещи.
	Джулиет вдигна глава и хвърли гневен поглед на дъщеря си.
	— Да не си посмяла. Да не си посмяла да ме обвиняваш за смъртта на баща си. Имаш ли представа какво е да живееш с човек, който страда от депресия? Който изсмуква радостта от живота ти точно както и от своя? Имаш ли някаква представа какъв беше животът ми години наред, докато се опитвах да крепя семейството? И какво, ако съм имала връзка със Стюърт?
	— Това не може да е истина — Дейвид спря да крачи и се обърна към двете с изкривено от гняв лице. — Тук съм от петнайсет минути и чувам сестра ми да твърди, че е била изнасилена, а майка ми е… — Дори не можеше да изрече думата. — Нищо чудно, че не идвах по-често да те виждам.
	Изскочи от стаята и затръшна вратата след себе си. Фрида внезапно се почувства страшно уморена.
	— Не мисля, че те обвинявам, наистина — каза тя на майка си. — Макар, разбира се, това да прави нещата още по-сложни. Опитвам се само да разбера какво е станало в тази къща преди двайсет и три години.
	— Мислех, че си имала халюцинации. Исках да загладя нещата.
	— Да загладиш нещата.
	— Да.
	— Бях изнасилена.
	— Не спираш да го повтаряш.
	— Значи все още не ми вярваш.
	— Какво значение има? Беше преди двайсет и три години.
	— Има значение.
	— Само защото ти му позволяваш.
	Една мисъл сепна Фрида и сякаш в ума й се отвори прозорец. Клекна до майка си и я погледна в лицето.
	— Бил е тук онази вечер, пали?
	— Не знам за какво говориш.
	— Стюърт Фокнър е бил тук в нощта, когато бях изнасилена.
	— Не ми е добре. Искам да си идеш и да ме оставиш на мира.
	— Просто ми кажи.
	— Няма никакво значение.
	— За мен има.
	— Може би.
	— Може би е бил тук?
	— Да. Може и да се е отбил за малко.
	— Сандвич — обяви Джоузеф, докато влизаше в стаята с чиния, която държеше пред себе си като жертвоприношение. — Козе сирене и малко домати, листа от салата и пикантна паста, която открих в шкафа. Изхвърлих всички изгнили неща от хладилника. Добре ли е?
	Джулиет не отговори.
	— Перфектно е, Джоузеф. — Благодаря ти.


	— Кой е този? — попита Ванеса, докато седяха заедно с Фрида в кухнята на Ева и пиеха чай.
	— Това — каза Фрида — е Джоузеф.
	— Кой е Джоузеф?
	— Мой приятел. Строител е.
	Където и да идеше, Джоузеф винаги се чувстваше като у дома си — така беше в къщата на Фрида, на Рубен, в къщата на старата Мери Ортън, която Фрида все още си спомняше с голяма тъга. Сега правеше същото и в къщата на Ева. Беше на горния етаж, сваляше изгнили дъски и инспектираше разрухата зад тях. Ева му беше занесла голяма чаша чай и чиния с домашни бисквити, беше му заела и огромен пуловер, защото беше студено, а той бе дошъл неподготвен. Казал беше, че смята да преспи тук и да продължи изследванията си на другия ден. Идеята, изглежда, хареса на Ева, защото каза, че ще приготви вечеря за него и Фрида. Каза още, че ще се наложи да отскочи до денонощния супермаркет, за да купи храна и четка за зъби.
	— Аз винаги си нося четка с мен — беше заявил Джоузеф. — И чисти дрехи. Гащи. За всеки случай.
	Фрида не поиска да узнае в случай на какво. Джоузеф не бързаше заникъде и беше в добро настроение. Ева му отнесе друга чаша чай и още бисквити и минаха няколко минути, преди да се върне. Когато се появи, бузите й бяха порозовели, а очите й блестяха. Ванеса изгледа приятелката си с вдигнати вежди и сърцето на Фрида се сви. Обзе я неловкото чувство, че се е озовала обратно в момичешките години, докато седи тук и Ева флиртува с Джоузеф, а Ванеса върти очи съучастнически.
	— Е, как е? — попита я Ванеса.
	— Кое как е?
	— Ами да си тук.
	— Не съм сигурна.
	— Трудно е — каза Ванеса, — човек да не мисли, че тези от нас, които останаха тук, до известна степен са смятани за по-долна класа.
	— Глупости! — възкликна Ева. — А може би си права. Ние сме тези, които не избягаха.
	— Смятани за по-долна класа от кого? — попита Фрида.
	— Не знам. От теб?
	— Изобщо не мисля така за вас.
	— Юън и аз обичаме мястото — каза Ванеса. Изглеждаше развълнувана сякаш защитава целия си начин на живот.
	— Аз също — добави Ева. Взе си бисквита, огледа я, после отхапа голямо парче от нея. — Макар понякога да мисля, че трябваше да замина.
	— Ние не мислим така. — Ванеса стана почти агресивна във вълнението си. — Изпитваме някаква преданост към Бракстън. Други идват и си отиват, но това е нашият дом. Не разбирам защо всеки иска да замине някъде.
	— На някои хора им се налага — отговори меко Фрида.
	— И после изневиделица им се налага да се върнат?
	— Имаш предвид мен?
	— Малко объркващо е.
	— Защо?
	Ванеса смръщи чело.
	— Не знам. Развълнувах се, когато чух, че си тук. Но ти не си тук само защото искаш да се видиш със старите приятели, нали? Не си дошла, за да седим по къщите, да се кикотим на старите времена и да обсъждаме досадното остаряване. Това си мислех, че ще правим. Макар ти никога да не си била момиче като момиче.
	— Ни го пък аз — намеси се Ева. — Вероятно заради това бяхме толкова добри приятелки. Другите си мислеха, че си изискана, светска жена, която прави секс и не го мисли за голяма работа, но ти не беше такава, нали? Това беше само параван. Вероятно си била точно толкова уплашена, колкото бях аз, и просто се преструваше на опитна.
	Тя протегна ръка и докосна пръстите на Фрида сякаш имаше нужда от утеха.
	— Какво искаш да кажеш? — попита Фрида, озадачена от последното изречение.
	— Както и да е — продължи Ванеса. — Имаме чувството, че искаш нещо от нас, но ние не знаем какво. Час и Джеръми казаха, че си задавала въпроси и на тях. А Мади ти е направо бясна. Знаеш го, нали?
	— Да. Обвинява ме за смъртта на Беки.
	— Горкичката Беки. — Гласът на Ванеса потрепери. Изглеждаше така, сякаш всеки миг ще се разплаче. — И горкичката Мади. Боже, какво тежко погребение, нали?
	— Как са дъщерите ти? Видях ги в черквата. Познаваха Беки доста добре, така ли?
	— Особено Шарлът. Двете с Беки се познават от бебета, родени са само с няколко месеца разлика. Не мога да ти опиша колко ужасно беше за нея. Не спира да плаче оттогава. Всички плачем.
	— Много съжалявам. Беки говорила ли е с нея за това, което чувства?
	— Беше като гръм от ясно небе. Разбира се, знаехме, че Беки минава през тежък период. Баща й ги напусна. Кучи син — добави тя неочаквано.
	— Дали е имала някакви връзки?
	Ванеса изгледа Фрида с любопитство.
	— Виждаш ли, за това говоря — обърна се тя към Ева. — Тя ни разследва. Дали е имала връзки? Нямам представа. Вероятно. Но едно от нещата, които човек открива, когато стане родител, е, че има неща, които не знаеш за децата си. Май си спомням, че ти имаше гаджета, когато беше на възрастта на Беки.
	— Момчетата харесваха Фрида — изрече Ева доста тъжно. — Не помниш ли? Джеръми, после Люис. Бедният Люис.
	— И ти, и Юън — обърна се Фрида към Ванеса. Усещаше как настроението не спира да се люшка между враждебност и някаква приятелска носталгия.
	— Моят единствен, пръв и завинаги — Ванеса се засмя. — Да. Да, беше първото ми гадже. Божичко, бях напрано луда по него. И все още го обичам — добави бързо тя. — Но любовта, когато си на петнайсет-шестнайсет е нещо съвсем различно. Всичко е толкова силно.
	— Да — въздъхна Ева.
	— И виж ни сега. Мен и Юън — заедно от двайсет и три години, с две дъщери, възрастни родители, ипотека, кола, ваканции в Испания или Франция. Час с неговата ужасна трофейна съпруга.
	— Ванеса!
	— Какво, да не би да не е вярно?
	— Джеръми е много напълнял, това е последното, което чух за него. А едно време беше толкова красив. Двамата с Час доста са се сприятелили — продължаваше Ванеса. — Предполагам, че и двамата са богати — по това си приличат. И по стройните си, блестящи съпруги.
	— Жената на Джеръми е учила в гимназията на Бракстън — подхвърли Фрида.
	— Да, вярно. Катрина. Помниш ли я? Катрина Уолш. Беше много добра на тенис.
	— Така ли? — отбеляза Ева, пъхна бисквита в устата си и я задъвка замислено с издути бузи. — Помня, че беше любимка на Грег Холсли.
	— Наистина ли? Е, тя се омъжи за Джеръми и сега има перфектни зъби.
	— Че какви й бяха зъбите преди? — попита Ева.
	— Не в това е въпросът.
	— О.
	— После Люис, съсипан — продължи Ванеса безгрижно.
	Фрида трепна и понечи да каже нещо, но Ева я превари.
	— И аз, и Фрида, неомъжени и сами. Кажи си го.
	— Човек може и да избере да е сам — намеси се Фрида.
	— Вероятно — замисли се Ева. — Но понякога наистина става самотно, нали?
	— А Сара Мей е мъртва — каза Фрида.
	— Сара Мей — повтори Ванеса името. — Да, Сара Мей.
	Настъпи мълчание. Джоузеф тропаше някъде на горния етаж.
	— Хубаво е да има мъж в къщата — промърмори Ева.
	На вратата се потропа силно и после някой я отвори.
	— Здрасти — провикна се жизнерадостен глас. — Шофьорът е тук!
	Юън нахлу в стаята последван от две момичета и едно момче. Целуна Ванеса, целуна Ева, целуна Фрида, събори с ръкава си няколко бисквити на пода, остави кални отпечатъци по плочките и ги погледна сияещ.
	— Тук е много уютно — Познаваш се с момичетата ми, нали, Фрида?
	— Да, видяхме се за малко. Амели и Шарлът, така ли беше? — Те кимнаха, по-малката Амели срамежливо, а по-голямата й сестра хладно и с безразличие. — Радвам се, че ви виждам отново. Много съжалявам за приятелката ви Беки.
	Очите на Амели веднага се напълниха със сълзи, а Шарлът отново кимна и промърмори нещо неразбираемо.
	— Но никога няма да се сетиш кой е това — каза Юън, посочвайки към момчето с тях, върлинест тийнейджър с увиснали, нарязани дънки и кожено яке върху сив суитшърт с качулка.
	— Не знам името ти — обърна се Фрида към него, — но знам, че си синът на Люис.
	— Да. — Дори гласът му беше същият. Макс. Беки го беше споменала. — Познавате ли баща ми?
	— Едно време.
	Юън го тупна закачливо по рамото.
	— Татко ти никога ли не е споменавал мистериозната Фрида Клайн?
	— Не — изгледа той свъсено Юън.
	И мръщенето му е като на Люис, помисли си Фрида.
	— И ти ли беше приятел на Беки? — попита го тя.
	Погледите им се срещнаха.
	— Мислех, че съм. Макар да нямам идея защо го направи. Не трябваше да умира.
	— Прав си. Не трябваше.
	— Не разбирам, защо никой от нас не усети какво става.
	— Никой не разбира — каза Ванеса и сложи утешително ръка на рамото му. — И всички се чувстваме виновни.
	— Трябва да тръгваме — обади се Юън, пристъпвайки нетърпеливо от крак на крак с калните си обувки.
	Вратата отново се отвори и влезе Джоузеф с две чаши и чиния в ръце. Тананикаше си нещо, просто две-три думи, които повтаряше, но когато ги видя, спря от изненада и направи комична физиономия. Постави чашите и чинията внимателно на масата, след това отправи лек поклон към Юън и дъщеря му.
	— Аз съм Джоузеф.
	— Какво си тананикаше — внезапно го попита Фрида.
	— Тананикал? — Изглеждаше объркан.
	— Когато влезе, преди секунда.
	— Не знам.
	— Беше една от песните на „Безкраен четвъртък“ — намеси се Ева. — Напоследък ми се върти в главата заради всичките тези приказки за онзи концерт. И си я тананиках, когато занесох горе чая на Джоузеф.
	— Натрапчива мелодия — намеси се Юън. — Доста дразнещо е.
	— Така е — каза Фрида. — Сега си я спомням.
	И наистина си я спомни. Въпреки че не слушаше тяхна музика, откакто напусна Бракстън, тя все пак ги помнеше. Вероятно щеше да си спомни и повечето думи.
	— Ние все още ги слушаме от време на време, когато сме на романтична вълна — каза Юън.
	— _Танцуват_ на тях — обади се Шарлът. — Притеснително е!
	Фрида се подсмихна. Сети се за начина, по който Юън танцуваше, как размахва диво ръце и подскача на място.
	— Трябва да ви уведомя, млада госпожице — каза Юън, че тези песни имат специално място в любовта на родителите ти.
	— Да, да, станали сте гаджета на техния концерт. Знаем го. Просто не искаме да преигравате тази сцена постоянно.
	— Можеше дори да не съществуват — обърна се Ева към Амелия — ако мама и тате не бяха отишли на онзи концерт.
	— Мога да ти кажа дори реда, в който изпяха песните. — Той затвори очи, за да се концентрира. — „Песента на големия град“, винаги започваха с нея. За да подгрят тълпата. „Танцувай с мен“. „Хайде, направи го“.
	— „Дилън“ — добави Ванеса. — Беше ми любима.
	— „Погребението на Дони“. И завършваха с „Родени един за друг“. И, разбира се, „Свободен ден“ на бис.
	— Тате, хич не е интересно — подхвърли Амелия.
	— Татко също ги свири — обади се Макс. — Но никога не танцува.
	Момчето изглеждаше толкова самотно, че Фрида трябваше да си наложи да не протегне ръка, за да го погали за утеха. Спомни си, че Люис също изглеждаше така понякога. И после, съвсем ненадейно, усети, че мисли за Санди, или по-скоро си представя лицето му такова, каквото го видя последния път, когато се срещнаха. Загледа се навън, в разкаляната градина на Ева и за миг загуби представа какво се говори около нея.
	— Фрида?
	— Да?
	— Казах, че тръгваме. Ванеса обличаше дебелото си палто. — Трябва да го повторим. Ще дойдеш на вечеря у нас.
	— Благодаря.
	— Ще ти звънна.
	— И, естествено, ще се видим на училищната среща.
	— Вероятно. Не съм решила още.
	Юън я целуна по двете бузи, после се обърна към Макс.
	— Да те откарам ли?
	— Не. Ще повървя.
	— Ще дойда с теб донякъде — каза Фрида. — Имам нужда от малко чист въздух. — Кимна към Джоузеф. — Скоро ще се върна.
	— Добре — каза весело той. — Нали, Ева?
	— Да — отвърна тя. — Много добре е. Мисля, че е време да отворя виното.


	Фрида и Макс тръгнаха мълчаливо, но след няколко минути той внезапно я попита:
	— Добре ли познавахте татко?
	— Беше много отдавна. Не съм го виждала повече от двайсет години.
	— Какъв беше?
	Тя се замисли.
	— Приличаше на теб. Но вероятно това вече ти е известно.
	— Да, така разправят хората.
	— Беше интелигентен и задълбочен. Но вероятно знаеш и това.
	— Не съвсем.
	— Приемаше нещата сериозно — добави Фрида.
	— Беше ли… взимаше ли… Знаете.
	— Наркотици?
	— Да. Като приятелите си. Но вероятно беше по-податлив.
	— Не спира да ми повтаря, че ще спре пиенето и пушенето, и изобщо да се убива.
	— Но не го прави.
	— Вече се отказах. Едно време постоянно му говорех. Молех му се и му казвах да го направи заради мен.
	— Но това не свърши работа?
	— Грег казва, че в крайна сметка човек не може да промени хората, те трябва сами да се променят.
	— Звучи ми като човек, който знае за какво говори. Изведнъж Фрида бе поразена от мисъл. — Грег кой?
	— Преподавал е в гимназията преди много години. Бил е учител на татко. Срещнах го няколко пъти у Мади. Беше ми писнало от всичко, а той се отнесе много мило с мен.
	— Грег Холсли.
	Когото бе видяла да прегръща нежно Мади на погребението на Беки.
	— Може.
	— Той ходи да се вижда с Мади?
	— Има приятели тук от времето, когато е преподавал в гимназията. Мисля, че идва, защото майка му или баща му са в старчески дом наблизо.
	— Баща му — каза Фрида, припомняйки си какво й бе казал Грег. — Да, вярно. Беки познаваше ли се с него?
	— Виждала го е. Помня как веднъж каза, че й се искало да има повече учители като него.
	— На теб май не ти се иска чак толкова.
	— Аз съм натам. — Той посочи към улица, водеща вляво. — Бяхте ли гаджета с татко?
	— Такива въпроси би трябвало да задаваш на него, не на мен.
	— Това означава, че сте били. Имате късмет, че сте се отървали.
	— Трудно ти е, знам.
	— Наистина харесвах Беки.
	— Наистина ли?
	— Бяхме приятели, истински приятели. Другите момичета бяха такива кучки.
	— Радвам се, че е имала с кого да разговаря.
	— Но се оказа, че не е било достатъчно, нали? — озъби й се той нещастно.


	Тръгна бавно обратно, замислена върху думите на Ванеса, че връщането й е объркало хората, за Грег Холсли в къщата на Мади, за Люис и ядосания му нещастен син. В главата й се носеше музиката на „Безкраен четвъртък“. Никога не ги беше харесвала. Нощта беше тъмна и тиха. Един-два пъти й се стори, че чува стъпки, но когато се обърна, нямаше жива душа. Каза си, че си въобразява. Когато стигна къщата на Ева, зави покрай нея и влезе в градината. През кухненския прозорец видя Ева и Джоузеф, застанали близо един до друг. Изглежда, той я учеше как да кълца зеленчуци както го правят истинските готвачи. Тя се смееше. За миг Фрида я видя подмладена с години — весела както по времето, когато бяха тийнейджъри. Обърна се, влезе в бунгалото си, затвори тихо вратата и пусна щорите.


>	29

	На следващата сутрин Фрида влезе в кухнята на Ева.
	Главата й все още не се беше прояснила от обърканите сънища, които изглеждаха далече по-реални от мрачния, безкомпромисен, безпощаден свят около нея. След това, доста неочаквано, нещата започнаха да се случват едно след друго. Фрида пълнеше чайника, когато в кухнята влезе Ева. В нея имаше нещо различно. После Фрида забеляза, че и много други неща са различни. Косата й беше разрошена, лицето зачервено, а очите едновременно блестящи и уморени, в ъгълчето на едното й око имаше размазан грим, беше облечена в прекалено ярка карирана риза, която й изглеждаше странно позната.
	В момента, в който Фрида се сети, че е на Джоузеф — всъщност беше ризата, която той носеше предишната вечер — и започна да обмисля какво чувства или би трябвало да чувства, тя чу гласове. Обърна се и видя, че вратата се отваря.
	— Дяволски студ — каза Джак.
	— Изглежда ми поне десет градуса по-студено от Лондон — добави Клои.
	Фрида усети, че я обзема тревога. Каква ли можеше да е лошата новина, която ги бе накарала да изминат целия този път и да дойдат толкова рано сутринта?
	— Какво е станало? — попита тя.
	— Джоузеф не ти ли каза, че идваме — погледна я учудено Джак.
	— Не, не ми каза.
	— Ами, помислихме си, че ще е хубаво да излезем от Лондон за един ден. Наистина ни стана любопитно да видим този район, добре де, заради теб, наистина, влязох в нета и видях колко е близо.
	— Трябваше да ми кажете.
	— Е, казахме ти — намеси се Клои. — Чрез Джоузеф. Къде е той, между другото?
	Фрида избягваше да погледне Ева.
	— Мисля, че все още е в леглото — отговори тя.
	— Не, слиза вече.
	И наистина, преди Фрида да успее да каже нещо, Джоузеф влезе през вратата, облечен в джинси и тениска, и с боси крака. Виждайки Джак и Клои, той им се усмихна сънливо за поздрав. Фрида забеляза, че когато мина покрай Ева, той докосна леко рамото й, а тя го погледна. И макар да беше само за миг, тя усети, че това е интимен жест между двама души, които се познават добре, които имат тайни. Фрида отново понечи да каже нещо, да въдвори някакъв ред, когато отвън пак се чуха гласове и на вратата се почука. Клои я отвори и вътре нахлу Юън. Беше облечен в обемисто яке от типа за лов на дребни птици. Зад него, навлечени в непромокаеми мушами с качулки, стояха двете му дъщери, които гледаха нацупено и примирено. Последва серия от сложни запознанства. Ева предложи кафе на всички.
	— Тръгвахме на разходка — каза Юън — и си помислихме, че може да ви е приятно да дойдете с нас.
	Фрида погледна Амели и Шарлът, които се бяха вторачили в телефоните си.
	— Много мило от твоя страна — отговори тя. — Но тези мои приятели тъкмо дойдоха от Лондон, така че…
	— Това е чудесно — възкликна Юън. — Добре дошли са и те. — Той повиши глас, за да включи в разговора всички присъстващи в стаята. — Много приятна разходка е покрай реката до кръчмата до старата мелница, после обратно по железопътната линия.
	— Звучи страхотно — включи се Джак. — В Лондон не се случват такива неща, там хората само си ходят на гости по къщите.
	На Фрида й се стори, че изпитва едновременно клаустрофобия и агорафобия. Старият й свят, светът на Бракстън, на детството и юношеството й, беше като жив организъм, който се опитва да я всмуче обратно. В същото време светът на Лондон, животът, който тя сама си бе избрала, не бе склонен да я пусне. Погледна към Джоузеф. Ева се бе навела над него и шепнеше нещо в ухото му.
	— Е, не е задължително — обяви Джак с леко съжаление. — Ако е проблем, ние с Клои може да се поразходим някъде сами.
	— Всичко е наред — каза Фрида. — Може всички заедно да идем на разходка.
	— Има няколко неща, които трябва да свърша из къщата — каза извинително Ева. — Струва ми се, че Джоузеф трябва да завърши… ами, знаете, работата, която вършеше.
	Фрида погледна към Джоузеф, който безпомощно повдигна рамене.
	— Работа — повтори тя. — Окей, добре. Ние тръгваме.
	Това се оказа сложен процес. Ева предложи кафе, но Юън каза, че могат да пийнат нещо във „Верандата“. Джак и Клои извадиха туристически обувки и якета от колата. Джоузеф се въртеше из кухнята.
	— Не искам да преча на работата ти — каза Фрида, после се почувства виновна.
	В края на краищата, да не би да искаше Джоузеф да е като нея, винаги да е зрител, да гледа отстрани, да наблюдава, да преценява, да диагностицира? Не беше ли по-добре да е такъв, какъвто си е, да плава винаги по течението, да взема това, което му се предлага? В края на краищата тя беше тази, която го доведе тук.
	Сутринта беше студена, но слънчева, и имаше силен, режещ източен вятър. Отново се сети за загубения червен шал, но Ева й даде дебел пуловер и пухкава шапка. Докато малката група излизаше от къщата, Фрида погледна назад към Ева. Чувстваше се като родител, който оставя двама тийнейджъри сами вкъщи. Юън ги поведе, пресякоха улицата и тръгнаха по пътеката, която минаваше през полето и се спускаше към река Чар. Вървеше напред с Джак и Клои и тя виждаше, че говори и сочи, но не можеше да чуе какво казва. Когато стигнаха реката и поеха на запад, отдалечавайки се от Бракстън, тя се озова отзад с Амелия и Шарлът. Каза им, че Джак е неин бивш студент, а Клои е нейна племенница.
	— Тогава е малко шантаво да са заедно — отбеляза Амелия с гримаса.
	Всъщност Фрида също смяташе, че е малко странно, но не беше тема, която би искала да обсъжда с две почти непознати тийнейджърки от Съфолк.
	— Мисля, че просто се забавляват.
	Амелия и Шарлът размениха погледи. Очевидно я смятаха за твърде стара да има каквато и да е представа за забавленията на младите хора. Пътят се стесни и трябваше да вървят в индийска нишка. Преди стотици години Чар е била плавателна река. По бреговете е имало тухларни и складове. Дейността бе замряла много отдавна и земята отново беше завладяна от горската растителност, а бреговете покрити с дървета, но все още имаше язове и шлюзове и на места бетонни насипи. Фрида хареса реката или по-скоро беше сигурна, че ще я хареса, ако можеше да повърви тук сама. Беше точно нейният тип природа, природа, която има своя история.
	Минаха под метален мост и пътеката отново се разшири.
	— Значи сте ходили на училище тук? — попита я Шарлът.
	— Така е. С родителите ти и Мади, и Ева, естествено.
	— И Люис — добави момичето.
	Двете сестри отново размениха погледи. Изглежда, имаха свой собствен саркастичен език, който беше тяхната крепост.
	— Да. — Амелия направи гримаса. А сега станахте приятелка с Макс.
	Шарлът изпухтя пренебрежително.
	— Защо мислиш така?
	— Видях ви с него, затова просто предположих. Да не искате да кажете, че _не_ сте приятели?
	— Той е малко зловещ — включи се Шарлът. — Върви подир хората като някакво бездомно пале. Знам, че сте ходили с баща му, когато сте били тийнейджъри, но видяхте ли го на какво прилича сега?
	— Да, срещнахме се.
	— Е, тогава разбирате. Поглеждаш Люис и знаеш какъв ще стане Макс.
	— Има и по-лоши възможности — каза Фрида, мислейки за Час и Джеръми.
	Момичетата не отговориха. Като че ли темата вече не ги интересуваше, не и както досега. Но можеше да е просто заради студа.
	— Трудно е, когато някой умре внезапно — поднови разговора тя. — За хората, които остават. Чудят се дали не е могло да направят нещо. — Погледна момичетата. Шарлът като че ли повдигна леко рамо. — Беки казвала ли е нещо в дните преди това да се случи?
	— Не — отвърна Шарлът. — Говореше с мама повече, отколкото с нас, вечно идваше да говори с нея, когато беше разстроена от нещо. Беше малко зловещо, но мама харесва такива неща.
	— Но вие сте били приятелки — настоя Фрида. — А тя е минавала през труден период. Трябва да е говорила за чувствата си.
	— Не бяхме истински приятелки — каза Шарлът.
	— Сигурно съм се объркала — замисли се Фрида. — Като ви видях на погребението, помислих, че сте били много близки.
	— Това беше организирано от училището — обясни Шарлът. — Както организират излетите. Когато някой умре по подобен начин, всички се преструват, че са го познавали добре, но всъщност никой от нас не беше засегнат. Не истински, ако трябва да сме честни. Тя беше станала много странна.
	Фрида се замисли за погребението, за ридаещата тълпа.
	— Значи не сте били близки приятелки с нея?
	Шарлът повдигна леко рамене.
	— Не чак толкова.
	— Да не ми казвате, че всъщност не сте я харесвали?
	— Хич не ми пука как ще го кажете. Беки си въобразяваше, че е по-добра от другите.
	— Искате да кажете, че тя _изобщо не е_ имала приятели?
	— Едно време имаше, но накрая на хората им писна от нея. Тя престана да е забавна.
	— Значи не сте били приятелки с Беки и не сте приятелки с Макс. А те двамата бяха ли приятели?
	— Не знам — каза Шарлът.
	Имаше чувството, че никой не е приятел с никого, освен двете сестри, обединени срещу света.
	— Значи е била изолирана.
	— До известна степен — отговори Шарлът. — Но това беше неин избор.
	— И откога беше така?
	— Не знам — отвърна Шарлът. — През по-голямата част от годината.
	Чу се електрическа камбанка и Шарлът извади телефона си, после започна бързо да пише. Повървяха няколко минути, без да говорят. Пред тях Юън беше застанал заедно с Джак и Клои и сочеше встрани от реката, нагоре по хълма. Фрида погледна към мястото, където сочеше — обелиск, очертан на фона на сивото небе. Тя се обърна към Амелия, която стоеше до нея.
	— Знаеш ли какво е това?
	— Паметникът на вещицата — отговори момичето с равнодушен глас. — Татко вечно говори за него. Това е новото му хоби — местната история.
	— Толкова отегчително е — присъедини се Шарлът. — И без това учим местната история като задължително избираем предмет, а сега тате я повтаря отново и отново, а то в Бракстън са се случили горе-долу само две неща. Изгорили са вещица, после са построили железница и след това отново са разкарали железницата.
	— Защото кой би искал да живее на място като Бракстън? — обяви Амелия.
	„Верандата“ гледаше към стара мелница с голямо водно колело. Имаше маси навън до водата, но само една от тях бе заета от група хора с дебели якета, които пушеха. Юън ги поведе вътре и намери две маси до прозореца. Посочи на Джак и Клои да седнат с Амелия и Шарлът.
	— Сигурен съм, че вие младите имате много неща, за които да си говорите — каза той. — Неща, които не искате Фрида и аз да чуем. — Шарлът и Амелия завъртяха отегчено очи. — Странно, но когато Фрида и аз се видяхме за последно, бяхме на вашата възраст. Не е ли чудно?
	Шарлът и Амелия отново направиха отегчени физиономии.
	— С Фрида се срещнахте за последен път вчера — подсети го Шарлът.
	— Добре, добре — каза Юън, очевидно свикнал с тяхното поведение. — Знаете какво исках да кажа.
	Отиде на бара и се върна с поднос напитки и пакети чипс. Седна до Фрида на другата маса. Беше си взел голяма халба местна бира, която чукна в чашата с доматения сок на Фрида. Кимна на младежите.
	— Ще им е по-добре без нас.
	Фрида не беше съвсем сигурна, че е прав. Амелия пишеше нещо на телефона си, Шарлът твореше нещо на Клои, а Джак гледаше разсеяно. После щеше да поговори с него. Юън посочи през прозореца към воденицата от другата страна на яза.
	— Зарязаха я, докато все още ходехме на училище. Стоя изоставена близо двайсет години. Сега е превърната в апартаменти. Крайбрежни имоти. Изглежда, хората търсят точно това. — Фрида не отговори и той продължи. — Джак и Клои са много приятни. Говорят с уважение за теб.
	— Радвам се, защото значат много за мен.
	Юън пийна глътка от бирата си, после погледна в халбата. Фрида разпозна сцената. Виждаше я често в кабинета си за консултации, докато хората набират смелост да кажат това, което бяха дошли да кажат.
	— Странно е, че се върна — започна той.
	— Защо?
	— Кара те да се погледнеш отстрани, да помислиш как те възприемат другите. Накара ме също да се замисля за старите дни. Същото е като да изкопаеш една от онези капсули на времето, които са пълни с най-различни предмети от миналото.
	— И за какво от старите дни се замисли ти?
	— Знам какво мислиш за мен. С положителност е доста подобно на това, което мислят моите момичета. За тях аз съм онзи шумен скаутски инструктор, дето не спира да разправя неща от сорта на „Хайде да ходим на разходка“ или „Хайде да посетим някой музей“. Доста шумен съм и често се държа детински. Но това, което си мисля, е, че когато ти минаваше през оня труден период, някои бяхме малко прекалено вторачени в себе си и вероятно не сме обърнали внимание, отклонили сме поглед.
	— От какво?
	— Не знам. Но понякога, когато погледнеш назад към тийнейджърския ни живот, не ти ли се струва, че сме били прекалено жестоки.
	— О, да, мисля го.
	Фрида погледна Юън с нов интерес — беше загубил доста от жизнерадостното си излъчване и изглеждаше притихнал, замислен, което много повече й харесвате.
	— Има една случка, която ме преследва — каза той. — Стана преди много години, но продължавам да мисля за нея. Събуждам се през нощта и тя изниква пред очите ми, чака ме. Веднъж, когато бяхме излезли с Ванеса, ни нападнаха. Беше група от няколко пияни или надрусани тийнейджъри и малко по-големи момчета, четирима или петима, първо наобиколиха мен и започнаха да ми се подиграват. Разправяха глупави неща за това как изглеждам, че се обзалагали, че не мога да го вдигна. Знаеш ги тия приказки.
	— Гадни са.
	— Да, но не там е работата. Това бяха просто думи. Внезапно загубиха интерес към мен и се обърнаха към Ванеса. Започнаха да я бутат, а един от тях я хвана за гърдите. Помня израза на лицето й — беше ужасена и унизена. И знаеш ли какво направих аз? Нищо. Стоях там и не направих абсолютно нищо, докато те опипваха горката ми жена. После някак си тръгнахме и се прибрахме. Но нещата станаха още по-зле, когато тя се опита да ме утеши. Това, че не съм се намесил, било най-разумното нещо, което съм можел да направя, и тя ме разбирала съвършено и нямало за какво да се чувствам зле. С никого не съм говорил за това, защото изпитвам огромен срам от постъпката си. Дори сега, толкова години по-късно, говоренето за случката е табу.
	— И все пак ми казваш.
	— Вероятно защото по някакъв странен начин ти си човек, пред когото хората имат желание да говорят, да разтоварват душите си. Предполагам, че е заради работата ти. Но също така — добре де, може да ти прозвучи глупаво, но обичам да компенсирам минали грешки. Не мога да направя нищо за това, че предадох Ванеса, но ако има нещо, с което мога да ти помогна в това, с което си се заела, бих искал да знаеш, че можеш да ми се довериш.


	Когато тръгнаха обратно по едновремешната железопътна линия, която сега беше превърната във велосипедна алея, Фрида се погрижи да върви до Джак и Клои.
	— Липсваш ни — заяви Клои. — Никога не си вкъщи.
	— Само за малко. Как сте и двамата?
	— Има толкова много неща, които имам да ти казвам, но не пред Джак.
	Джак се изчерви. Фрида се усмихна и му зададе няколко въпроса за работата. Все още мислеше за него като за момчето, което беше, когато се срещнаха за първи път. Сега той беше мъж, пред когото хората признават най-мрачните си страхове с надеждата, че ще им предложи някакво спасение. Имат късмет, защото би могло да попаднат на лош терапевт, помисли си тя.
	— Юън ни показа паметника на Мери Еймс — каза Клои.
	— Това е мястото, където е била изгорена — уточни Фрида.
	— Учихме го по история веднъж — продължи Клои. — Тези жени са били съдени, преследвани и изгаряни за това, че са различни, че не са били като другите, че са казвали каквото са мислели, или че са били лечителки. Не смяташ ли, че жените като Мери Еймс просто са искали да имат правото да са независими?
	— Вероятно — отговори Фрида. — Или просто са искали да имат правото да са вещици.
	Остави ги да отминат напред и изчака Юън. Лицето му беше на петна от студа.
	— Мамка му — изръмжа той.
	— Идеята беше твоя.
	— Нямам избор. Трябва да махна момичетата от компютъра, макар, разбира се, те да носят телефоните си.
	— Исках да ти кажа нещо.
	— Виж, не исках да ти се меся.
	— Истината е, че ми се случи нещо.
	— В нощта на концерта?
	— Защо мислиш така?
	— Може да не съм Шерлок Холмс, но ти разпитваш всички за тази вечер, Фрида. Естествено, че тогава трябва да се е случило.
	— Прав си.
	— Искаш ли да ми кажеш какво е станало?
	— Не.
	— Разбира се. — Той вдигна помирително ръце. — Не съм любопитен. Наистина не съм.
	— Бях нападната каза Фрида.
	Фрида вече бе започнала да привиква към изражението върху лицата на хората, когато им кажеше това — шок, озадачение, почти неудобство, безмълвие.
	— В собствения ти дом?
	— Да.
	— Това е ужасно. Направиха ли ти нещо?
	— Не ме нараниха толкова, по-скоро ме уплашиха.
	— Защо не ни каза?
	— Не исках.
	— Исусе, че какви приятели сме били?
	— Тийнейджъри.
	Юън изглеждаше объркан. Направи няколко крачки, подритвайки малко камъче.
	— Защо се връщаш на тази случка сега? — попита той накрая.
	— Защото не е довършена. Искам да открия кой го направи.
	— След всички тези години?
	— Знам. Но трябва да опитам.
	— Отмъщение?
	— Наречи го правосъдие.
	— Как мога да ти помогна?
	— Трябва да установя точното движение на всички в онази вечер, кой къде е бил и кога.
	Юън кимна замислено. Обичайно веселото му лице бе придобило сериозно, почти трагично изражение.
	— Ако има нещо, което бих могъл да…
	— Много мило от тоя страна.
	Той сви смутено рамене.
	— Ще е трудно. Трудно ми е да си спомня какво съм правил дори вчера.
	— Изненадващо е какви неща помнят хората.
	— Точното движение? — попита той.
	— Ще съм благодарна за всичко, което ми кажеш.
	— За мен ще е удоволствие — изчерви се Юън.


	Час обядваше с Джеръми в лондонски клуб, който приличаше по-скоро на къща от осемнайсети век. Срещаха се три-четири пъти в годината, понякога заедно със съпругите си, понякога така: само двамата на добра храна, бутилка бургундско и огън, който припуква в малката камина.
	— Значи тя говори с всички — каза Час.
	— С теб, с мен, Юън, Ванеса, дори Люис Темпъл. Отседнала е при Ева.
	— Какво иска всъщност?
	— Надявах се ти да ми кажеш.
	— Нямам представа — каза Джеръми. — Дойде да ме види и ме пита за концерта, на който бяхме всички. Беше преди двайсет и три години! Какво очаква?
	— Но защо разпитва?
	— Един господ знае.
	— Рови и ръчка — възмути се Час. — Ти вече не живееш тук. За теб не е същото.
	— Казах й, че ще се обадя отново — кимна Джеръми. — Още не съм. Ходих до тях, но нямаше никого.
	— Все още изглежда добре, нали? — подметна Час.
	— Трябва да призная, че старее по-добре от жена ми — Джеръми завъртя замислено виното в чашата си. — Но е леко смущаваща. Но пък тя винаги си е била смущаваща. Боже, бях луд по нея.
	— Има някакво очарование.
	— Да, така е.
	— Помниш ли разпита в полицията? — попита Час.
	— Разбира се, че го помня. Мамка му, колко уплашен бях.
	— Тя иска да разбере къде е бил всеки от нас.
	— Ами, всички бяхме на концерта, нали така?
	— Вярно — отговори Час. — Изведнъж всеки стана сигурен, че е бил на концерта.
	Джеръми се поколеба за миг, после се усмихна нервно.
	Ами, тогава да тръгваме — вдигна ръка за сметката.
	— Малко е притеснително — замислено каза Час. — Връщането й. Като завръщане на мъртвец.
	— Това ми прозвуча като гузна съвест.
	Час се усмихна с привичната си насмешлива усмивка.
	— Всеки има по нещичко, за кое то да се чувства гузен.


>	30

	— Отървахме се от папиломчетата — заяви Клои, докато вървяха по главната улица. — Нали, Джак?
	Той бе обхванат от внезапен пристъп на кашлица.
	— Трябва да видя човек, който живее нагоре по тази улица каза Фрида. — Какви са вашите планове? Кога си тръгвате?
	— Та ние едва пристигнахме.
	— Не искаме да ти пречим — намеси се Джак.
	— Напротив искаме. Стар приятел от училище ли е?
	— Човек, когото познавах от училище.
	— Може ли да дойдем с теб?
	— Не.
	— Не си забавна.
	— Може да посетим баба ти — предложи Джак.
	— Срещала съм я само два пъти — отвърна Клои. — И май не ме хареса особено.
	— Знаеш, че умира — каза Фрида.
	— Това не я прави по-приятна.
	— Бих искал да се запозная с нея — настоя Джак.
	— Мислех си, че ще се катерим по стръмни хълмове — замрънка Клои. — Че ще срещаме овце и ще прескачаме буйни потоци.
	— Това не е Езерната област.
	— Добре де, къде живее — направи гримаса Клои.
	Фрида започна да обяснява.
	— Просто ми покажи на телефона си — прекъсна я Клои. — Забравих моя в колата на Джак.
	— Какво искаш да кажеш с това покажи ми?
	— Дай — протегна Клои ръка и Фрида й подаде телефона си. — Какъв е кодът за отваряне?
	— Че защо би трябвало да имам код за отваряне?
	— В случай че някой ти го открадне.
	— Ще ми се да го откраднат.
	Клои въздъхна и започна да пише нещо на екрана.
	— Трябва да помислиш за парола — намеси се Джак.
	— Имам достатъчно други неща за мислене.
	— Сериозно. Обзалагам се, че не си сменила паролата на номера за дистанционен достъп.
	— А аз се обзалагам, че дори нямам номер за дистанционен достъп.
	— За да получаваш гласовата си поща от друг телефон.
	— Никога не съм го правила. Дори не знаех, че съществува такова нещо.
	— Не си ли чела вестници последните няколко години?
	— Не и ако мога да го избегна.
	— Без парола — обясни Джак, — както хората вече са установили, всеки може да се добере до имейла ти. Като журналистите, които те тормозеха.
	Фрида се намръщи. Хрумна й нещо.
	— Или Дийн Рийв.
	— Дийн Рийв?
	Замисли се за бележката, която получи, изпратена сякаш от Мери Ортън. Замисли се за шала, който загуби. Спомни си стъпките, които чу зад себе си. Върна се и още по-назад: към смъртта на Мери Ортън, когато се появи човек, който я спаси. Сети се и за изгорялата къща на Хал Брадшо. За усещането, че той винаги е една стъпка пред нея, че предвижда движенията й, разбира тайните й страхове. Взе телефона си от ръката на Клои и се втренчи в него.
	— И така, какво трябва да направя?
	— Обади се на доставчика си и смени паролата. И да не е рожденият ти ден или нещо, за което всеки може да се сети.
	— Фрида? — изтръгна я от мислите й гласът на Клои. — Става ми студено. Просто ми дай адреса на баба.
	Фрида им го даде, все още заета с мисълта за новото предположение, което се въртеше в главата й. Когато двамата тръгнаха, тя хвана ръката на Джак и го задържа.
	— Внимавай за нея — каза тя.
	— Понякога е много луда — изрече той с възхищение.
	— Майка ми може да я смаже.
	Загледа се в тях, докато се отдалечаваха, Клои подскачаше, буташе се в Джак, хващаше ръката му, после пак я пускаше. Колкото и да се преструваше, тя си беше все още дете и Фрида усети болка заради несръчното й нетърпение да порасне.
	Щом ги изгуби от поглед, тя тръгна по Маунт стрийт и после свърна по малка уличка, която извеждаше от града покрай поле, което през лятото пожълтяваше от лютичета. Зад оградата имаше рахитичен стар кон, ребрата му се брояха, и когато Фрида протегна ръка към него, той отдръпна устни и оголи жълтите си зъби. Няколкостотин ярда по-нататък стигна до къщата, която се издигаше доста навътре от пътя — джорджианска, с огромни прозорци и изградено кръгло езеро за рибки близо до входната врата. Фрида надникна в него и видя един-единствен пъстър шаран, който изследваше дъното.
	Когато Мади отвори вратата, изражението й беше каменно.
	— Не те искам тук.
	— Знам. Но се надявам да поговорим за няколко минути. Има нещо, което трябва да ти кажа.
	— Нямаш нищо, което искам да чуя.
	— Пет минути. Ако след това все още искаш да се махна, имаш думата ми, че ще си тръгна.
	Мади се взря в нея, после бавно поклати глава. Но каза:
	— Добре. Ще ти дам пет минути. Но не мога да си представя какво е това, което ще ме накара да пожелая отново да те гледам в лицето.
	Фрида влезе и последва Мади във всекидневната. Първото, което я стресна, беше сладникавата смрад още преди да види, че навсякъде има цветя, кремове, парникови рози, декоративни смесени букети. Някои вече бяха увехнали и умираха. По всички равни повърхности имаше картички.
	— Хайде, давай — каза Мади.
	Нито една от двете не седна.
	— Беки не се е самоубила. Нямам доказателство, което да дам в полицията, но тя е била убита. Мади отвори уста да отрече, но Фрида продължи. — Била е убита от мъжа, който я изнасили. Убедена съм, че той някак си е разбрал, че тя ще иде в полицията.
	Мади поклати глава.
	— Ти си лъжкиня. Просто искаш да не е по твоя вина.
	Фрида млъкна за миг. Изобщо не чуваше Мади, защото се подготвяше да каже това, което бе дошла да каже.
	— Знам, че е била изнасилена, защото същият мъж изнасили и мен преди двайсет и три години.
	— Моля? Какво каза?
	— Когато Беки ми разказа за изживяното, аз разпознах моето собствено изживяване. Същия сценарий, съвършено същите думи, които изнасилвачът й е казал. Знам, че нейното поведение преди смъртта й, е накарало теб и полицията да сметнете за напълно очевидно, че се е самоубила. Но тя не го е направила. Някъде на свобода се разхожда мъж, който дебне беззащитни млади жени и именно той е изнасилил и убил дъщеря ти.
	— Не. Не. — Мади изглеждаше напълно объркана и отвратена.
	— Тя не си измисляше.
	Внезапно Мади се свлече на килима. Обви ръце около коленете си и се сви на топка. Фрида си припомни как изглеждаше в къщата й в Лондон само преди няколко седмици — безупречна, с възпитана усмивка, ухаеща на скъп парфюм, с перфектен грим. Сега беше разрошена, облечена нехайно и беззащитна. Тя, Фрида, я беше докарала до това състояние. Ако Беки не й беше разказала своята история, ако Фрида не беше я насърчила да иде в полицията, момичето щеше да е още живо и майка й нямаше да се свива на пода като ранено животно, подреденият й живот нямаше да бъде съсипан.
	Фрида приклекна до нея.
	— Вярваш ли ми? — попита тя.
	— Тя беше много объркана. Всеки го знаеше. Ти го направи. И сега не можеш да се справиш с вината си.
	— Вярно е, че беше объркана. Но ако съм права, то тогава мъжът, който изнасили дъщеря ти, избира момичета, за които знае, че са особено уязвими. Чувства се сигурен, че няма да им повярват.
	Мади вдигна глава.
	— Казваш, че се е случило и на теб?
	— Да.
	— Как може да си сигурна? Как изобщо може да си сигурна? Било е преди двайсет години. Повече от двайсет.
	— Знам — отговори Фрида, — че е бил същият мъж.
	— Защо не ми каза? — Тя скочи на крака. Ако ми беше казала, щях да й повярвам.
	— Трябваше да ти кажа.
	— И тогава тя може би нямаше да е мъртва. — Огледа с втренчен поглед увяхващите цветя. — Това само направи нещата още по-лоши. Сега ще трябва да изживея остатъка от живота си с факта, че не съм й повярвала.
	— Знаел е, че никой няма да й повярва, защото е минавала през много тежък период. Там е цялата работа.
	— Кой е?
	— Не знам. Но не е непознат. Познавал е мен. Познавал е Беки. — Фрида се поколеба, после добави. — И съм сигурна, че е познавал Сара Мей.
	— Сара Мей? И на нея ли се е случило?
	— Така мисля.
	— Някой, когото познаваме? Някой, когото _аз_ познавам?
	— Така трябва да е.
	Главата на Мади започна леко да трепери, очите й станаха стъклени. Внезапно тя грабна ваза с кремове и я запокити срещу стената, където тя се разби. Цветя и парчета стъкло се посипаха по пода. Сграбчи друга, този път пълна с неразтворени розови пъпки, и от нея се разля вода. Но Фрида бързо я измъкна от ръцете й и я остави обратно на масата.
	— Копеле — изръмжа Мади. — Копеле. Злобно, смърдящо копеле. Мъничката ми Беки. Моята миличка дъщеря. Какво направих? Защо не мога да й кажа колко съжалявам?
	— Мади…
	— Престани да ми говориш с тоя спокоен глас. Нищо не разбираш. И никога няма да разбереш. Ти не си майка. Ти си просто машина. Изобщо не разбираш какво е _тук_ вътре — Тя удари силно гърдите си. — Трябваше да ми кажеш. Щом си знаела, че Беки е в опасност, можеше да я спасиш. Никога, никога няма да ти простя. И все още мисля, че си измисляш. Това е лудост. Ти си луда.
	— Изслушай ме. Убедена съм, че мъжът; изнасилил Беки, е открил, че тя има намерение да иде в полицията и затова я е убил. Трябва да разберем кой е знаел за това.
	— Ти й каза да иде в полицията. Ти го направи.
	— На теб каза ли, че ще ходи?
	— Естествено. Все пак й бях майка, макар да усещаше, че я предавам. — Лицето й се сгърчи. По бузите й потекоха сълзи, които се стичаха в устата и надолу по шията й. — Разочаровах я — прошепна тя. — Това е последното, което е изпитала към мен. Разочарование.
	— Ти каза ли на някого?
	— Не мога да мисля. Не си спомням нищо. Трябва да идем в полицията. — Тя стисна ръкава на Фрида. — Трябва да идем веднага.
	— Вече говорих с тях.
	— Без да ми кажеш?
	— Да.
	— Винаги съм мислила, че си високомерна, шибана кучка. Тя беше моя дъщеря. Моя. Не твоя. Как се осмеляваш?
	Посегна към друга ваза. Фрида хвана ръката й и я задържа.
	— Имам нужда от помощта ти.
	— Как?
	— Преди всичко и най-важното, не трябва да говориш с никого за това, което ти казах. Ако е човек, когото познаваш…
	Мади издърпа ръката си и отстъпи крачка назад.
	— Ти си луда. И пръскаш лудост около себе си. Ако не бях те помолила за помощ, всичко щеше да си е наред.
	— Искам да помислиш сериозно за нещата, които са се случили на Беки през последните няколко седмици от живота й, и да ми разкажеш всичко, на мен, не на друг. Особено важно е да се опиташ да си спомниш на кого си казала, че Беки ще ходи в полицията.
	— Не съм казала на никого за твърдението на Беки, че е била изнасилена. — Чу думите си и лицето й се изкриви, люшкаше се диво между яростта и отчаянието. — Наистина ли е била изнасилена? — прошепна по-скоро на себе си. — Моето мъничко момиченце? Изнасилено и убито? Не може да е вярно.
	— Сигурна ли си, че не си казала на никого?
	— Не исках. Мислех, че най-добре е да го запазя в тайна.
	— Но може да си се доверила на някого?
	— Не си спомням. Не ми е добре. Трябва да си тръгваш.
	— Имаш номера ми и искам да ми се обадиш, когато премислиш всичко.
	— Просто си върви.
	— Може ли да те попитам още нещо?
	— Какво?
	— Може да ти се стори нахално.
	— Казвай.
	— Видях Грег Холсли на погребението и се зачудих…
	Лицето на Мади пламна.
	— Махай се от къщата ми. От живота ми. От този град. Не те искаме тук. Никога не сме те искали.
	Когато Фрида влезе в къщата на майка си, Клои беше в кухнята и правеше чай, беше много ядосана, блъскаше шумно чашите и тряскаше вратите на шкафовете.
	— Значи визитата не е била успешна?
	— Тя нарече мама уличница. Аз може да съм груба, когато говоря за майка си, но никой друг няма право да е.
	— Ще поговоря с нея.
	Отиде във всекидневната, където Джулиет седеше в обичайното си кресло и гледаше с отсъстващ поглед налудничаво анимационно филмче по телевизията. Фрида изключи телевизора.
	— Гледах го.
	— Била си груба към Оливия пред Клои.
	— Коя е Оливия и коя е Клои?
	— Оливия беше женена за Дейвид.
	— О, тя ли.
	— А Клои ти е внучка. Както добре знаеш.
	— Имам мозъчен тумор. Може и да съм забравила.
	— Тя е твоя внучка и животът й не е особено лек…
	— Защото майка й е уличница. Да.
	— Престани веднага! Нямаш право да си жестока към всеки само защото умираш.
	— Има татуировка и халка на носа и една от онези отвратителни смучки на врата, която дори не си дава труд да скрие. Какво й дава право да смята, че може да идва тук с любовника си и да се преструва, че се интересува от мен? Нарече ме „бабче“.
	— И как очакваш да те нарича?
	Фрида погледна внимателно майка си. Вероятно мозъчният тумор я докарваше до лудост. После нещо зад прозореца привлече погледа й.
	— Какво прави Джак в градината?
	— Плеви — отговори триумфално Джулиет.
	— Защо?
	— Аз му наредих. Градинар е в края на краищата.
	— Не, не е градинар. Сигурно е замръзнал.
	— Предпочитах оня мъж от градския съвет.
	— Джоузеф?
	— Всъщност никога не съм имала време да се занимавам с жени.
	Клои влезе с три чаши чай, които постави на малката масичка. Фрида видя, че е плакала.
	— Никога не съм имала време за лигави момичешки разговори — продължи Джулиет с някаква наслада. — Ти защо не си в Нова Зеландия? — Това беше адресирано към Клои.
	— Моля?
	— В Нова Зеландия живее Айвън. Бащата на Клои е Дейвид.
	— Мразех брака — заяви Джулиет. — Това е моят съвет към теб, младо момиче. Казвам ти го от смъртното си ложе. Не се жени и не раждай деца. А ако наистина се омъжиш, не взимай мъж, дето е депресиран ден и нощ, седмица след седмица, за да не се чувстваш като засмукана от черна дупка, от която няма спасение. Всички му съчувстват. Бедничкият, очарователен Джейкъб.
	— Ама за какво говори тя? — прошепна настоятелно Клои към Фрида. — Може ли да си тръгваме?
	— Чакай.
	— Какво казва крал Лир за змиите?
	— Не знам — заекна Клои.
	— Естествено, че не знаеш. Пропадна на изпитите, нали? Виждаш ли, все пак поназнайвам това-онова за теб. Дейвид каза, че си го разочаровала.
	Фрида сложи успокоително длан върху ръката на Клои и се приведе към Джулиет.
	— Така ли искаш да те запомни внучката ти? — каза тя. — Като злобна старица?
	— Пет пари не давам дали ще бъда запомнена.


	Взеха Джак от градината. Обувките му бяха натежали от кал, а лицето му — побеляло от студ. Фрида със задоволство видя, че заедно с плевелите е оскубал и няколко цветя.
	— Не е било необходимо да го правиш — подметна тя.
	— Тя ме плаши.
	— Част от това се дължи на мозъчния тумор. Останалото си е тя. Хайде, Джоузеф ни чака с вана в края на улицата.
	— Къде отиваме? — попита Клои. Все още изглеждаше ужасена. — А колата на Джак?
	— Ще я вземете после. Реших, че ще ви хареса да се поразходим до брега.
	— Много е студено и вече се стъмва.
	— Точно сега морето е най-красиво.
	Фрида насочваше Джоузеф, докато подкараха по брега на обширния и все повече разширяващ се естуар, където лодките бяха полегнали настрани върху калта, оставена след отлива. Сякаш всички цветове се бяха претопили в умиращата светлина. Накрая свърнаха по чакълеста алея и стигнаха до дълга бяла сграда, загледана самотно към устието и сливането на водите му със сиво-кафявото море.
	— Частен старчески дом „Морска гледка“ — прочете Джак на табелата. — Е, това поне е вярно.
	— Защо сме тук? — попита Клои. — Стигат ми старците за днес.
	— Мислех вие да се поразходите по крайбрежния път, а аз да ви настигна, след като приключа тук.
	— При кого отиваш?
	— Бащата на човек, когото познавах.
	— Днешният ден съвсем не съвпада с очакванията ми — заяви недоволно Клои.
	— На около две мили оттук има приятна малка кръчма и след като свърша, ще ви почерпя там.
	— Сега вече ми харесва.
	Фрида ги остави и тръгна към главния вход. Изненада се да види колко топло, чисто и светло е вътре и колко тихо, сякаш изобщо няма хора.
	Стъпките й кънтяха. Насочи се към рецепцията и натисна звънеца.
	От страничен коридор се появи жена с чаша в ръка.
	— Мога ли да ви помогна?
	— Надявах се да видя мистър Мей.
	— Роби? Очаква ли ви?
	— Не.
	— Доста късно е за посещения.
	— Няма да стоя дълго.
	— О, няма проблеми. Не го посещават много хора, бедния човечец. А сега двама за една седмица! Как казахте, е името ви?
	— Не съм го казвала, но съм д-р Фрида Клайн.
	— Роднини ли сте?
	— Живеех тук преди много години. Бях приятелка с дъщеря му.
	Изкачиха се по широкото стълбище и завиха по коридор до врата, която жената отвори.
	— Роби — каза тя, пъхайки глава в стаята. — Роби, една дама иска да те види. Да, да. Името й е Фрида.


	Робърт Мей имаше кръгло розово лице и гладка, плешива глава. Беше облечен в мек зелен пуловер и торбести панталони, с чехли на краката, а върху скута му беше метнато одеяло, на масичката до него имаше книжка с кръстословици. Изглеждаше много приятен.
	Огледа я е леко озадачен вид.
	— Не мисля, че се познаваме.
	— Минаха много години. Надявам се, че нямате нищо против, че идвам така, без предизвестие. Бях приятелка на Сара.
	Той се взря в нея с леко помътнелите си сини очи.
	— Познавали сте моята Сара?
	— Наскоро научих, че е починала.
	Той се засмя тъжно.
	— Малко сте закъснели със съболезнованията, скъпа.
	— Знам. Но съжалявам. Наистина съжалявам. — Фрида дръпна стола, който стоеше до леглото, и го постави така, че да седне срещу него. — Много я харесвах — продължи тя. — Няколко пъти яздихме заедно.
	Той се усмихна. Всичко у него беше меко и приглушено, сякаш загладено от времето и скръбта.
	— Сара обичаше конете. Когато видя кон, се сещам за нея.
	— Не сте се оженили повторно след смъртта на съпругата си?
	— Не. Бях на шейсет и една, когато Сара… направи онова. Честно казано, това направо ме срина.
	— Нейното самоубийство?
	— Би трябвало да знае, че като се самоубива, убива и мен.
	— Нямаше ли някакви признаци, които да ви подскажат?
	— Понякога ставаше много тъжна. Плачеше. Заради майка си, заради проблеми в училище. Но тя беше тийнейджърка. Мислех, че всичко ще отмине с времето.
	— Имаше ли хора, с които е споделяла, освен с вас, разбира се?
	Дори някои от въпросите на Фрида да бяха изненадали Робърт Мей, той с нищо не го показа. Прекара бавно пръсти по блестящото кубе на главата си и после каза:
	— Имаше приятелки, естествено. Онова момиче е червената коса.
	— Ева.
	— Да, Ева. Беше приятно момиче. Имаше и други. Забравих имената им. Мистър Холсли също беше много добър. Занимаваше се с нея допълнително. Доста често идваше вкъщи, за да й помага с уроците. Смяташе, че тя ще стигне далече с малко повече подкрепа, така ми каза. — Усмихна се на себе си, не горчиво, а тъжно. — Да стигне далече — промърмори. — А сега момичето ми е погребано до майка си в църковния двор на няколко мили от мястото, където беше родена.
	— Минавало ли ви е през ум — попита Фрида, чудейки се как по-меко да формулира въпроса си, — че тя може да не се е самоубила?
	— Това попита и мъжът.
	— Мъжът? — Фрида си спомни, че жената от рецепцията бе споменала двама посетители в една седмица.
	— Онзи ден дойде един човек, който питаше за моята Сара. — Той се подсмихна леко. — Напоследък съм доста търсен.
	— Кой беше?
	— Не съм съвсем сигурен. Мисля, че беше от социалните или нещо подобно. Просто проверявал как съм. Казах му, че е малко позакъснял. Беше много приятен.
	— Но не ви каза името си?
	— Може и да го е споменал, но не си спомням.
	— Как изглеждаше?
	Явно разпитът не го притесняваше.
	— Не съм много добър в такива неща. Ами среден. Нито слаб, нито дебел, нито нисък, нито висок. Къса, посивяваща коса. Приятни кафяви очи. Напомниха ми на очите на Сара. Каза, че може да имам и друг посетител и ето ви вас.
	Значи Дийн е дошъл тук преди нея. Дийн, с неговите приятни кафяви очи. По челото й изби пот. Той е искал тя да разбере, че е бил тук.
	Когато стана, за да си тръгне, Робърт Мей я спря.
	— Има нещо, което бихте могли да направите за мен.
	— Разбира се.
	— Онези гробове. Вече не ходя там.
	— Искате да ги посетя?
	— Бихте ли го направили?
	— С радост.
	— Сложете малко цветя. Кажете им, че са от мен. Не искам да мислят, че съм ги забравил.


	По-късно, след като Джак и Клои си тръгнаха, Фрида се прибра в бунгалото с телефона си. Мина близо час и половина, докато я прехвърляха от човек на човек, и в чакане по виртуални опашки, но накрая я свързаха с някого, който да й помогне. Не, не можели да й кажат дали до гласовата й поща е имал достъп друг човек. Но, да, можела да смени паролата си.


>	31

	Беше среднощ, може би три или четири сутринта, а Фрида все още бе будна. Беше някакво дразнещо, ясно състояние на ума, различно от това през деня. Сънят изглеждаше невъзможен. Сякаш заспиването бе умение, което напълно е загубила. Ако беше в Лондон, щеше да стане, да се облече, да излезе и да тръгне покрай реката или към Риджънт Парк, или да навлезе в лабиринта от улички, които водят на изток или на запад. Тук, в Съфолк, улиците и пътеките бяха абсолютно тъмни. Щеше да й трябва фенерче дори само за да излезе от бунгалото. Би могла да иде в Бракстън, но той беше толкова малък, толкова познат.
	Понякога казваше на пациентите си, че да се мисли през нощта за живота и проблемите не е добра идея. Това бе една от причините, поради които ставаше посред нощ. Улиците, светлините, шумът, миризмите на града, студеният въздух на ранната сутрин, всичко това беше начин да контролира мислите си, да ги успокоява, да ги потиска.
	Но сега имаше чувството, че се разхожда в собствената си глава, взема идеи и спомени, които оглежда, проучва, подрежда и слага настрани. Помисли за това, което й се бе случило в тъмнината на Бракстън, на по-малко от миля от мястото, където сега лежеше. И какво се беше случило? Насили се да произнесе думата. Каза я високо.
	— Изнасилване.
	В мрака на стаята прозвуча странно, сякаш някой друг я казва.
	Фрида имаше две пациентки, които бяха преживели изнасилване. Замисли се за това, което те бяха казали за инцидента, после се спря. Не трябва да прехвърля ситуацията върху тях. Не и сега, не и тук, в тъмнината. Какво тя — Фрида Клайн — мисли за случилото се с нея самата? Какво бе мислила тогава? Тогава тя се намираше в онзи болезнен момент на скъсване с първото си гадже и в началото на връзка с объркано, безнадеждно и очарователно второ гадже. И тъкмо тогава се случи тази странна смесица от насилие и ужасяваща интимност, от заплаха и противно желание. По някакъв странен начин важното в случая не беше толкова самият акт, колкото това, което ставаше в нейната и неговата глава.
	Именно тази мисъл не й даваше мира от тогава насам. Беше като да си обичан и мразен едновременно, гален и насилван. Всъщност самите ласки, лепкавото усещане между бедрата й, бяха най-лошият вид осквернение. А след това, след като го видя през своите очи, го видя за втори път и през неговите — усещането за власт, за това, че й е сложил клеймо, че я е притежавал, че е взел нещо от нея. Дори да не беше вярно, оставаше подозрението, че той, този неизвестен, ще го вярва, и то завинаги. Сега виждаше ситуацията съвсем ясно. Но какво ли е мислело шестнайсетгодишното й аз? Фрида внезапно бе обзета от чувството, че е в стая, пълна с хора, и тези хора бяха самата тя на различни години. Имаха общи спомени и навици, но дори и така, понякога им беше трудно да комуникират помежду си. И там, в най-далечния ъгъл, стоеше шестнайсетгодишното й _аз_ тази Фрида, която бе изнасилена — сама и в тъмното, на която никой не вярва. Искаше й се да иде при нея, да я разпита, да я успокои, но на пътя й имаше твърде много хора, които пречеха.
	Легнала в мрака, тя се сети за нещо, нещо, което не трябваше да забравя. Включи осветлението, внезапният блясък прониза болезнено очите й. Зарови с ръка в джоба на якето си и намери писалка и смачкан лист хартия. Записа мисълта си, после угаси лампата и след няколко минути вече спеше.


	На закуска Ева беше сънлива и замаяна, доволна и любвеобилна като след хубав секс. Трябваше да опакова няколко кашона с чинии и купи за магазин в Дъбъртън, но не бързаше да започне. Джоузеф вече беше навън, покатерен на стълба чистеше улуците отстрани на къщата. Фрида започваше да се чувства като натрапник. Възможно ли беше това да се превърне в нещо сериозно? Добре де, нейна работа ли беше? Отпи от черното си кафе. Всички чаши и чинии бяха изработени от Ева и притежаваха приятна грапавост, нямаше две е напълно еднаква форма. Но чашите не бяха удобни за пиене, по тях имаше малки незагладени участъци и ръбовете бяха неприятно остри. Сложи ръка в джоба на джинсите си. Напипа парчето хартия, върху което бе записала онова нещо през нощта.
	— Ева, ти спомена нещо — започна Фрида предпазливо. — Исках да те попитам за него.
	Ева размазваше с лъжица своя домашен мармалад върху две големи препечени филии. Спря.
	— Казвай.
	— Разправяше ми нещо за нас като тийнейджърки. Очевидно си останала с впечатлението, че съм била девствена, когато заминах от Бракстън.
	В главата си все още чуваше своя собствен шестнайсетгодишен глас, който през плач казва, че е девствена. Безплодно усилие да накара мъжа да изпита съчувствие към момичето, което насилва.
	— В момента в главата ми има само секс — отвърна Ева весело и отхапа голям залък от филийката си.
	— И все пак — настоя Фрида, — изглежда ми странно, че си го спомняш след толкова много години.
	— Предполагам, че е от нещата, които остават в ума ти. Умирахме да се преструваме, че сме по-опитни, отколкото бяхме. Разправяхме, че сме правили неща, които не бяхме правили, и лъжехме, че са ни забавни — неща, които изобщо не ни бяха забавни, твърдяхме, че правим по наше желание неща, които в действителност ни ужасяваха. Така че, ако някоя от тайфата кажете, че е девствена, това си беше голяма работа.
	— Но аз не съм го казвала, защото не беше вярно.
	— Е, на никого не е навредило. Дори не съм сигурна дали ти вярвах, или не.
	— Кой ти го каза? Не съм била аз.
	Ева се замисли озадачено.
	— Знаеш как беше. Дрънкахме толкова много глупости. Някой казва нещо на някого, който пък го казва на друг и вероятно половината с пълна измислица.
	— Но в този именно случай кой ти го каза? Наистина искам да знам.
	— Фрида, станало е преди двайсет години. Няма начин да си спомня кой на кого какво е разправял.
	— Но все нещо трябва да си спомняш. Момиче ли беше? Или момче?
	— С положителност беше момиче. Никога не бих говорила с момче за подобно нещо.
	— Тогава кое момиче?
	— Честно, Фрида, съжалявам, че изобщо го споменах. Не съм искала да кажа нищо с това. Бяха просто момичешки клюки.
	— Моля те.
	Ева изглеждаше изнервена. Веселостта й беше изчезнала.
	— Не знам. Не си спомням. Но трябва да е била Мади или Ванеса, или някое от другите момичета. Това, което наистина си спомням, е, че винаги гледах да не пропусна събиране на тайфата, защото знаех как говорим за отсъстващите, когато _съм_ там. Тогава ми се струваше смешно, но не и сега.


	Мади изглеждаше така, сякаш е отхапала нещо неприятно.
	— Какво си намислила, Фрида? Имам чувството, че по някакъв странен начин всичко се върти около теб самата?
	— Знам, че звучи странно — отговори Фрида. — Но е нещо, което хората са разправяли за мен, и искам да знам откъде е тръгнало.
	Мади въздъхна дълбоко.
	— Ама ти сериозно ли? Дошла си, защото искаш да си спомня какво са говорили хората за сексуалния ти живот, когато си била тийнейджърка?
	— Имам причина.
	— Сигурна съм, че имаш.
	— Ще ти я обясня по-късно. За момента просто те моля да си спомниш каквото можеш.
	— Отговорът ми е не. С цялото си уважение, трябва да ти кажа, че сексуалният ти живот не е бил тема за разговор между мен и приятелите ми. Никой не ми е казвал, че си или не си девствена. Знаех, че имаш приятел, знаех кой е, знаех какво представлява Люис и съм си направила заключенията. Това ли искаше да знаеш?
	— Благодаря ти. А помисли ли върху това кой би могъл да знае, че Беки планира да иде в полицията?
	Мади кимна бавно, сякаш на себе си, и пое дълбоко дъх.
	— Казах на Грег.
	— Грег Холсли.
	— Да.
	— Вие двамата сте любовници.
	— Бяхме — каза Мади. Сякаш борбеността напълно я бе напуснала. — Всичко това е вече минало. Не мисля, че някога е значело нещо за него. Просто бях удобна. Но беше мил и ме накара да се почувствам добре по време, когато се чувствах като парцал. Сега, да, сега не мога да повярвам, че отново ще поискам да погледна мъж или да си купя чифт нови обувки, или да поклюкарствам отново с приятелки.
	— Той беше на погребението.
	— О, да. Той винаги прави правилните неща — каза Мади мрачно.
	— Прекарваше ли много време с Беки, докато имахте връзка?
	— Никакво време не е прекарвал с нея. Мисля, че Беки изобщо не знаеше за него. — Погледна остро Фрида. — Ако мислиш, че е той, това е направо откачено.
	— Защо?
	— Откачено — повтори Мади. — Директор на училище е. Живее в Лондон. Не познава Беки. Той е преуспяващ, здравомислещ мъж, който си знае интереса и винаги се контролира. Разбира се, че е откачено.
	Но идва в Бракстън редовно и живееше тук, когато аз бях тийнейджърка, си помисли Фрида.
	— Казваш, че е знаел, че Беки смята да ходи в полицията?
	— Мисля, че му казах.


	След като излезе от къщата на Мади, Фрида трябваше да се облегне на стената за малко, за да се съвземе. Обикалянето по къщите на хора, които беше познавала като тийнейджърка и бе оставила зад гърба си, за да ги разпитва какво са или не са говорили за сексуалния й живот, беше като публичен стриптийз. Но трябваше да се направи. Това бе почти всичко, с което разполагаше.
	Когато почука на вратата на Ванеса, стана дори още по-лошо. Отвори Юън. Е, и защо да не отвори той? Това беше неговият дом. Поздрави я сърдечно и я поведе към кухнята, където Шарлът довършваше късна закуска. Ванеса й връчи голяма чаша кафе — третото или четвъртото за деня — и я настани на масата, но атмосферата беше леко напрегната и се усещаше някаква неловкост. Фрида се почувства като досаден роднина, който е придобил навика да се отбива твърде често.
	— Сега ще ме попиташ за онзи график — каза Юън.
	— Не, всъщност нямаше да те питам за него.
	— Е, вероятно може да направим нещо — поколеба се Юън. — Но беше толкова отдавна. Сигурно сме ходили и за пиене, освен всички други работи.
	— Какъв график — попита Шарлът.
	— Става дума за нещо от миналото — отговори й Юън. — Едва ли ще ти е интересно.
	Ванеса дойде и седна до Фрида.
	— Това има ли някаква конкретна цел?
	— Всъщност наистина има нещо, което искам да те питам — каза Фрида.
	— Казвай?
	— След минутка — Фрида хвърли бърз поглед към момичето.
	— Шарлът — обърна се Ванеса към дъщеря си. — Свали ли прането си?
	— Опитвате се да ме разкарате, а? — сопна се момичето. — Ще си говорите разни работи за възрастни, неподходящи за моите уши?
	Последва миг неприятна тишина, от онзи тип, при който очакваш да последва катастрофа или експлозия.
	— Аз наистина искам да питам нещо майка ти — каза Фрида. — Насаме. Но може да идем някъде другаде.
	Шарлът внезапно се притесни и обърка.
	— Съжалявам. И без това трябва да тръгвам.
	Тя взе чашата и остатъка от кифличката си и излезе от кухнята.
	— Предполагам, че аз мога да остана? — попита весело Юън.
	Фрида потръпна несъзнателно, но вече беше минала отвъд този вид срам. Затова зададе на Ванеса въпроса, който бе задала на Мади. След като погледна към Юън, който се изчерви, Ванеса повдигна рамо и поклати глава.
	— Странен въпрос. Не, не си спомням нищо подобно.
	— Това е всичко — изправи се Фрида. — Съжалявам, че нахлух по този начин.
	— Добре дошла си по всяко време — отвърна Ванеса. — Ще те изпратя.
	Фрида запротестира, но тя я придружи до входната врата, отвори я, излезе навън с нея и затвори вратата след себе си. Беше ясна утрин, но ветровита и студена. Фрида я погледна загрижено, защото бе само с една от вечните си тънки и широки жилетки.
	— Само за минутка — каза Ванеса. — Знаеш ли, Фрида, ти наистина събуди стари спомени.
	— Съжалявам.
	— Не, не, не искам да кажа, че това е нещо лошо. Просто е… — тя се огледа. — Когато бях млада, никога не съм очаквала, че глупавите и неудобни неща, които сме правили, някак си ще си останат глупави и неудобни завинаги. Човек никога не успява да си ги прости истински.
	— Не те разбирам.
	— Ти си терапевт. Мислех, че си специалист по хора, които говорят за миналото си.
	— Не, имам предвид, че не разбирам защо ми казваш тези неща сега.
	Ванеса отново се огледа, сякаш се тревожеше, че някой може да я види.
	— Отговорът, който ти дадох вътре, не беше съвсем верен.
	— Какво искаш да кажеш?
	— Нещата бяха доста шантави тогава, нали? Правехме най-различни глупости.
	— Ванеса, за какво говориш?
	— Седмица след концерта на „Безкраен четвъртък“ имаше купон. Помня, че с Юън се бяхме скарали за нещо глупаво и аз отидох сама. — Тя млъкна. Изглеждаше се колебаеше как да продължи.
	— Да?
	— Малко ми е смътно. Бях навън, в градината с, добре де, с Час.
	— Продължавай.
	— Той не спираше да говори. Беше се напушил. Май и двамата бяхме. И се опита да ме накара да го целуна, продължаваше да се натиска, не приемаше „не“ за отговор. Май наистина се целувахме за малко. Не е нещо, с което се гордея.
	— И?
	— Мисля, че той може да е говорил за момичета, които се правят на много опитни, но всъщност не са. И може да е споменал твоето име. Чувствам се ужасно, че го казвам, но ти попита.
	— Да.
	— И разбираш защо не можех да го кажа вътре.
	— Да.
	— Не че е някаква огромна, ужасяваща тайна, но не е и от най-добрите ми моменти.
	— Значи Час Латимър го е казал?
	— Да.
	— Добре.
	— Фрида, как е възможно това да е добре?


>	32

	Облегна се на едно старо дърво до къщата на Мади, разтреперана от студ, извади мобилния от джоба си, потърси номера на Час, натисна го и зачака да отговори.
	— Здравей?
	— Обажда се Фрида. Зает ли си в момента?
	— Да. На работа съм. Разбирам, че ти не си.
	— Бих искала да се срещнем.
	— Много мило.
	— Кога свършваш?
	— Казах, че съм зает, но това не означава, че не мога да те вместя. — Фрида направи физиономия при тази фраза. — Можеш ли да дойдеш в офиса ми?
	— Къде се намира?
	— На двеста метра от къщата ми, на крайбрежния булевард. Номер трийсет и седем. Не може да го пропуснеш — старата митница, но издокарана. Защо не наминеш към… последва пауза и показно шумолене на хартия и Фрида знаеше, че от нея се очаква да си представи, че Час преглежда отрупания си със срещи дневен график. — Три часът добре ли е?
	— Съгласна. Как е името на фирмата ти?
	Попита, защото се сети, че няма представа каква всъщност е работата на Час и че единственото, което знае със сигурност, е само, че е натрупал доста пари от вършенето на тази работа. Ева не беше ли споменала нещо за лов на глави?
	— Просто Латимър — отговори той нехайно. — Попитай за мен на рецепцията и асистентката ми ще дойде да те вземе. Искаш ли да ми кажеш за какво става дума, освен удоволствието от моята компания, естествено?
	— Не. Не по телефона.
	Приключиха разговора, но няколко минути Фрида остана неподвижна на мястото си, за да се наслади на студения вятър, който на пориви хвърляше дъждовни капки върху лицето й. Приветства гнева, който се надигаше в нея, сърцето й се превърна в стиснат юмрук.


	Джоузеф се съгласи да заведе Фрида до къщата на Час. Уговориха се да се срещнат след час пред малкото кафене, където се беше видяла с Люис. Не й се прибираше в къщата на Ева. Не знаеше накъде вървят нещата между тях двамата, но определено не искаше да си губи времето в наблюдение на отношенията им.
	Затова седна на малка масичка до прозореца и си поръча купичка зеленчукова крем супа и хлебче. Днес усещаше студа в костите си въпреки дебелото палто. Изпи супата и се загледа навън, където хората тичаха, за да намерят подслон от засилващия се дъжд, който скоро се превърна в грозна градушка. Небето стана тъмновиолетово и се спусна ниско.
	Замисли се за Грег Холсли, който е знаел, че Беки ще отиде в полицията. После се замисли за Час Латимър — за сините му очи с малки зеници, за обичайния му саркастичен хумор, за любовта му да властва. Когато беше тийнейджър, се опитваше да контролира всички около себе си, дори учителите, и сега си е същият. Манипулира хората, а после наблюдава как ще реагират.
	Ванеса каза, че Час бил надрусан, когато се опитвал да я целуне, но Фрида беше сигурна, че е било умишлено — Ванеса е тръгнала с Юън, а Час най-вероятно е искал да развали връзката им, това би му било забавно. И беше казал на Ванеса, че Фрида е девствена. Отчаяната лъжа, която Фрида бе казала на изнасилвача си на шестнайсет, бе намерила пътя си до кухненската маса на Ева двайсет и три години по-късно и беше проследена до него.
	Тя допи супата си и побутна купичката встрани. Час Латимър. Ако той е бил нейният изнасилвач, би трябвало да е изнасилвачът и на Беки и Сара Мей, а също и техният убиец. Опита се да го свърже в ума си с мъжа, който се промъква в стаи на беззащитни момичета, нарича ги „сладурче“, изнасилва ги и ги убива. Анализира мислите си, анализира и чувствата си. Получи се някакъв силогизъм. Изнасилвачът беше ужасен човек. Час беше ужасен човек. Но това не означаваше, че са един и същ ужасен човек. Но не означаваше и че не са.
	Ванът на Джоузеф спря отпред и тя излезе на блестящата от дъжда улица.


	Обикновено брадясалото лице на Джоузеф беше гладко обръснато и косата му беше измита. Носеше риза, която Фрида не беше виждала преди. Нямате намерение да говори с него за Ева, не беше нейна работа, но той не страдаше от подобни задръжки.
	— Ева е била твоя добра приятелка, да?
	Фрида я помнеше такава, каквато беше преди всички тези години, червенокоса калпазанка, непохватна, пряма в приказките и лоялна до смърт.
	— Да, бяхме приятелки.
	— А сега?
	— Не знам. Мина толкова много време. Трудно е да се върнеш към старо приятелство.
	— Тя те харесва — каза той. — Много, много. Каза ми, че никога не е имала приятел като теб, след като си заминала оттук.
	— Това е тъжно.
	— Ако не ти е добре, аз спирам.
	— С Ева?
	— Спирам ей така — той вдигна ръка от волана и щракна с пръсти. — Само кажи.
	— Не искам да казвам нищо. Това няма нищо общо с мен. Но ще ми е неприятно, ако някой от вас двамата после страда.
	Джоузеф спря на малкия, пуст паркинг, гледащ към безлюдния плаж — по мокрия пясък се разхождаше само млад мъж с едро куче — и Фрида слезе от вана.
	— Не мисля, че ще се бавя дълго.
	— Дълго, късо. Всичко е наред.
	Тръгна по пътя под дъжда, усещайки щипането на солта по кожата си. Лесно откри офиса на Час — беше старинна дървена постройка, красиво модернизирана. На предната фасада имаше само два малки прозореца, но когато я пуснаха да влезе през двойните врати, Фрида видя, че задната страна, която гледа към морето, е почти изцяло в стъкло. И стаите сякаш бяха пълни с течна светлина. Виждаше мъжа с кучето, можеше да види също и Джоузеф, който пушеше цигара до водата и от време на време отстъпваше назад, за да избегне малките вълни, плъзнали към краката му.
	Дребна жена с шлем от платиненоруса коса я отведе до кабинета на Час на първия етаж. Беше обширна стая, съвсем празна, като се изключи огромното извито бюро с три стола, подредени около него, и също толкова огромна керамична ваза с много високи сухи цветя в ъгъла. Приличаше по-скоро на сцена, отколкото на работно място.
	Час се изправи и разпери ръце, сякаш притежаваше не само стаята, но и морето отвън.
	— Добре дошла.
	— Няма да се бавя.
	Той свали очилата с дебелите рамки и вдигна високо вежди.
	— Леле, казвай бързо тогава.
	— Преди много години си казал на Ванеса, че съм девствена.
	— Моля? — усмивката му замръзна.
	Фрида повтори казаното.
	— Започвам да мисля, че имаш проблем. — Той отново сложи очилата си и ги намести на мястото им. — Знам какво се случи с баща ти. Само това би било достатъчно да изкара човек от релсите. Съчувствам ти най-искрено.
	— Защо си казал, че съм девствена?
	— Нямам никаква представа какво целиш. Но предполагам съзнаваш, че звучиш налудничаво?
	— Казал си на Ванеса, когато сте се целували.
	— Кога сме се целували? Извинявай, да не се опитваш да ме забъркаш в някаква тийнейджърска история? Да не започнеш сега да ми говориш за абитуриентски рокли?
	— Не си ли спомняш?
	— Да си спомням, че съм целувал Ванеса? По дяволите, Фрида, почти на четиридесет съм. Може и да съм целунал Ванеса — целувал съм много момичета. Не знам обаче какво съм й казал. И моля те, това не е роман на Джейн Остин. На кого му пука дали си била, или не си била девствена на шестнайсет. Не и на мен. Не ми пукаше тогава и определено не ми пука сега. — Заобиколи бюрото си и се изправи пред нея. Очилата му проблясваха. — Това, което мисля, е, че има голяма опасност да станеш изключително досадна.
	— Преди двайсет и три години тук се случи нещо.
	— Това вече го разбрах.
	— И се случи в нощта на концерта. На групата „Безкраен четвъртък“.
	— Очевидно е някаква лична психотерапия.
	— Не ми пука какво мислиш. Няма да се откажа и няма да си тръгна. Съвсем наскоро в Бракстън се случи нещо ужасно и ти беше на погребението. Смятам, че е започнало през 1989 година и ти трябва да ми кажеш всичко за онази нощ. Знам, че си бил там в началото на концерта, но не си бил в края му. Къде беше? — Фрида направи крачка напред. — И не се опитвай да ме разиграваш, както правиш с всички около себе си.
	Той се поколеба за миг, после отстъпи крачка назад.
	— Бях в болницата.
	— Моля?
	— Чу ме.
	— Не ти вярвам. Не си го казал на полицията, когато са те разпитвали. Четох протоколите.
	— Все ми е тая дали вярваш.
	— Защо си ходил в болницата?
	— Защо? Ти как мислиш?
	— Не знам. Затова те питам.
	— Бях пиян. Не просто пиян. Бях се гипсирал. Повръщах. Да. Затова не казах на полицията. Срамувах се. Ако ме бяха натиснали, щях да им кажа, но те повече не ме потърсиха. Той леко се отпусна на токовете на обувките си, сякаш опитваше мекотата на светлия килим. — Трябваше да защитавам имиджа си в края на краищата. Това е изключително важно за едно шестнайсетгодишно момче.
	— Как стигна до болницата?
	— С линейка. Макар че не помня тази част. Казаха ми, когато се свестих. Това, което помня, е главоболието и системата.
	— Имаш ли доказателство?
	— Не, нямам никакво доказателство. Ако знаех, че ще дойдеш, щях да помоля майка си да ми напише бележка.
	— Ще трябва да го проверя.
	— По дяволите, прави каквото искаш, стига това да означава, че ще се разкараш от Бракстън и никога повече няма да се върнеш. Не те искаме тук.


	Фрида излезе от сградата и се запъти към плажа. Известно време постоя загледана втренчено в сивите вълни, докато вятърът развяваше косата й, после извади телефона си и звънна на Джак. Включи се гласовата му поща, затова тя отново тръгна по пясъка към мястото, където я чакаше Джоузеф. Точно когато стигна до вана, мобилният й започна да звъни.
	— Джак? Благодаря ти, че се обаждаш.
	— Няма защо. Ако звъниш, защото Клои ти е казала…
	— Не, не за това. Искам да ми направиш услуга.
	— Добре — отговори той предпазливо.
	— Искам да откриеш някакви формуляри за изписване, които би трябвало да са изпратени на джипито на Час Латимър в Бракстън или някъде около Бракстън преди двайсет и три години, на единайсети февруари.
	— И как да го направя?
	— Не знам.
	После звънна на още един номер. Даде името си и помоли да я свържат с мистър Холсли.
	Тонът му беше учтив, но студен, чарът се бе изпарил.
	— Знаеш за изнасилването на Беки.
	Той помълча, преди да отговори.
	— Да, Мади ми каза за твърдението на Беки, че е била изнасилена.
	— Била е изнасилена. И си знаел, че възнамерява да иде в полицията.
	— Мисля, че Мади ми каза, да.
	— Ти и Мади сте имали връзка.
	— Не съм длъжен да ти отговарям.
	— Колко добре познаваше Беки?
	— Почти не се познавахме. Историята с Мади не беше официална.
	— Беше ли в Бракстън, когато Беки умря?
	— Бях в Лондон. Със семейството си. Когато чух за смъртта на Беки, бях шокиран и разстроен и не разбирам защо се месиш в мъката на Мади. Изненадан съм от поведението ти.


	Джоузеф остави Фрида пред дома на Ева, после отиде да докара някакви строителни материали. Тя сви към своето бунгало с надеждата, че Ева не е в кухнята и няма да я види, докато минава през малката градина. Имаше нужда да остане сама. Утре щеше да се прибере у дома и мисълта за малката й къща, за камината, за тихите стаи, дори за шарената котка, чийто недотам добър собственик беше, я утеши.
	Отвори компютъра си. Имаше два мейла от Санди, единият изпратен предишната вечер, а другият — тази сутрин, но тя не ги отвори. Знаеше, че скоро ще й се наложи да се изправи лице в лице с това, което бе направила, да позволи на болката да нахлуе, но не днес. Имаше мейл и от Юън, който веднага отвори. Към краткото изречение „Да видим какво мислиш“ имаше приложен файл. Кликна върху него и видя линии и цветове, които в първия момент не й говореха нищо. После разбра, че той наистина е съставил график на вечерта на концерта. И не само това, беше направил също и серия от връзки — имаше линия за всеки човек, момиче или момче, чиито движения се бе опитал да проследи, имаше и сложен цветови код за време и за място. Фрида се загледа в схемата, като се опитваше да види празнините и припокриванията, за да оформи свързана картина от фрагментите. От което я заболя главата. Изпита почти радост, когато чу енергично почукване на вратата.
	— Влез — провикна се тя, но Ева вече беше вътре. Носеше поднос, върху който имаше две големи чаши с чай и чиния с малки питки, намазани с масло.
	— Помислих, че може да ти се иска нещо топличко.
	Самата тя излъчваше топлина с червената си коса, с порозовелите си бузи и навлечените една върху друга ярки дрехи.
	Щастлива е, помисли си Фрида с леко безпокойство.
	— Благодаря ти.
	— Какво е това? — загледа се Ева в схемата на Юън.
	— Просто проучване. — Поколеба се за миг. — Опитвам се да установя къде е бил всеки от нас в нощта на концерта. На бандата „Безкраен четвъртък“.
	Ева взе чаша чай и една питка и седна на леглото на Фрида.
	— Не мислиш ли, че би трябвало да ми кажеш защо?
	— Казах ти, че в онази нощ се случи нещо и…
	— Фрида, не съм глупачка. Знам, че майка ти умира, но не заради това си тук, нали? Розовите бузи на Ева почервеняха още повече. Луничките станаха по-ярки. Фрида не беше наясно дали е ядосана, или просто развълнувана. — Трябва да ми кажеш. Аз съм ти приятелка. Или поне бях.
	Фрида затвори капака на лаптопа. Погледна разкаляната градина, засипана с кафяви листа и изсъхнали храсти.
	— Добре — каза тя. — В нощта на концерта с Люис се скарахме. Помниш ли? — Ева кимна. — Бях толкова разстроена, че се прибрах вкъщи. Легнах си. Някой се вмъкна в къщата през нощта и аз искам да разбера кой.
	Ева не каза нищо, просто продължи да я гледа в очакване. Фрида чу фразата в главата си: „Бях изнасилена“. Защо все още й беше трудно да я изрече на глас? Точно срещу това се изправят жените, които са били изнасилени, не само срещу отвращението и недоверието на другите, а и срещу собственото си отвращение, срам, така че дори не могат да произнесат думите.
	— Бях изнасилена — каза тя. — Бях изнасилена от мъж, който знаеше, че съм в леглото си, докато всички останали са на концерта.
	— Божичко, Фрида, толкова съжалявам.
	Ева остави чашата си на пода и стана, после отиде до нея и я прегърна, навеждайки се непохватно. Ухаеше на печива, билки и глина. Беше добра, чиста и силна. Гърдите й се притиснаха към тялото на Фрида, косата гъделичкаше лицето й. Фрида остана неподвижна, нито се дръпна, нито отвърна.
	— Трябваше да ми кажеш — отдръпна се Ева накрая. — Трябваше да ми кажеш още тогава.
	— Вероятно.
	— Това е причината, заради която замина.
	— Имаше и други. — Зачуди се каква част от истината трябва да каже. Колко от нея искаше да каже на Ева или на когото и да е изобщо. — Казах на майка си, но тя не ми повярва. Всичко е наред. Беше много отдавна и нито съсипа живота ми, нито ми повлия като личност. Но трябва да знам.
	Помисли за Сара Мей и за Беки. Дали трябваше да каже на Ева, че и те са били изнасилени от същия мъж, а след това убити от него? Не. Ева сама можеше да сглоби пъзела, ако искаше.
	— Значи това е графикът — каза Ева. — И целта му е да разбереш кой би могъл да го направи?
	— Има хора, които мога да елиминирам. Били са там, има свидетели. Не мога обаче да изключа Люис.
	— Но ти ходеше с него. В това няма смисъл.
	— Бяхме се скарани. Беше ми ядосан. Наистина ядосан. А изглежда, никой не може да си спомни дали той наистина е бил там, или не. Не мисля, че е бил.
	Последва мълчание. Ева отиде до прозореца и погледна през него. С гръб към Фрида, тя каза:
	— Беше там.
	— Но преди каза, че не си спомняш.
	— Знам какво казах. Но помня.
	— Ева?
	— Как беше онази ужасна дума? Люис и аз се натискахме онази вечер.
	— Ти и Люис?
	— Чувствах се отвратително. И двамата всъщност се чувствахме така, като скапани предатели.
	— Но ти ми каза, че е било после, след като заминах.
	— Тогава също. Не беше нищо сериозно. Можеш ли да ми простиш, Фрида?
	— Не ми е работа да прощавам, или не — отговори Фрида. Това, което има значение, е, че Люис е бил там.
	— Там беше.
	Фрида кимна и отпи от изстиващия чай.
	— Радвам се, че не е бил той — изрече тя накрая.


	Звънна на номера на семейство Шоу и Ванеса вдигна телефона.
	— Тъкмо за теб си говорихме. Чувствам се ужасно, че все още не сме те поканили на вечеря.
	— Може ли да говоря с Юън?
	— Разбира се. — Ентусиазмът й леко спадна. — Ще го повикам. Току-що се върна от работа, но мисля, че пак седна на компютъра. Гледай ти каква изненада.
	Фрида чу как тя вика името му и скоро той взе слушалката.
	— Получи ли това, което ти изпратих?
	— Благодаря ти. Очевидно си отделил доста време, за да го направиш. Как успя?
	— Правя много презентации в работата си.
	— Не, имам предвид как събра информацията.
	— Главно Ванеса и аз си спомнихме каквото можахме. Обадих се на няколко места. Бракстън е малък свят.
	— Бих искала да го огледаме заедно.
	— Кога?
	— Какво ще кажеш за сега?
	Десет минути по-късно той седеше до нея на масата.
	— Известна част се нуждае от промяна — каза тя.
	— Моля?
	— Час не е бил там през цялото време.
	— Мислех…
	— Бил е откаран в болницата. Не знаеше ли?
	— Не. — Изглеждаше объркан. — Вниманието ми беше насочено върху други неща.
	— И Люис е бил там, както се оказа. Може ли да включиш тези неща?
	Той започна бързо да трака по клавишите, променяйки линиите.
	— Ето.
	— Някой знае ли дали Грег Холсли е бил там?
	— Грег Холсли? — Юън направи физиономия. — Искаш да кажеш…? Ще поразпитам. Дискретно.
	— Мисля, че вече малко съм прекрачила дискретността.
	— Все пак ще разпитам.
	— А Джеръми?
	Той подсвирна.
	— Това е малко щекотлива тема, Фрида. — Млъкна за момент. — Но имам чувството, че го видях. Най-малкото голяма тайфа от училището му беше там и в голяма степен съм сигурен, че той беше с тях. Значи — изрече той, взрян в цветните линии и празнините, — Люис е бил там, а Ева?
	— Да, Ева също е била там.
	— Час, също, но не през цялото време.
	— Правилно.
	— Аз бях там, Ванеса беше там. Сара беше там.
	— Трябва да разбера за Грег и Джеръми.
	Той кимна няколко пъти.
	— Благодаря ти. — Тя се поколеба. — Ти и Ванеса бяхте там през цялото време?
	— Да. Всъщност не съвсем… — Млъкна, бузите му се зачервиха и той смутено се засмя. — Няма да навлизам в подробности за първата ни среща със секса. Но бяхме там до самия край. Можеш да я питаш, ако искаш.
	— Добре.
	— Може ли да те попитам нещо? Помниш ли ме като ученик?
	Фрида се обърна да го погледне.
	— Разбира се, че те помия.
	— Имам чувството, че винаги съм бил някъде отстрани, никога в центъра.
	— А искал ли си да си в центъра? — попита Фрида, докато мислеше, че думите му са верни до известна степен.
	— Като Час или Джеръми? Не, никога не съм бил такъв. Вероятно заради това се събрахме с Ванеса. Тя се чувстваше по същия начин.
	— А сега?
	— Сега е различно. Предполагам, че намирането на партньор е едно от хубавите неща на порастването. Не чувстваш същата нужда да си част от тайфата.
	— Доста странна група бяхме, нали? — каза Фрида.
	— Като погледна назад сега, наистина виждам, че беше така. Но ти не беше нито встрани, нито в центъра.
	— Така ли? — усмихна се тя, макар че изпита неясна тъга.
	— Да. Ти нито водеше, нито следваше. Беше си просто ти. Възхищавам се на това. Сякаш винаги си знаела коя си.
	— Не мисля, че е вярно.


	По-късно тя се запъти по тъмните, влажни улици към дома на майка си. Мислите й течаха бавно, усещаше краката си тежки. Докато гледаше схемата на Юън, имаше усещането, че е сред хор от надвикващи се гласове, говорещи един през друг. Почувства леко безпокойство.
	Когато отвори предната врата, видя чифт мъжки обувки в антрето. Здрави кафяви половинки, лъснати, но поизтрити отпред. Не бяха в стила на Дейвид.
	— Здравейте — провикна се тя, влизайки в кухнята.
	Там нямаше никого, но чайникът бе топъл и в умивалника имаше голям букет цветя, все още увити в хартия.
	Пъхна глава през вратата на всекидневната, после се качи горе по стълбите. Вратата на спалнята бе затворена и тя почука, преди да я отвори. Майка й лежеше на леглото, подпряна на няколко възглавници. Беше се смалила през последните няколко дни, лицето й изглеждаше твърде едро и много остаряло. Но се усмихваше.
	Усмихваше се, защото на стола до леглото й седеше мъж. Фрида видя, че той държи ръката й в своите ръце. Тилът му й беше познат. Той се обърна и тя видя главен инспектор Стюърт Фокнър.
	Мекото му изражение угасна и бе заменено от лека враждебност.
	— Не мисля, че майка ви, ви очакваше.
	— Не — каза Джулиет. — Не я очаквах. Знаеш ли, не може да се появяваш просто ей така и да очакваш, че ще лежа тук, чакайки единствено теб.
	— Утре сутринта се връщам в Лондон, така че няма да се видим няколко дни.
	— Мисля, че ще… — лицето на Джулиет се изкриви, докато се опитваше да намери думата, която излезе леко завалено — оцелея. Или може би няма. — Разсмя се грубо сякаш бе пияна.
	Двамата се втренчиха в нея, очевидно в очакване да си тръгне.
	— Довиждане тогава.
	— Затвори вратата след себе си.
	Докато затваряше, чу смеха им.


	— Фрида, Джак е.
	— Имаше ли късмет?
	Добрах се до това, което искаше. Час Латимър наистина е бил в болница късно вечерта на единайсети февруари, 1989 година. Бил рехидратиран и изписан на следващата сутрин.
	— Значи ми е казал истината. Как успя?
	— Наистина ли искаш да знаеш? Мой приятел от медицинския факултет работи в Колчестър и приятелката му…
	— Добре, добре, стига. Благодаря ти, Джак.


>	33

	Фрида вървеше бавно към къщата на Ева, главата й беше натежала от мътилката на спомените. Дъждът бе спрял и през гонещите се облаци можеше да зърне бледи звезди. Усещаше студения въздух по бузите си. Имаше чувството, че гледа назад през някаква мъгла към фигурите в миналото си: Люис, Джеръми, Ева, Юън и Ванеса, Мади, Час, бедната мъртва Сара, но младите им лица непрекъснато се претопяваха в днешните им лица, набраздени от времето, огорчени от разочарованията, затлъстели от самодоволство. Замисли се за Беки и приятелите й, които, както се оказа, изобщо не са й били истински приятели: онази огромна тълпа от тийнейджъри, плачещи в черквата за момиче, което всъщност не са харесвали. Заля я вълна от гняв и огорчение, но когато той отмина, остана само тъга. Бедната Беки, помисли си тя, бедната, самотна Беки. И много бегло, като за далечен, избледнял горчив спомен, тя си помисли: „И бедната аз, бедната, самотна Фрида, каквато бях едно време“.
	Когато сви зад ъгъла, видя фигура, която се въртеше колебливо близо до дворната врата на Ева. Човекът се обърна при звука на стъпките й и тя разбра, че е Макс, макар за момент умът й, потънал надълбоко в миналото, я заблуди и го взе за Люис, толкова много си приличаха. Тя вдигна ръка за поздрав, докато приближаваше, и се сети как дъщерите на Юън го описаха като леко смахнат: въртял се около тях като бездомно куче. Като баща си, бяха казали. С жестокостта на младите.
	— Здравей, Макс. Дошъл си да ме видиш? Или да видиш Ева?
	— Току-що разбрах, че вие сте терапевтът.
	— Да, аз съм терапевт.
	— Исках да кажа, че вие сте тази, за която ми говореше Беки. Досега не знаех.
	Тя го погледна внимателно.
	— Беки ти е казала?
	— Да.
	— Най-добре да влезем вътре. Може да идем в бунгалото.
	Заобиколиха къщата и минаха през градината, омекнала под краката им от опадалите листа. Лампите в къщата светеха, Фрида затвори вратата на бунгалото и докато пускаше щорите, видя лицето на Ева да наднича от прозореца на спалнята.
	Момчето свали тежкото си яке, под което носеше само тънка, червена тениска въпреки ветровитото време. Седна на стола до бюрото, очевидно му беше трудно да започне.
	— Беки ти е казала, че е идвала при мен? — поде разговора Фрида, за да му помогне.
	— Каза, че ви вярва.
	— Каза ли ти защо дойде при мен?
	Последва мълчание, през което Макс избягваше да срещне погледа й. После промълви:
	— Да. Каза ми… Преглътна мъчително. Детското му лице беше измъчено. — Каза ми, че е била изнасилена.
	— Значи все пак наистина е имала приятел. Много се радвам.
	— Не й е било от голяма полза, нали?
	— Кога ти каза?
	— Няколко дни преди да умре.
	— Разкажи ми.
	— Бяхме горе при паметника на вещицата, знаете ли го?
	— Да.
	— Тя започна да говори как вещиците били просто жени аутсайдери, които не се вписвали, затова трябвало да се отърват от тях. Каза, че и тя била като вещица. Каза… каза, че може да говори с мен, защото и аз съм бил аутсайдер, затова съм знаел какво е да не те чуват и да не ти вярват. Не разбирах много какви ги говори, но знаех, че за нея е важно. През последните дни изглеждаше толкова немощна и безпомощна, но тогава ми се стори по-силна.
	— Продължавай.
	— Каза, че срещнала човек, който я изслушал и й повярвал. Каза, че този човек я уверил, че звучи истински. Не спираше да повтаря фразата „звучи истински“.
	Фрида си спомни, че го каза на Беки, и как момичето се беше оживило след думите й.
	— След това изтърси какво се е случило и се разплака. Ама наистина. Не я бях виждал дотогава да плаче така, нито пък друг всъщност. — Макс сякаш изпитваше почти страхопочитание пред спомена. — Подсмърчаше и преглъщаше, цялото й лице беше мокро и в сополи. После се появи някаква голяма тайфа и ни видяха там. Кикотеха се и подхвърляха глупави неща, защото бях прегърнал Беки, а тя плачеше, мисля, че и аз плачех, макар да нямам представа защо.
	— Ти познаваше ли ги?
	— Разбира се. Бяха от нашето училище. Дори Шарлът Шоу беше там, хилеше се и въртеше очи.
	— Ти каза ли им нещо?
	— Беки избяга надолу по реката и аз хукнах след нея. Известно време тя мълча. Лицето й беше в сълзи, а по краката имаше следи от коприва. Никога не съм виждал толкова нещастен човек — добави той. — Никога. Когато се сетя за нея, винаги я виждам такава.
	— Тя каза ли ти нещо друго?
	— Каза, че ще иде в полицията. Каза, че знаела, че това е правилното нещо.
	— И на мен каза така — промълви Фрида.
	— Имаше нещо, което щеше да им даде.
	— Какво?
	— Щеше да ходи да го вземе, преди да иде в полицията.
	— Но какво е било?
	— Не знам.
	— Очевидно е нещо важно. Помисли.
	— Не знам. Не ми каза. Просто го спомена, между, другото. Говореше за ходенето в полицията, за това как се чувства, такива работи.
	— И не ти е казала къде го е оставила?
	— Не, не ми каза — отговори той, — но знам, че го е оставила на Ванеса.
	— Защо?
	— Беше истински близка с Ванеса, майката на Шарлът. Нея всеки я харесва. И знам, че Беки е била у тях няколко дни преди да умре, защото Шарлът ми се оплака, че й било писнало от постоянното търчане на Беки при майка й, вместо при Мади. И после, точно предишния ден, тя пак е ходила при Ванеса. Знам го, защото самата Ванеса го каза. Каза, че е била една от последните, които са видели Беки жива. Затова реших, че Беки трябва да е оставила онова нещо на Ванеса.
	— Трябва да идем там — изправи се Фрида.
	— Вече ходих. Мислех, че е важно.
	— И?
	— И тя ми каза, че Беки наистина й е дала да й пази нещо, но си го взела обратно в деня, преди да умре. Затова ходила у тях.
	— Значи Ванеса й го е върнала?
	— Да. Каза ми, че Беки се появила с малък пакет около седмица преди това и я помолила да й го пази. Казала, че го крие от любопитните очи на майка си. Било в пластмасова торбичка, облепена с книжно тиксо. Ванеса предположила, че било нещо, свързано с момче или нещо такова. Не видяла нищо лошо в това. Винаги е харесвала Беки, съчувстваше й заради всичко, което е станало. И мисля, че наистина й стана неприятно, когато Шарлът започна да се държи зле с нея.
	— А Ванеса знаеше ли защо Беки си го е поискала обратно?
	— Каза ми, че Беки искала да го покаже на някого.
	— На някого? — попита Фрида. — Не ми звучи като полицията. Тя знаеше ли на кого?
	— Не.
	— Значи го е взела, за да го покаже на някого — замисли се Фрида. — И след това нещо се е объркало.
	— Мисля, че всичко с нея се обърка.


	Фрида тръгна с Макс по улицата.
	— Обичахте ли татко? — попита той внезапно. Взираше се някъде напред и върху каменното му лице беше изписано примирение, сякаш се подготвяше за следващия удар.
	— Да. Колкото и млади да бяхме, ние се обичахме.
	— Защо?
	— Защо хората се обичат?
	— Защо го обичахте?
	Фрида разбра, че Макс всъщност пита защо някой би обикнал него, сина.
	— Беше единственият истински човек, когото познавах в Бракстън — отговори тя.
	Думите, които бе казала на Беки — че звучи истински, отекнаха в главата й.
	— Истински?
	— Който се опитваше да е себе си — отговори тя.
	— Не разбирам.
	— Трудно е за обяснение.
	— Не искам да свърша като него.
	— Това, че му приличаш, не означава, че трябва да водиш живот като неговия.
	— Ще ми се Беки да беше тук сега и тримата заедно да си говорим. И да правим нещата по-малко грозни.
	— И на мен, Макс. Но ще трябва да се задоволим с откриването на човека, който я уби.


	Вече бе станало късно и улиците бяха опустели, но тя не се върна в къщата на Ева. Вместо това отиде у Мади. Мислеше за пакета, който Беки си беше взела.
	Минаха няколко минути преди Мади да отвори вратата. Личеше, че я е събудила. Беше в халат и по лицето й личаха следи от възглавница. Около очите й имаше размазан грим.
	— Какво правиш тук? Посред нощ е.
	— Съжалявам, че те събудих, но утре рано се връщам в Лондон, а трябваше да те видя преди това.
	— Защо? Какво е станало?
	— Може ли да вляза?
	— Влезе и Мади затвори вратата след нея. Поведе Фрида към кухнята.
	— Какво има? — попита отново, отпускайки се тежко на един стол. Изглеждаше уплашена.
	— Говорих с Макс — каза Фрида. Мади направи нетърпелив жест. — Беки му е казала за изнасилването.
	— Казала е на _Макс_?
	— Казала му е също, че ще ходи в полицията и че има нещо, което ще им покаже.
	— Не разбирам. Какво значи това „имала нещо да им покаже“?
	— И аз не знам — заяви Фрида. — Но стана ясно, че е оставила нещо на Ванеса да й го пази и един ден преди да умре, си го е взела обратно.
	Мади разтърка очи.
	— Какво искаш да кажеш с това, че го е оставила на Ванеса? — попита тя. Приличаше на малко дете. — Какво е оставила?
	— Макс го описа като пакет. Увит в книжно тиксо, така че никой да не може да го отвори. Да си виждала нещо такова?
	— Разбира се, че не съм.
	— Ти разчисти ли стаята на Беки, разгледа ли нещата й?
	Мади поклати отрицателно глава.
	— Все още не съм. Не мога.
	— Значи там може да има нещо?
	— Полицията претърси стаята й. След това.
	— Но те бяха сигурни, че тя се е самоубила, и едва ли са претърсили основно.
	— Не знам.
	— Мисля, че може да погледнем.
	— Сега?
	— Ако нямаш нищо против.
	— Щом смяташ, че е важно.
	— Може да го направим заедно.
	— Може ли да си сипя малко коняк?
	— Естествено.
	— Ти искаш ли?
	— Да имаш уиски?
	— Да. Мисля, че имам. Може и двете да пийнем уиски.
	Намери почти пълна бутилка и наля щедро в две чаши, а когато тръгнаха нагоре към стаята на Беки, взе бутилката със себе си. Вратата беше затворена и Мади застана пред нея с ужасено лице. После натисна бравата и влязоха.
	Когато Беки умря, беше почти на шестнайсет; разстроена, анорексична тийнейджърка с объркано минало. Но стаята й беше на подредено, спокойно момиче. Стените бяха жълти, имаше голямо корково табло над бюрото, покрито със снимки и пощенски картички. Фрида видя фотография на Беки като малко момиченце, Беки между родителите си, Беки на кон, Беки с група приятели. Имаше и няколко ленти с моменталните снимки, правени в кабинка, които показваха лицето на Беки, притиснато до лицето на приятелка. Имаше една с Шарлът. Момичетата често издуваха устни, сякаш за целувка, или плезеха езиците си. Всичко изглеждаше абсурдно момичешко и невинно. Леглото беше единично, с бяла покривка с къдри и няколко цветни възглавници, нахвърляни върху него. На широкия перваз на прозореца бяха струпани меки играчки, някои остарели и очевидно от ранното детство, другите — по-нови, сякаш все още ги е колекционирала. Стъклените им очи гледаха втренчено Фрида и Мади.
	— Сега какво ще правим? — попита Мади.
	Бе изпила уискито си и си наля още.
	— Ще търсим този пакет отговори Фрида, като се оглеждаше внимателно.
	Отвори тесния гардероб, в който имаше ярки рокли и ризи и куп обувки, струпани на пода. Прегледа всяко чекмедже на скрина и облицовалата в розово кутия за бижута върху него. Коленичи и извади всички големи кутии изпод леглото, в които имаше папки, тетрадки и учебници. Вдигна завивките и възглавниците. Мади само я гледаше и отпиваше от уискито си. Изглеждаше неспособна да помръдне.
	— Не знам какво търся — каза Фрида накрая. — Но не мисля, че е тук.
	Мади отиде бавно до прозореца и се загледа в купчината меки играчки. Вдигна една и притисна лице в нея.
	— Не знам как ще го понеса — продума тя.
	— Съжалявам.
	— Будя се сутрин и понякога не помня, а после трябва отново да се изправя пред реалността. — Остави нежно пухкавата играчка отново на мястото й. — Много ги обичаше. Дори когато излизаше с глупавите си обувки с високи токчета или се връщаше смърдяща на тютюн и алкохол, винаги обичаше малките си животинки. Те бяха нейните утешители. Глупаво, нали?
	— Не е глупаво. Покъртително е.
	— Това тук се казва Родни, а това е Уенди, онова е Люси. Мисля, че помня имената им дори сега. — Тя подсмръкна, после си наля уиски за трети път. Чудя се къде е Пърси?
	— Пърси?
	— Пърси е червена катеричка с половин пухкава опашка. Често спеше с него на възглавницата.
	Фрида се върна при леглото.
	— Не е тук.
	— Няма значение — глухо каза Мади.
	— Може и да има — отговори Фрида.
	— Какво искаш да кажеш?
	— Не можем да намерим пакета, но евентуално можем да се досетим какво е имало в него.
	— Не разбирам накъде биеш.
	— Тази катерица, Пърси, липсва. Какво друго липсва?
	Мади се взираше в нея озадачено.
	— Какво липсва? — повтори Фрида. — Какво друго е изчезнало от стаята на Беки?
	— Не знам.
	Фрида взе чашата от ръката на Мади.
	— Хайде да се опитаме да разберем. Ти вече забеляза, че катеричката на Беки е изчезнала. Нещо друго да го няма? Дреха? Предмет?
	Мади се огледа внимателно, после внезапно кимна и отиде при гардероба. Започна да плъзга закачалките една по една, като си мърмореше под нос, смръщила напрегнато чело в усилие да си спомни. Извади обувките и ги подреди спретнато на пода по чифтове. После направи същото с всяко чекмедже от скрина, повдигаше купчинките от грижливо сгънати тениски и проверяваше всяка една от тях, като разтърсваше всеки чифт гащички и всеки чифт сгънати чорапи. Лицето й беше вцепенено. Изведнъж, докато проверяваше голямото долно чекмедже, тя спря.
	— Какво липсва? — попита Фрида.
	— Панталоните на пижамата й. Раирани, сини с шнурче на кръста. Малко поокъсани, но тя си ги обичаше. Май не са тук.
	— Сигурна ли си?
	Мади прегледа внимателно съдържанието на чекмеджето, после отново мина през другите чекмеджета. Стана и вдигна възглавницата на леглото, която Фрида вече бе вдигала.
	— Определено ги няма.
	— Не са в прането или нещо подобно?
	— Не.
	— Значи ни липсва мека играчка, която Беки често е вземала в леглото през нощта и панталоните на пижамата й.
	— Не мога да намеря и тениската, която често носеше за спане. Беше на баща й и тя много си я обичаше. Бяла с червен кръг на гърдите.
	Изправи се, отиде до леглото, седна на него и огледа стаята с очи, които се бяха превърнали в камера и обхващаха всичко.
	— Чакай. Зъбната й подложка. За да не скърца със зъби, докато спи. Къде е? Държеше я на нощната си масичка, виж, кутията е празна.
	— Може би е в банята.
	Мади поклати глава, но отиде да погледне и се върна с празни ръце.
	— Може ли да е била с нея, когато умря? — попита Фрида.
	— Не носиш зъбна подложка, когато се бесиш — отвърна Мади.
	— Права си. Всички тези неща се използват през нощта.
	Мади внезапно се изправи и започна да рови в кутията с бижутата.
	— Не беше с верижката с конската подкова. Помия, че го забелязах. Обикновено я носеше през цялото време. Всъщност тогава не обърнах особено внимание. Стори ми се безсмислено в сравнение с останалото. Но и тук не е.
	— И в леглото ли я носеше?
	— Да. В леглото, в банята. Почти никога не я сваляше.
	— Добре. Мисля, че Беки е отделила всяко едно нещо, което е носила през нощта на изнасилването си — отбеляза бавно Фрида. — Дори зъбната подложка и верижката си.
	— Защо?
	— Защото всички са били мръсни. Свалила ги е и ги е напъхала в торба, защото не е можела да ги гледа и да ги понася около себе си. Но после вероятно е осъзнала, че са доказателство.
	— Доказателство?
	— ДНК — отговори Фрида. — Семенна течност. Косми. Почти невъзможно е да не остане следа.
	Мади издаде някакъв тих звук и притисна юмрук към устата си.
	— Значи не го е изхвърлила, а го е занесла на Ванеса.
	— Защо?
	— Вероятно е мислила, че ще го намериш — отвърна Фрида внимателно. — И като се вземе предвид всичко, което стана между вас, е предпочела това да не се случи. Но си го е взела отново в деня, преди да умре. И въпросът е: къде е пакетът сега? С кого се е срещнала онази вечер, Мади? Знаеш ли?
	— Знам, че се видя за малко с група съученици на детската площадка — тя се е превърнала в място за срещи на Бракстънската младеж. Но не съм сигурна кой е бил там и кой не.
	— А тук имаше ли някой?
	— Грег — каза Мали. — Дойде за няколко часа.
	— Грег Холсли?
	Мади кимна с пламнало лице.
	— Можеш ли да си спомниш някой друг, с когото да се е срещала?
	— Ева се отби за малко. Искаше грис за някакви бисквити, които правела, а магазините били затворени.
	— Беки е била убита, защото е решила да иде в полицията.
	— Да — прошепна Мади.
	— Дъщеря ти беше храбра млада жена.
	— Трябва да го намерим — каза Мади. — Дали ще успеем?


>	34

	На следващата сутрин двамата с Джоузеф си тръгнаха. Когато Фрида каза на Ева, че се връща в Лондон за няколко дни, имаше чувството, че напуска дома си отново. Ева се изненада и разстрои, после се обърна към Джоузеф.
	— Ти ли ще докараш Фрида? За училищната среща?
	— Мисля.
	— Добре — каза тя весело и му подаде ръка все едно беше шофьор на такси, дошъл да вземе Фрида. — Довиждане тогава.
	— Ей — дръпна я той и я прегърна.
	Когато се разделиха, Ева избърса сълза с ръкава си.
	— Както и да е — промърмори тя, — това не е истинско довиждане, нали?
	Планът беше да иде в Лондон, да види пощата си, да провери дали котката е добре, да се свърже с пациентите си. Да разчисти графика си и после да се върне в Бракстън при майка си и училищната среща. Но още щом пристъпи прага на входната си врата, видя плик с познат почерк върху купчината писма на постелката. Вдигна го. Нямаше марка. Вероятно Санди сам го е пъхнал през процепа на вратата днес, след като пощата с била доставена.
	Разкъса илика и прочете няколкото реда. За миг я прободе чувство за вина. Изобщо не се беше сетила за него в дните по време на пътешествието си в миналото. Вдигна телефона и набра номер. Последва кратък разговор. Час по-късно стоеше на върха на Парлъмънт Хил и гледаше как Санди се изкачва към нея по пътеката от страната на Хамистед. Фрида почувства, че не може просто да стои и да се взира в него, докато той се изкачва, затова извърна поглед към забуления в мъгла град в нозете й. Когато се обърна, той беше почти до нея. Изглеждаше остарял, по лицето му имаше нови бръчки. Не се целунаха, нито стиснаха ръце.
	— Това тук прилича на място, където се срещат шпиони — каза Санди. — Неутрална територия, далече от всякакви погледи.
	— Това е място, на което никога не сме идвали заедно — отговори Фрида.
	— Сигурен съм, че можеш да ми разкажеш нещо интересно за него. Тук има ли подземна река? Като Уолбрук, където ме заряза, реката, която ти каза, че се мъчела да се освободи. Или е място, където е извършено прочуто убийство?
	Фрида погледна ядосаното му лице. Това ли е мъжът, когото беше обичала? Дотук ли бяха стигнали?
	— Много съжалявам за всичко — каза тя.
	— За кое по-точно?
	Фрида искаше да каже: „Недей. Моля те, нека да не правим така, заради всичко, което сме били един за друг“. Но не можа.
	— Съжалявам, че беше толкова внезапно — отговори тя. — Съжалявам, че те нараних толкова след всичко, което ти направи за мен и беше за мен. И съжалявам, че изчезнах и не ти отговарях.
	— О, това значи. Аз пък мислех повече за това как ти беше в ужасна беда, когато те намушкаха почти смъртоносно и аз захвърлих всичко и се върнах обратно в Англия. Как си обещахме да сме заедно и как след това ти изведнъж скъса връзката, просто ей така, без никакъв повод, без предупреждение, без разговор.
	— Дължа ти много повече, отколкото думите могат да кажат. Ако съм те наранила…
	— Ако? — горчиво изрече Санди.
	— Чувствам се ужасно и наистина съжалявам. Но щеше да е още по-зле, ако бяхме продължили.
	— Мислих за това. Мислиш ли за случайно съвпадение, че се случи точно когато ти се върна към ужасната травма от миналото си?
	— Не, не мисля.
	— И как вървят нещата? Откри ли го вече?
	— Не искам да говоря с теб за тези неща.
	— О, разбирам — отвърна Санди. — Сега не съм част от вътрешния кръг, нали?
	Фрида не отговори.
	— Не можеш да постъпваш така, Фрида. Не може да ме използваш и после да ме захвърлиш.
	— Не е така.
	Санди понечи да каже нещо, после спря. Правеше очевидно усилие да се овладее.
	— Това, което трябва да направим… което _ти_ трябва да направиш, е да минеш през всичко, да направиш, каквото смяташ, че трябва да направиш в родния си град, да се справиш с призраците от миналото си и после вече ще можем да говорим. Можем да се справим.
	Фрида взе ръката му и го погледна в очите.
	— Санди, искам да ти кажа ясно: не. Свършихме. Всичко приключи.
	На лицето на Санди внезапно се изписа отчаяние.
	— Фрида, трябва да ми кажеш дали е заради нещо, което съм направил? Нещо, което съм направил, без да съзнавам?
	Фрида изчака миг, преди да заговори. Макар това да беше работата й, сега й беше почти невъзможно да обясни, въпреки че беше напълно сигурна в себе си.
	— Това, което се запитах — започна тя, — беше дали двамата с теб ще прекараме остатъка от живота си заедно и когато отговорих с „не“ на този въпрос, всичко друго загуби смисъл.
	— Това не може да е вярно — прекъсна я Санди и тя видя как върху лицето му проблясват гняв и подозрение. — Има ли нещо, което не ми казваш? Някой друг? Карлсън ли е? Или онзи строител? По-добре ще е да ми кажеш, защото и без това ще открия.
	Вероятно видя нещо върху лицето на Фрида, защото отстъпи крачка назад.
	— И после какво? — озъби се тя.
	Пое дълбоко дъх. Беше си обещала, твърдо си беше обещала, че няма да си позволи да се ядоса на Санди, защото щеше да е просто начин да се измъкне, но в момента това й костваше огромно усилие на волята.
	— Трябва да се върнеш обратно в Щатите.
	— Няма да се отървеш от мен така лесно — каза той. — Все още съм част от живота ти.
	— О, Санди, забрави всичко. Просто ме остави.
	Срещата завърши зле, той си тръгна разярен. Докато слизаше по хълма, телефонът й иззвъня. Беше Рубен.
	— В Лондон ли си?
	— Защо?
	— Говори ли със Саша? Тя се опитва да се свърже с теб.
	— Не бях тук.
	— Не си била тук? — изръмжа Рубен. — Не си ли чула — телефоните все още работят на далечни разстояния.
	— Сложно е.
	— Върви да видиш Саша.
	— Защо?
	— Защото ти е приятелка.
	— Скоро ще й звънна.
	— Не, отивай да я видиш. И не след няколко дни. Сега. На момента.
	А смяташе да се върне в Лондон за ден-два, почти инкогнито, без да се среща с никого. Сега слезе до Хайгейт Роуд и взе такси до Строук Нюингтън. Когато Саша отвори вратата, Фрида разбра защо Рубен й бе звъннал. Обикновено бледата й кожа сега бе станала почти сива, очите й бяха безизразни, косата — чорлава. Саша й беше приятелка, но я бе срещнала за първи път като пациент, пострадал от непочтеното отношение на бившия си терапевт. Тогава беше в много лошо състояние, но сега изглеждаше още по-зле. Раменете й бяха увиснали, движеше се бавно, не беше сигурно, че разпозна Фрида.
	— Къде е Франк? — попита Фрида.
	— Излезе — отговори Саша. — Има случай.
	— Знае ли, че си в такова състояние?
	— Той работи.
	— Къде е Итън? — попита Фрида с нарастващо чувство на тревога.
	Итън беше в бебешката люлка, закачена на рамката на кухненската врата, мърляв, но добре. Фрида събра всичко, за което се сети, памперси, бутилки за хранене, количката, малко дрешки, после повика такси и ги откара в своята къща. Саша се съгласяваше с всичко, все едно се движеше в някакъв полусън. Фрида я заведе да легне на дивана, после направи проста храна от ориз и смачкани моркови за Итън, след което го изкъпа. Той просто зяпаше с ококорени очи и приемаше всичко. Сложи му нов памперс (наложи се да погледне упътването отстрани на кутията) и после го намести в собственото си легло, обграждайки го с възглавници, за да не се претърколи на пода. Той заспа само след няколко минути с ръце, пъхнати под бузата.
	После Фрида се върна при Саша и направи за нея почти същото, което бе направила за малкия й син. Заведе я в банята, напълни ваната, след това свали дрехите й, накара я да влезе и й помогна да се изкъпе. Изсуши я и я облече в свои чисти дрехи, които й бяха доста големи. Заведе я обратно долу на дивана, после изскочи от къщата, обзета от страх да я остави сама дори за тези няколко минути. Купи малко хляб, масло и мляко. После вкъщи направи чай, препече филийки, намаза ги с конфитюр и я нахрани хапка по хапка, после я накара да изпие топлия чай.
	— Не мога — каза Саша накрая.
	— Няма нужда да казваш нищо.
	— Не знам какво ми стана. Просто ме връхлетя внезапно и нищо не можех да направя, за да го спра. Беше като вълна.
	Говореше завалено, сякаш е пияна.
	— Случва се — отговори Фрида. — Трудно е да си майка. Но ще се справиш. Заедно ще се справим.
	По-късно Фрида я заведе горе и я сложи в леглото до Итън. Не можеше да се сети какво друго би могла да направи, затова легна до приятелката си. Известно време мислеше, че тя спи, но внезапно Саша й проговори.
	— Какво ще правя? — каза тя. — Какво ще правя?
	— Аз заминавам утре. Обратно в Бракстън. Само за няколко дни. Но ще намеря кой да се грижи за теб.
	Видя, че по лицето на Саша се стичат сълзи.
	— Не може ли да ме вземеш със себе си? — Звучеше като малко дете.
	— Не този път, мила — погали косата й Фрида. — Не този път.


	Клои се появи малко преди Фрида да тръгне. Изглеждаше сериозна и развълнувана, а също и притеснена.
	— Какво трябва да правя? — попита тя, сякаш беше доброволец в опасна военна операция.
	— Просто наглеждай Саша. Погрижи се да яде и да пие достатъчно течности. Един лекар, мой приятел, ще дойде да я види тази сутрин и Рубен също ще намине. Оставила съм достатъчно храна в хладилника. Гледай Итън да е добре.
	— Не знам нищо за бебетата! Плашат ме. Постоянно реват и почервеняват, когато ги вдигна, а веднъж едно повърна във врата ми. Не мога да сменям памперси, Фрида. Не ме моли да правя това.
	— Вероятно ще се справиш, ако се съсредоточиш върху задачата. Но не мисля, че ще ти се наложи. Саша ще е тук. Ако той плаче, просто го утеши. Ако е гладен, дай му храна.
	— Каква храна? Какво всъщност ядат бебетата?
	— На масата има бурканчета с бебешка храна, освен това винаги можеш да му смачкаш банан или нещо такова. Приготвила съм няколко бутилки с мляко в хладилника.
	— О, божичко — изхленчи Клои.
	— Ще се справиш. Може да преговаряш уроците си и да правиш чай за двете ви. Просто не искам Саша да остава сама в момента. Франк е заминал някъде, но говорих с него. Ще се върне до два дни.
	— Може ли да повикам Джак? Той има малки племенници.
	— Окей.
	— Защо аз?
	— Защото ти вярвам.
	Бузите на Клои порозовяха.
	— Добре тогава.


>	35

	Млад мъж в сив костюм излезе на сцената и потупа леко микрофона. В първия миг прозвуча като ритъм на тъпан, но след това премина във вой. Хората в залата побързаха да запушат ушите си.
	— Някой може ли да се справи с това? — попита той, после извади малко купче картончета от джоба си и погледна най-горното. — Аз съм Том Кук, директор на гимназията на Бракстън и бих желал да ви приветствам с добре дошли.
	Фрида чу глас толкова близо до ухото си, че дъхът почти я погъделичка.
	— Прилича повече на шеф на колежанска охрана.
	Тя се огледа. Беше Час, застанал до рамото й, леко приведен към нея. Точно до него имаше страховито слаба руса жена, облечена във виолетова копринена рокля, с грим, който стоеше като официална маска върху напрегнатото й лице. Раменете й бяха кокалести, а ръцете — целите в жили и мускули. Съпругата на Час, сети се Фрида.
	Директорът погледна надолу към картончетата си.
	— Роден да служи — каза той. — Както всички знаете, това е мотото на гимназията. Веднъж някой ми каза, че звучало като мото на тенис академия. — Направи пауза, за да остави време за смях, но никой не се засмя. Преглътна толкова близо до микрофона, че прозвуча като вода в тръбопровод. Но вие, старите бракстънци, сте живото доказателство за нашето мото. Казаха ми, че сред вас има хора, които са оставили своя отпечатък в големия бизнес, в продажбите на дребно, в правото и застраховането, както и в Ситито. Имаме керамичка и човек, който може да поправи бойлера ви. Май скоро ще му се обадя. — Направи нова пауза, но смях отново не последва. Казаха ми, че сред нас тази вечер може да се появи и психиатър, така че внимавайте какво казвате на съседа си.
	— Славата те предхожда — промърмори Час.
	— Не съм психиатър.
	— Не мисля, че тук знаят разликата.
	Том Кук се придвижваше постепенно през купчето си от картончета. Говори за освежаването на сградата с научните лаборатории, за предизвикателството вследствие новия академичен статут на гимназията, информира ги за специалната изложба, илюстрираща историята на училището, изложена в коридорите, посочи мястото на платения бар за напитки и изходите в случай на пожар.
	— В заключение — каза той — се надявам всички да се запишете в групата „Приятели на Бракстънската гимназия“, така че да продължим великите традиции на училището и в духа на нашето мото да продължим да служим на новото поколение.
	Последва ново мълчание, после рехави аплодисменти, докато той се отдалечаваше от микрофона. Атмосферата незабавно се промени. Светлините намаляха, а шумът от разговорите се засили.
	— Това е съпругата ми Клара — представи Час жената до себе си.
	Фрида протегна ръка и Клара я стисна в своите студени, тънки пръсти.
	— Чух за вас — каза тя. — Разбрах, че сте идвали в дома ни.
	— Красив е — отвърна Фрида.
	Клара се приведе напред, големите й очи блеснаха.
	— Това е позлатена клетка. — Изсмя се високо и се обърна нестабилно на високите си токчета. Очевидно вече беше пияна.
	Час погледна след нея и повдигна рамене.
	— Не знам защо настоя да дойде. Това само ще я накара да ревнува отново.
	— А има ли за какво?
	— Жените мразят мъжете да имат минало.
	— Мисля, че по-често е обратното.
	— Какво е твоето минало?
	— Фрида Клайн.
	Тя се обърна. Гледаха я две жени с изумени лица, които се разпищяха:
	— Фрида Клайн, по дяволите — провикна се едната. Ти си буквално последният човек, който съм мислила, че ще дойде на училищната среща. Двете с Пола си говорехме снощи и единственото, по което постигнахме съгласие, беше, че ти няма да дойдеш.
	Пола, повтори си наум Фрида. Пола. Името не й говореше нищо. Лицето също беше непознато. Но това нямаше значение, защото двете жени видяха Час, нададоха нов писък и се хвърлиха да го прегръщат. Час погледна над раменете им към Фрида с безпомощна усмивка. Целуна всяка една от жените твърде близо до устните. Фрида използва случая, за да се измъкне, пробивайки си път през тълпите мъже, започнали да пият още преди да дойдат, и жени, прекарали твърде дълго в размисли какво би трябвало да облекат за училищната среща. Как ли искаха да изглеждат и кои им се искаше да бъдат, когато срещнат всички свои приятели и псевдоприятели от миналото?
	Като оставим настрана хората, празничната украса, знаменцата и изложбата, гимназията беше променена и същевременно напълно позната, сякаш човек посещава миналото си насън. Тя излезе от главната зала и тръгна по коридор с класни стаи от двете страни. В дъното му имаше удължение, което излизаше право на старото игрище. Всички врати на стаите бяха нови, боядисани в ярки цветове. Година след година това пространство беше прегазвано от нови и нови кохорти тийнейджъри, но все пак нещо си оставаше същото: някаква миризма, усещането за дървения под, и тя внезапно почувства, че наистина се е върнала обратно, и вече не беше само спомен, а живо, ярко усещане за ужас и тъмнина, което предизвика у нея гадене. Не можеше да повярва, че е дошла, но си напомни, че има причина — трябваше да спази обещание.
	Отново тръгна по посока на шума, наподобяващ момчешко парти, и видя двойка, която вървеше в нейната посока по коридора. И мъжът, и жената гледаха с любопитство някакво табло на стената. Когато ги наближи, тя позна мъжа.
	— Люис.
	Той се обърна и се усмихна.
	— Хей. Изглежда, постоянно се срещаме.
	Жената с него беше висока, с пищни извивки и много тъмно лице, като на циганка. Носеше свободна рокля до коленете с колан на кръста. Фрида видя нещо подобно на верижка на единия й глезен, но после разпозна декоративна татуировка. Люис я представи недодялано като Пени, после представи Фрида със сложно и несвързано обяснение, което накара Пени да я изгледа с интерес.
	— Макс ви спомена — каза тя.
	— Имаме известни общи интереси — отвърна Фрида.
	— В момента се държи малко мистериозно. Наред ли е всичко?
	— Мисля, че всичко ще е наред. — Погледна Люис. — Той е сериозен млад мъж. Харесва ми.
	Лицето му се отпусна.
	— Добре. Всъщност той е тук тази вечер.
	— Тук?
	Група ученици помагат с кетъринга. Впрегнали са ги или са доброволци, не знам. Вероятно ще ти предложи коктейлна наденичка или минипица. Но може да не го разпознаеш — трябваше да сложи нормални панталони и сако.
	— Ще внимавам.
	— Излизаме за по цигара. Някои неща никога не се променят. Ще дойдеш ли с нас?
	— Има няколко души, които трябва да видя.
	— Обаче едно нещо се е променило — обърна се той към Пени. — Едно време излизахме на игрището в обедната почивка.
	Пени уви ръка около неговата и се усмихна на Фрида. Очевидно не беше от онези жени, за които Час бе казал, че ревнуват от миналото на партньорите си.
	Фрида се върна в залата, където се наложи да си пробива път през тълпата. Някои все още изглеждаха като младежи, други — на своята възраст, а трети бяха много остарели. Това беше родното й място. Фрида усети леко смайване при мисълта, после видя Ванеса, която стискаше две чаши и се оглеждаше. Беше в тъмна копринена рокля с цветно сако. Когато зърна Фрида, тя се усмихна нервно.
	— Донесох питие за някого, но забравих за кого, все тая, и без това не мога да го намеря. Искаш ли го?
	— Какво е?
	— Бяло вино.
	— Добре тогава.
	Фрида отпи. Поне беше студено.
	— Юън тук ли е?
	— Мотае се някъде.
	— Точно зад теб е — изрече глас и тя усети длани върху раменете си. Юън я целуна по двете бузи, после я задържа в протегнатите си ръце.
	— Ти си мехлем за измъчените ми очи — възкликна той. — Току-що се натресох на мисис Фланигън. Знаеш я, старата ни учителка по физическо. Господи, тази жена ме ужасява. Едно време, в дните, когато имахме физическо, се преструвах на болен. Кросове през пресечена местност. Помните ли?
	— Да.
	— Добре ти беше на теб. Можеше да тичаш, което аз не можех, да не говорим, че изглеждаше страхотно в шорти. Което определено не се отнасяше за мен. Джеръми! Джеръми, насам. — Той размаха и двете си ръце. — Тъкмо казвах, че Фрида изглеждаше страхотно в шорти.
	— Вероятно все още изглежда така — отговори Джеръми.
	Беше облечен в сребристосив костюм и носеше червена папийонка. Вероятно това е последният моден писък в Ситито, помисли си Фрида.
	— Къде е Карина? — попита Ванеса. — Карина беше в класа след нас — обясни тя на Фрида. — Затова Джеръми е тук.
	— Струва ми се, че взема дейно участие в писъците на радостната тълпа на входа — каза той. — Наистина е странно. Сякаш хората не просто си припомнят миналото, а наистина се връщат в него. Скоро всички ще се натискат на дансинга.
	— Говори за себе си — прекъсна го Ванеса.
	— Аз няма да се натискам с никого, слънчице — обади се Юън, потупвайки я по гърба, все едно се е разхълцала.
	— Това е защото и тогава се натискаше с Ванеса — изхили се Джеръми с усмивка, която изненада всички. — А аз с кого се натисках? — Погледна Фрида, която извърна лице.
	— Забавляваш ли се? — попита тя Ванеса.
	Ванеса отпи от виното си.
	— Не съм сигурна. Предполагам, че би трябвало. Ти срещна ли други стари съученици?
	— Двама-трима.
	— Щастливи стари спомени?
	— Спомените ми от училище са малко смесени.
	— Макс — обърна се с усмивка Юън. — Каква трансформация. Хей, внимавай.
	Макс, облечен в черно и с пригладена назад коса, беше наклонил непохватно сребърния поднос. Няколко сандвича с пушена сьомга се плъзнаха и паднаха на пода с рибата надолу. Наблизо стояха ято вресливи момичета, които също носеха подноси. Разкикотиха се. Между тях Фрида забеляза и Шарлът, дъщерята на Ванеса и Юън.
	Ванеса се наведе и вдигна сандвичите. Беше в малко отесняла рокля и бюстът й почти изскачаше от деколтето. Фрида видя Макс да поглежда надолу, после засрамен бързо да поглежда встрани.
	— Как си? — попита го тя.
	— Не знам защо съм тук.
	— Знам какво чувстваш.
	— Видяхте ли татко?
	— Той е с Пени. Която изглежда много приятна — добави Фрида окуражително.
	— Той дали… знаете?
	— Добре е. Мисля, че пуши навън.
	— Малко съм пиян — призна си момчето. — Като нищо може да се изложа. Свършвам в девет и половина. Може ли да поговорим, преди да се прибера?
	— Да се срещнем ли при люлките?
	— Здравейте, момичета. — Отново беше Час, който прегърна и двете през раменете. — Ще се срещате със старите гаджета?
	— Не. — Фрида се измъкна от прегръдката му.
	— Че аз едва пристигнах — заяви Ванеса.
	— Вече срещнах няколко от старите си забежки.
	— Дори не знам какво означава това — ухили се Ванеса.
	Случвало се е жени на определена възраст да идват при мен и, добре де, знаете ли, странно е как човек забравя разни неща, докато някой не му ги припомни. — Той погледна Фрида. Предполагам, че ти не одобряваш идеята за забежките.
	В този момент Фрида забеляза, че Ева стои сама, и отиде при нея, с което си спести необходимостта да му отговори.
	— Слава богу — въздъхна Ева. Носеше ярка раирана рокля и си бе сложила сини сенки над очите, — най-сетне човек, когото познавам. Мислех, че ще познавам повечето, но всъщност много от тях ми изглеждат твърде млади за училищна сбирка. Или твърде стари. Обаче ти изглеждаш добре — харесва ми това, дето прилича на яка. Или е шал? Сигурно изглеждам като палатка? Джоузеф с теб ли е?
	Последният въпрос беше толкова рязка смяна на темата, че изненада Фрида.
	— Тук, на срещата?
	— Можеше да дойде. Каза, че може да дойде. Някои водят и други хора.
	— Той работи на голям строеж в Лондон.
	— Много се радвам.
	— Виж, Ева, ако искаш да говориш за…
	— Защото това ти е работата, нали? Но всъщност няма нищо за казване. Това е просто една от онези модерни връзки между големи хора. Без ангажименти и от двете страни. Просто двама души, които си прекарват добре. — Тя вдигна чашата си, после видя, че е празна. Ти искаш ли още едно питие?
	— Аз съм си наред.
	— Я погледни нататък. Спомняш ли си мистър Холсли?
	Фрида видя, че той говори с двете жени, които не бе успяла да разпознае по-рано. Бяха се втренчили в него с нямо обожание.
	— Грег. Да. Видях го оня ден.
	— Грег — изрече с възхищение Ева. — Никога не бих се осмелила да му кажа така. Винаги ще е мистър Холсли. Все така хубав си е. Но имаше хора, които го наричаха Грег още в училище. Помниш ли Тириза Марлънд?
	— Помня името.
	— А помниш ли пътуването от училището до Белгия?
	— Не съм ходила на училищни пътувания.
	— Ако Тириза Марлънд е тук, попитай я за хотелската стая в Гент и мистър Холсли, пък да видим дали няма да се изчерви.
	— Не мисля да я питам.
	— Времената бяха различни тогава — каза Ева. — Сега едва ли би им се разминало. — Вгледа се по-внимателно във Фрида. — Шокирам ли те?
	— Не — отвърна Фрида бавно. — Просто се чудя. Говориш за това, което се случи между теб и Джоузеф. Очевидно не ти е приятно. После те чувам да говориш за Грег Холсли и онова момиче все едно е някакъв майтап.
	— Е, на училищна сбирка сме. Нормално е да се смеем на миналото. Всички сме правили неща, с които не се гордеем.
	— Какви например?
	— Абе, просто сме ги правили. Не е подходящо точно тази вечер да говорим за това. Ама, като погледне човек, май точно тази вечер е единствено подходящата.
	И после вечерта се превърна в серия от моментални снимки, в проблясващи мигове като от сън. Грег Холсли се приближи до нея, целуна я по двете бузи и остави дъх на вино и афтършейв. Отново се появи Макс и този път очевидно беше пиян, защото се олюляваше на краката си, подносът в ръцете му също се олюляваше и виното в чашите се плискаше по него. Люис и Пени се върнаха в залата с леко отнесен израз на лицата. Той прошепна нещо в ухото й и тя се разсмя. Дали не й разправяше каква е била Фрида като тийнейджър? Нещо смешно ли беше? После видя Ева да се приближава към тях. Изглеждаше малко пияна и прегърна Люис през врата, докато Пени наблюдаваше развеселено.
	Видя Ванеса и я попита къде е Юън. Искаше да го пита нещо за вечерта, за онази вечер, когато повечето от тях са били заедно почти през цялото време. Толкова много алибита. Толкова малко възможности.
	— Излезе с някого от тайфата да пушат. Сигурно са при навеса за колелата.
	— Той не пуши.
	— Но пушеше, когато беше на шестнайсет.
	Видя Час, потънал в разговор с една от жените, които бе срещнала по-рано, не Пола, а другата. Той вдигна ръка и махна кичурче коса от лицето й, после докосна нежно устните й с палец. Все едно го виждаше на някое парти от онези далечни години. Къде беше жена му, онази кльощава, нещастна Клара? Натъкна се на нея в дамската тоалетна. Стоеше абсолютно неподвижна пред едно огледало, втренчена в отражението си сякаш вижда призрак.
	— Да го напусна ли? — попита тя Фрида все едно продължават разговор, започнат по-рано.
	— Да напуснете Час?
	— Да. Кажете ми.
	— Нямам представа. Това не е нещо, което трябва да бъде решавано от друг. Дори не ви познавам.
	— Но познавате Час.
	— Не, всъщност не го познавам.
	— Мисля, че трябва да го напусна. Но знам, че няма да го направя.
	Ева и Ванеса нахлуха развълнувано.
	— Познайте какво става?
	— Какво?
	— На спортната площадка има сбиване.
	— Кой се бие?
	— Не знам. Мъже е юмруци. Не е като по филмите, по-скоро хаотична, безсмислена свада.
	Фрида докосна тънката ръка на Клара.
	— Знаете, че не е необходимо да оставате — каза й тя и после излезе в шумната зала. Музиката отново дънеше.
	— Искаш ли да танцуваме? — попита я Джеръми, появявайки се до нея. Голата му глава блестеше от потта. — В памет на доброто старо време?
	— Не.
	— Не можеш ли да кажеш поне „не, благодаря“?
	— Аз ще танцувам — каза Ванеса.
	— Къде е Юън?
	— Вероятно говори с някого за компютри — отговори тя през смях. — Освен това той никога не е бил добър танцьор. Само подскача.
	Фрида забеляза, че Мади Кепъл се е появила в блестяща къса червена рокля с ярко червило като отворена рана през лицето. И докато я гледаше, си помисли: „Значи заради това е всичко. Хората се обличат в най-хубавите си дрехи, идват и се преструват само за да кажат: _Ето ме. Ето какво съм направил от себе си. Ето какво времето направи с мен. Ето какво станах_“.
	После внезапно си помисли: някой в тази стая ме изнасили, изнасили и уби Сара Мей, изнасили и уби Беки Кепъл! Той е тук.
	Музиката се усили, осветлението намаля, хората танцуваха, в началото само няколко двойки, после все по-плътна тълпа. Беше като тийнейджърско парти, като в ролите бяха хора на средна възраст. Видя Ева да танцува с мъж, когото не можа да разпознае, Грег Холсли с жена, която също не успя да познае, а после с Мади, с която се притискаха. Очите на Мади бяха затворени, виждаше се размазаният й грим: плачеше. Видя Джеръми, застанал отстрани с жена си, която ядосано говореше нещо на ухото му. Папийонката му беше развързана. Видя Час да излиза от залата с жена, която не беше Пола. Видя Клара да тръгва с ключове за кола в ръката.
	— Няма ли да танцуваш?
	Фрида се огледа. До нея стоеше Люис, но без Пени.
	— Не.
	— И с мен ли?
	— С никого.
	— Защо дойде тази вечер?
	— А ти?
	— Малка разходка по алеята на спомените? — предположи той с вдигане на рамене. — Виж ни всички.
	— Пени ми харесва.
	— Мислиш, че може да ме спаси?
	— Мисля, че само ти можеш да се спасиш.
	— Същата стара Фрида. Не трябваше да се връщат.
	— Хората непрекъснато ми го повтарят.
	Ева остави партньора си и се запъти към тях. Беше без обувки и косата й бе развързана. Изглеждаше абсурдно млада.
	— Хайде да танцуваме, Люис — протегна тя ръце към него.
	— Не точно сега.
	— Моля те. Само един танц.
	Той взе ръката й и се остави да бъде отведен в тълпата. Открай време беше добър танцьор.
	— Сам-самичка? — Беше отново Ванеса, дишаща тежко.
	— Здрасти. Забавляваш ли се?
	— Ами — започна тя, после спря. — Чакай тук.
	След това изчезна в тълпата. След няколко минути се появи отново. Стискаше бутилка бяло вино и две пластмасови чаши.
	— Хайде да излезем за малко. Не мога да говоря тук.
	Излязоха от предния вход на училището, онзи, който обикновено беше за учителите. Седнаха на някакъв бордюр. Беше тъмно и виждаха само очертанията на хората, излезли навън. Някои се прегръщаха, целуваха се и си шепнеха разни неща. Просветваха горящи цигари, миришеше на дим.
	— На колко са тези хора? — запита се Ванеса.
	Наля вино в двете чаши и подаде едната на Фрида. После извади кутия цигари от джоба си. Предложи на Фрида, която поклати глава. Ванеса запали.
	— Само за една нощ — промърмори тя.
	Дръпна дълбоко от цигарата и се закашля.
	— Канех се да те питам — започна Фрида, когато тя се успокои. — Макс ми каза, че Беки ти е дала да пазиш един пакет.
	— Вярно е. Той ми се стори много развълнуван, когато ме попита за него.
	— Защо го е дала на теб?
	— Нямам представа. Мислех, че не иска Мади да го намери.
	— Знаеш ли какво е имало в него?
	— Целият беше увит в тиксо. Очевидно не искаше някой да любопитства.
	— Не се ли изкуши да надзърнеш?
	— Естествено, че се изкушавах. Но тя ми се беше доверила, затова не го направих. Едно от нещата, които научаваш, когато имаш депа, е, че те трябва да имат своите тайни.
	— Има добри тайни, но има и такива, които е по-добре да бъдат казани.
	— Да — въздъхна Ванеса. — Сега ми се ще да бях я предразположила повече, но тогава ми се струваше, че е просто още едно пубертетче. Като Шарлът. Или Макс — за него също се тревожа.
	— Той е много разстроен заради Беки.
	— Естествено, там е много сложно.
	— Защо? Те бяха приятели.
	— Това ли ти каза той?
	— Да.
	— По-скоро я преследваше. Мисля, че малко я плашеше. Затова се изненадах, когато връхлетя у нас да разпитва за онзи пакет, който тя остави. Стори ми се странно.
	— Какво всъщност искаш да ми кажеш?
	— Не мисля, че казвам нещо особено. Просто, че не трябва да вярваш на всичко, което ти казва Макс. Много прилича на баща си като поведение, нали? Знам, че двамата с Люис излизахте, но това беше преди десетилетия. Винаги си е бил малко странен.
	— Че кой не е?
	Ванеса се разсмя.
	— Вярно е. Както и да е, жал ми е за младите. Карат ме да си спомням какво беше на тази възраст. Толкова напрегнато. Толкова лесно да стъпиш накриво.
	— Ти беше близка с Беки.
	— Тя беше сладко, беззащитно момиче и беше приятелка с дъщерите ми. Бях привързана към нея. Ще ми се да й бях помогнала.
	— Сигурна съм, че си направила каквото си могла.
	— Не знам — замисли се Ванеса. — Безпокоя се и за ефекта върху другите. Наистина се притеснявам за Макс.
	— Защо?
	— Струва ми се, че се остави самоубийството на Беки да го обсеби. Изглежда ми неуравновесен. Страхувам се, че може да направи нещо глупаво. Напомня ми за нея.
	— На мен ми изглеждаше напълно наред — възпротиви се Фрида.
	— Нестабилен е като баща си. Говорих с него тази вечер и нещо у него ме уплаши. Толкова ми напомня за Беки.
	Фрида се приготви да каже нещо, но в този момент покрай тях със залитане мина мъж, който се блъсна леко в нея и виното й се разля.
	— Това беше Джеръми — засмя се Ванеса.
	— Знам.
	— Накъде ли се е запътил?
	Фрида само повдигна рамене.
	— Мразиш това място, нали?
	— Не е съвсем така.
	— Да знаеш, че хората могат да те изненадат дори с лошотията си.
	— Какво искаш да кажеш?
	Ванеса изпразни чашата си и после отново я напълни.
	— Това не ти ли навява някакви спомени? — попита тя. — На градинско парти, например?
	Фрида едва различаваше изражението на лицето й в тъмнината.
	— Хората невинаги се подкрепят, да знаеш. Преди години бях излязла с приятелка, хапнахме малко, пийнахме бутилка вино, може би повече от бутилка. След това, докато се връщах и се оглеждах за такси, налетях на група младежи. Започнаха да подвикват разни неща, а след това нещата съвсем излязоха от контрол. Започнаха да ме бутат, да ме опипват. — Тя спря и отново дръпна от цигарата си. — Беше ужасяващо, абсолютно унизително, а после стана страшно. Помислих си край, това е. И после най-неочаквано се намеси един минувач. Мислех, че ще го убият, но той успя някак да ги разубеди, хвана ме за ръката и ме отведе, намери ми такси. В края на краищата нищо не се случи, но аз така и не научих името му. Понякога си мисля, че има алтернативна вселена, в която покрай нас не е минал мъж и аз съм мъртва, а онези младежи са в затвора, или пък още се разхождат на свобода.
	Последва дълго мълчание.
	— Юън ми разказа историята — обади се Фрида.
	— Наистина ли?
	— В малко по-различна версия.
	— Така е с браковете. Имаш си своите истории.
	Фрида погледна часовника си — наближаваше девет и половина.
	— Ще се върна след малко — каза тя.
	Тръгна към спортната площадка, която сега беше празна, с изключение на един мъж, който седеше и пушеше цигара. Макс го нямаше. Тя почака няколко минути, после бързо свърна към сградата, влезе в залата и оттам в кухнята. Беше пълна с тийнейджъри. Една двойка се беше подпряла на стената и се целуваха, момче бе пъхнало ръка под полата на момиче и Фрида разпозна в нея Шарлът. Потупа я по рамото.
	— Какво? — попита Шарлът. — Какво правите тук?
	— Търся Макс.
	— Този боклук. Напи се.
	— Къде е?
	— Не знам и не ми пука. — Взря се във Фрида и сбърчи лос. — Странна сте.
	Фрида се върна в залата и направи почти пълна обиколка в слабо осветеното помещение сред оглушителната музика, минавайки покрай горещи тела и ухилени, гримасничещи лица, преди да намери това, което търсеше.
	— Забавляваш ли се? — попита я Люис. Изглеждаше по-трезв от всички останали в залата. — Разправях на Пени за доброто старо време.
	— Къде е Макс?
	— Макс?
	— Да, къде е?
	— Нямам представа. Вероятно в кухнята. Видях го преди малко. Май се забавляваше страхотно.
	Фрида чувстваше, че трябва да спре да се тревожи, но не можеше, като в началото не можеше да си спомни защо, но после внезапно се сети. Спомни си думите на Ванеса: беше казала, че Макс й напомнял на Беки.
	— Звънни му по телефона.
	— За какво е всичко това?
	— Нямаме време, позвъни му.
	Люис извади мобилния от джоба си и звънна.
	— Право в гласовата поща.
	— Трябва да го намерим.
	— Няма ли да ни кажеш какво става? — това дойде от Пени.
	— Ще обясня по-късно. Елате с мен.
	Тя задърпа Люис след себе си и двамата се затичаха към изхода покрай двойки и групи. Нощният въздух беше влажен и студен.
	— Не е в залата, нито в кухнята, нито на игрището. Да потърсим на паркинга. Продължавай да му звъниш.
	Забързано започнаха да оглеждат редиците паркирани коли. Тя се взираше в тъмните, полегнали форми на колите, после поглеждаше обратно към училището, където лампите хвърляха светлина върху чакълената алея. Чуваха музиката от мястото, където бяха, но слабо.
	— Той как дойде? — попита тя Люис.
	— С мен и Пени. Този уикенд беше при мен.
	— Да е споменал нещо, че ще си тръгне по-рано или че ще ходи на друго място?
	— Не.
	Можеше да е навсякъде. В някоя от онези неосветени класни стаи, при стойките за велосипеди, на игрището, на плоския покрив, на който беше толкова изкушаващо лесно да се качи човек, прегърнати с момиче, което по-рано му се е присмивало. Можеше да пуши някъде с приятели. Можеше да е отишъл в някоя кръчма.
	— Трябва да идем до вас. Къде е колата ти? Ключовете у теб ли са?
	— Да.
	Люис вече не протестираше. Беше се поддал на тревогата й. Втурна се към малка, обсипана с ръждиви петна кола, и отключи вратите. Двамата скочиха вътре.
	— Далече ли е? — попита Фрида, докато излизаха от училищната порта.
	— До старите казарми, горе на хълма.
	— Знам ги.
	— Ще ми кажеш ли какво става?
	— Мисля, че е в опасност.
	Колата сви рязко зад ъгъл. Заваля силен дъжд, чистачките бяха разръфани и хлабавата гума шляпаше по стъклото. Скоро излязоха от центъра на града и подкараха по билото на хълма, откъдето се виждаше целият Бракстън. Къщите тук бяха еднакви, редица след редица, малки, безлични сгради в преплетена мрежа от тесни улички и задънени алеи. Фрида забеляза, че всички носят имена на цветя: „Ружа“, улица „Слънчоглед“, „Вълчи боб“. Беше много тихо, по улиците нямаше коли, нямаше хора, повечето от прозорците не светеха, завесите бяха спуснати. Люис спря с вой пред номер двайсет и седем, улица Чемпиън Уей.
	Ръцете му трепереха и той не успяваше да вкара ключа в ключалката на входната врата. Фрида взе ключа. Отвори вратата и влязоха в малко антре. Беше тъмно и тихо.
	— Няма никой — промълви Люис.
	Чуха свистене на гуми от тръгваща кола, което дойде от улицата зад къщата. Фрида се провикна, но никой не отговори, и тя се затича нагоре по стълбите, вземайки по две стъпала наведнъж.
	Отворена врата и празна стая. Другата врата бе затворена. Тя я отвори бързо и влезе, Люис я следваше по петите. Чуваше накъсаното му, хрипливо дишане.
	Още преди Люис да светне лампата, тя видя фигурата пред тях. Над тях. Краката потрепваха слабо. Светлината на крушката показа лицето му — сини устни и отворена уста. Широко отворени очи. Увиснал на въже.
	— Повдигни го — извика тя.
	Люис я погледна, без да я вижда. Тя обви ръце около краката на Макс и го повдигна нагоре, поемайки тежестта от въжето.
	— Направи така. Дръж го високо.
	Люис се беше вторачил в нея, по лицето му се стичаше пот. Изглежда, беше изпаднал в шок. Дали ще може да го направи? И после, като в транс, той хвана краката на сина си и Фрида отстъпи.
	— Само за секунда — успокои го тя.
	Изтича надолу по стълбите, изкълчи глезена си на последното стъпало, връхлетя в кухнята и започна да измъква чекмеджета, докато намери назъбен нож, след това хукна обратно нагоре. Издърпа стол, който стоеше до леглото, и стъпи върху него, после започна да реже въжето, докато накрая то поддаде и тялото на Макс се свлече в мека, тежка купчина в ръцете на Люис и го събори — лежаха на пода заедно, баща и син. Люис викаше името на Макс.
	Тя го дръпна от Макс и сложи телефона си в ръката му. Обърна момчето по гръб. То лежеше в твърде голямото си черно яке. Сега очите му бяха затворени. От устата му се стичате бяла пяна. Клупът все още беше около врата му.
	Тя постави стабилно ръце върху гърдите му и започна да му прави изкуствено дишане — натиск, отпускане. Чувате зад себе си как Люис дава адреса през накъсан плач.
	Натискане на гръдния кош. Пауза. Дишане уста в уста. Синът на Люис, който толкова прилича на момчето, което тя едно време обичаше. Пауза. Натискане на гръдния кош. Клепачите му са сини. Уста в уста отново. Горчив вкус на устните му. Усети Люис до себе си.
	— Става ли нещо?
	Беше коленичил до нея. Чуваше хрипливото му дишане.
	Опитваше се да не мисли, да не чувства. Искаше единствено да превърне тялото си в машина, която да върне Макс обратно. Защото бяха чули воя на онази тръгваща кола, когато влизаха в къщата. Не можеше да е минало много време, бяха по-скоро секунди, отколкото минути.
	— Виж пулса му — каза тя на Люис и той постави палец върху синята вена на тънката китка на сина си.
	— Не знам — отговори той. — Не мога да кажа. Не знам, Фрида.
	Чуха сирените и след това видяха сините светлини, които нашариха тавана. Люис изтича надолу по стълбите. Фрида чу как се спъва и пада. После вратата се отвори и скоро стаята се напълни с хора, спокойни гласове, заповеди, носилка. На тебеширенобялото лице на Макс се появи маска. Въжето бе махнато от шията му. Неподвижното тяло бе покрито с одеяло. Тя стана, боляха я всички крайници.
	— Отивай с него в линейката — каза тя на Люис. И звънни на майка му по пътя. Аз ще остана тук да чакам полицията.
	— Да. — Втренчи се в нея налудничаво за момент с лице изкривено от ужас и после излезе.
	Фрида чу качването на полицейската кола по хълма. Отиде бързо в банята, откъсна няколко парчета тоалетна хартия, после се върна в стаята на Макс и спря до тясното му походно легло.
	Много предпазливо, като внимаваше да избегне какъвто и да е контакт, тя вдигна малката червена катеричка, която бе загубила половината си опашка и беше любимата играчка на Беки. Беше изчезнала от нейната стая, а сега беше върху възглавницата на Макс. Уви я в тоалетната хартия така, че нито парченце от нея да не се показва. След това вдигна полата на роклята си, пъхна пакетчето под колана, после подреди шала си така, че издутината да не се забелязва, след което слезе долу, за да пусне полицията.


>	36

	В онези минути, когато търсеше Макс, докато режеше въжето и се бореше да го съживи, имаше чувството, че времето ту препуска, ту се забавя, че е някаква луда нощ, в която проблясват светлини, долитат и отлитат звуци, високи и тихи.
	Когато пристигна полицията, нормалността сякаш се възстанови, само дето всичко стана малко по-сиво и започна да се движи някак малко по-бавно. Бяха трима, двама мъже и една жена. След като се представиха на Фрида и записаха името, адреса и връзката й с Макс, те без бързане се качиха горе един след друг и влязоха в стаята му. Взеха срязаното въже и го сложиха в найлонов плик. После огледаха стаята, отваряха чекмеджета и вдигаха книги.
	— Не е оставил прощална бележка — каза Фрида.
	— Не може да сте сигурна.
	— Сигурна съм.
	Видя, че си размениха погледи.
	— Да сте пипали или местили нещо? — попитаха те.
	— Не.
	Фрида седна на леглото. Трудно й беше да се съсредоточи върху нещо, като не знаеше дали е жив, или мъртъв, но трябваше да подреди мислите си. Почувства тежест до себе си. Полицайката бе седнала до нея. Светлокестенявата й коса бе завързана отзад, а луничавото й лице я гледаше напрегнато. Беше млада и нервна. Едва ли бе свикнала с такива случаи.
	— Добре ли сте? — попита тя. — Да ви донеса ли нещо?
	— Добре съм — отговори Фрида. — Но благодаря.
	— Почти приключихме — каза жената. — Просто трябва да се уверим, че сте добре и че помещенията са обезопасени.
	— Защото е сцена на престъпление? — попита Фрида.
	— Престъпление? — обърка се полицайката. Сержант Нивън. Това беше името, сети се Фрида. — Той просто се е опитал да се самоубие и, както изглежда, май е успял. Бедното момче.
	Фрида знаеше, че вероятно е безсмислено, че всичко това се е случвало и преди. Но трябваше да опита.
	— Трябва да го разглеждате като убийство или опит за убийство, ако Макс оцелее.
	— Моля? — учуди се Нивън. — Какво искате да кажете?
	— Трябва да направите няколко неща.
	Нивън внезапно стана предпазлива.
	— Какви например?
	— Това обесване беше инсценирано…
	— Това не ни е известно.
	— Значи Макс трябва да е бил дрогиран. Трябва да направите кръвни тестове. Колкото по-скоро, толкова по-добре.
	— Не съм сигурна.
	— Алармира ви член на обществото, което означава, че трябва да разследвате. Трябва да го запишете в полицейския си бележник. За да не го забравите.
	Лицето на Нивън почервеня. Фрида не знаеше дали от гняв, или от смущение. Но видя, че записва „кръв“ и „тест“. Почеркът й беше закръглен, като на малко дете.
	— Също така продължи тя, — трябва да говорите с Юън Шоу.
	— Той свидетел ли е?
	— Той го е направил. Продължавайте, запишете името.
	Нивън сякаш се парализира, затова Фрида взе бележника от ръката й и записа името на Юън, адреса и телефона му и после й го връчи обратно.
	— Ето — изрече доволно.
	— Той приятел ли ви е?
	— Познавам го.
	— Защо би направил такова нещо?
	Фрида се поколеба. Фаталното доказателство — играчката на Беки — изобщо не можеше да помогне тук. Само щеше да натопи Макс.
	— Това, което категорично не може да е — започна тя, — е да е самоубийство или опит за самоубийство. Много хора видяха Макс преди четиридесет минути на партито в гимназията на Бракстън. Сервираше и беше в добро настроение. Сега го намираме в безсъзнание, без да е имал с какво да дойде дотук. Когато пристигнахме, чух кола да тръгва бързо от задната страна.
	— Видяхте ли я?
	— Не, но можете да питате Юън Шоу къде е бил през последния половин час и кой го е видял.
	— Не съм сигурна, че можем да го направим.
	— Знам каква е процедурата. Уведомила съм ви за престъпление. Уведомила съм ви за заподозрян. Или поне свидетел. Вие трябва да реагирате. Колкото по-бързо го направите, толкова по-вероятно е да изникне нещо.
	— Ще говоря с моя наблюдаващ офицер — каза Нивън, ставайки от леглото.
	— Направете го тази вечер, не утре — настоя Фрида. — И докато го разпитвате, попитайте го за смъртта на Ребека Кепъл.
	Нивън за момент се озадачи.
	— Момичето, което се самоуби?
	— Тя не се самоуби. Ако смятате за необходимо, мога да дойда с вас на срещата с Юън Шоу.
	Полицайката погледна в бележника си.
	— Доктор Клайн — каза тя, — нещата не стават точно така.
	После отиде при другите двама полицаи. Фрида видя, че се съвещават и двамата млади мъже поглеждат към нея. Когато се изправи, за да си тръгне, единият се приближи. Изглеждаше почти възмутен.
	— Говорих с колегите си — каза той. — Винаги разследваме произшествия като това. И ще проведем разпити.
	— Включително с Юън Шоу.
	— Ще говорим с него. Съобщете ни, ако имате някаква информация, свързана със случая.
	Той написа номер на лист от бележника си, скъса го и й го подаде.
	— Това директна линия ли е? — попита тя.
	— Ще ви свържат с подходящия човек.
	Фрида се завъртя и излезе от стаята, после от входната врата и пристъпи навън под леещия се дъжд. Телефонът й иззвъня и тя го извади стреснато. Люис. Чак когато видя името му на екрана, осъзна колко уплашена е била, колко изплашена е била за младия човек, който толкова приличаше на момчето, което бе обичала едно време, младият човек, който сега бе докоснал сърцето й със своята недодяланост и своите тревоги.
	— Люис. Казвай.
	— Жив е. От другия край на връзката се дочу приглушен звук и тя разбра, че той плаче. — Жив е, Фрида.
	— Толкова се радвам.
	— Не разбирам…
	— Всичко това може да почака. Връщай се при него сега.
	— Да. Да. Но, Фрида…
	— Отивай при сина си. Той има нужда от теб.
	Тя затвори и няколко секунди остана неподвижна, за да позволи на новината да проникне в ума й. Макс е жив. Беше открила своя изнасилвач, убиеца на Беки. Работата й бе свършена, макар нищо да не изглеждаше наистина приключено. Тръгна през плетеницата от улички с имена на цветя и излезе на пътя, който водеше надолу към центъра на Бракстън, с грейнали в тъмнината светлини. Майка й беше там, умираше. Училището й беше там, с коридорите и класните стаи и древните си, позорни спомени. Там беше нейното минало, не бъдещето й. Обърна гръб на града и тръгна, натискайки бутончетата на телефона си, докато вървеше.
	— Рубен — каза тя.
	Забрави палтото си в училището и сега беше мокра и замръзнала.
	— Фрида? — Гласът му бе надебелял от съня.
	— Пил ли си нещо?
	— Моля?
	— Тази вечер.
	— Бях на театър. Преди това пийнах чаша вино.
	— Можеш ли да дойдеш да ме вземеш?
	— Не може ли да си хванеш такси?
	— В Бракстън съм.
	— Задръж. Чакай.
	Представи си как той сяда в леглото и пали лампата.
	— Обаждаш се от Бракстън?
	— Да.
	Тишина.
	— Добре.
	— Благодаря ти, Рубен.
	— Ти си луда. Знаеш го, нали?
	— Може би.
	— Но си добре?
	— Да. Наистина съм добре.


>	37

	— Когато това приключи — каза Рубен, — ще трябва да поговориш с някого за всичко около случая.
	— Вижда му се краят — отговори Фрида, загледана навън през прозореца на занемарената стара тойота на Рубен. — Но не мисля, че ще има много за казване.
	— Значи ли това, че от цялата тази работа не излезе нищо?
	Тя докосна ръката му.
	— Рубен, благодаря ти за жеста. Имам чувството, че ме спаси от нещо.
	— Мисля, че и ти си ме спасявала от време на време. Спасявала си ме от самия мен. И имам чувството, че в края на тази благодарност се канеше да кажеш и едно „но“.
	— Приятелите са хора, с които можеш да говориш. Щях да кажа, че ти си един от онези приятели, с които мога да мълча.
	— Звучи доста смешно за откровение между двама терапевти.
	— Имах няколко много добри сесии, минали главно в мълчание. Понякога се радвам, че пациентите ми _спират_ да говорят.
	— За мен би било огромно облекчение пациентите ми да млъкнат — съгласи се Рубен. — Но преди да потънем в мълчание, кажи къде искаш да те закарам? У вас ли да те оставя?
	— Да.
	— Вероятно ще ти е приятно най-сетне да останеш сама в собствената си къща.
	— Само дето не мисля, че ще съм сама.
	Фрида се постара да отвори вратата съвсем тихо, но още преди да посегне да я затвори. Клои вече слизаше по стълбите, търкайки сънено очи. Носеше свободни шорти и една от тениските на Фрида. Косата й бе вързана отгоре на главата и лицето, почистено от грима, изглеждаше младо и угрижено.
	— Аз съм — каза Фрида. — Не исках да те събудя.
	— Колко е часът?
	— Късно е.
	— Не знаех, че се връщаш тази вечер.
	— Взех решението в последния момент.
	— Дрехите ти са мокри. И за какво си сложила тази рокля?
	— Сега това няма значение. Ще си направя чай, но ти си лягай.
	— Ще пийна чай с теб. Саша и Итън спят в твоето легло, между другото.
	— Очаквах го.
	— Ние с Джак сме в кабинета ти.
	— И диванът ми стига.
	За нейна изненада къщата изглеждаш в ред, но във въздуха имаше непривична миризма на детска пудра и още нещо, което не разпозна, по радиаторите бяха проснати ританки и миниатюрни жилетчици.
	— Как беше? — попита, когато седнаха в кухнята с големи чаши чай в ръце, а котката се разположи в краката й и започна да мърка.
	— Правих много чай — каза Клои, — и много препечени филийки, и се научих да сменям памперси, всъщност не е чак толкова зле. Саша спа много. Джак идваше след работа и дори изми пода и банята, каза, че ще измие и прозорците. Но не мисля, че е стигнал чак дотам. Итън наистина е сладък, но е много уморително да се грижиш за бебе през цялото време. Искам да кажа знам, че всъщност е въпрос само на няколко часа, но никога нямаш свободно време, нали?
	— Нямаш. Но явно си се справила страхотно — каза Фрида. — Знаех си, че ти си човекът, когото трябваше да помоля.
	Клои се опита да си придаде скромен и незаинтересуван вид, но не успя.
	— Как са нещата в провинцията? — попита тя.
	Фрида отпи от чая си.
	— Точно сега не мога да говоря за това.
	— Защо? Добре, де. Между другото, Санди беше тук. Каза, че ще се върне.
	— Така ли?
	От горния етаж се дочу тихо проплакване, после по-високо. След няколко секунди всичко утихна.
	Клои се върна в леглото. Фрида се промъкна тихо в стаята си, където Саша спеше на нейното легло, а малката тъмна глава на Итън бе до нейната. Изглеждаха много сладки и умиротворени. Свали халата си от вратата и отиде в банята за един бърз душ. После взе завивка от шкафа и легна на дивана. Станалото в Бракстън й приличаше на объркан, трескав сън. Наистина ли само преди няколко часа беше в гимназията, заобиколена от всички хора от миналото си, наистина ли беше видяла Макс да се полюшва от гредата в стаята му? Огледа познатата стая — огнището, където утре ще запали огън, масата за шах, където ще седне да изтрае една игра, картините на стената. Беше си у дома, където бе копняла да се прибере, и все пак се чувстваше някак особено. Или вероятно себе си усещаше странна, завърнала се само наполовина. Не беше приключило, но беше началото на края. Поне в това беше сигурна.
	Излегна се на дивана и чу недоволните звуци, издавани от котката, докато идваше към нея. Поведението й се бе променило за времето, в което я нямаше, и сякаш сега трябваше отново да установи властта си над нея. Влезе в стаята и Фрида почувства тежестта й върху дивана, докато се наместваше до нея, като от време на време близваше косата й. Наоколо бе тъмно и тихо, но минаха часове, преди да заспи.


	На сутринта събуди Саша с чаша кафе и взе Итън, докато тя се изкъпа и облече. Когато слезе долу, Фрида видя, че нещо не е наред, въпреки че косата й е измита, и дрехите й изглеждат чисти и спретнати. Имаше чувството, че гледа филм, в който има леко разминаване между картина и звук, но достатъчно да притесни зрителя, без той да може да каже защо.
	— Как се чувстваш? — попита тя.
	— По-добре. Определено по-добре. Срещнах се с твоята приятелка, онази докторка, и тя прояви разбиране и ми помогна.
	— Какво ти предписа?
	— Ами, името му е смешно и има картинка на слънце върху кутийката, но е циталопрам. Знам всичко за тези хапчета.
	— Правилно ли го вземаш? — попита Фрида.
	— Правя това, което е написано на кутията. Франк ще дойде да ме прибере днес.
	— Ще си вземе ли отпуск, за да се грижи за теб?
	— Не се тревожи. Ще се оправя.
	— Знаеш, че ще са необходими няколко седмици, докато лекарството подейства — Мисля, че плацебо ефектът вече проработи. Наистина се чувствам много по-добре, отколкото последния път, когато ме видя.
	— Лекарят препоръча ли терапия?
	— Казах й, че имам приятели, които могат да ми помогнат в това.
	— Говорих с Телма Скот. Много е добра.
	— Не мисля, че е добра идея да се срещам с терапевт, при когото си ходила ти. Бих се чувствала… — Саша замълча за секунда, — притеснена.
	— Има и още нещо — каза Фрида. — Използвах връзките ти в лабораторията преди и сега пак имам нужда. Искам да знам дали могат да се извлекат някакви полезни следи от това.
	Бръкна в чантата си и извади малката мека играчка, опакована в тоалетна хартия.
	Като я видя, Саша се усмихна шеговито.
	— Има ли причина да не я провери полицията?
	— Сложно е — каза Фрида. — Взех я от местопрестъпление, но за съжаление, беше грешното място.
	— Дори няма да те попитам какво означава това. Но ще им звънна.
	— Спешно е — добави Фрида. — Наистина спешно.
	— Ще се обадя веднага.
	Фрида се чувстваше като призрак в собствения си живот. Налагаше се да започне нещата отново, да се захване както трябва с пациентите си, да поеме нови, но в първия ден от завръщането не се обади на никого и не провери съобщенията си. Саша и Итън си заминаха преди обед, а Клои — час по-късно. Къщата от години беше нейно убежище, място, където да се скрие, а сега я усещаше празна и изоставена. Трябваше да си я върне. Но за момента просто чакаше. Чакаше телефонът да звънне, да се почука на вратата, справедливостта да възтържествува и опасността да изчезне.
	Опита се да поработи, свърза се с пациенти, прегледа бележките си, поработи малко по подготовката на лекцията, която щеше да изнася в началото на следващата година. В късния следобед извади скицника и моливите и се зае да рисува бутилката с вода, която стоеше на малка масичка, обляна от слънчева светлина. Легна си рано и лежа будна, човъркана от мисълта, че е на грешното място, че е трябвало да остане в Бракстън. Не, каза си тя, не. Беше направила всичко, което зависеше от нея. Беше спасила Макс и беше казала на полицията за Юън, сега всичко беше в техните ръце. Те щяха да разпитат Макс. Той можеше да си спомни, че е бил нападнат от Юън и това щеше да е достатъчно. Имаше толкова много други неща, които полицията можеше да направи: камерите за видеонаблюдение, камерите, които записваха номерата на колите, проследяване на сигналите на мобилните телефони. Наложи му се да напусне мястото презглава. Може да е оставил нещо или Макс да е оставил следи в колата му. Трябва да има нещо. Но това не помагаше кой знае колко, да не говорим, че изобщо не й помагаше да заспи.


	На следващата сутрин се събуди късно, изпи едно черно кафе, изкъпа се, изпи още едно кафе и излезе от къщата почти на автопилот. Денят беше сив и студен, но не валеше, затова се отправи на север към Риджънт Парк и отиде до езерото с лодките. Седна на пейка близо до водата и се загледа в тичащите за здраве, децата и майките, детегледачките, които бутаха колички. Няколко метра по-нататък възрастна жена хвърляш парчета хляб на група канадски гъски. Фрида внезапно осъзна, че някой седи до нея. Помести се леко встрани.
	— Трябва да започнем да ги ядем — каза глас до нея. — Вредни са, но вероятно имат добър вкус.
	Нямаше нужда да се обръща. Познаваше гласа. Беше го слушала през последните дни, беше го чула и преди много години да шепне в ухото й в тъмнината.
	— Как ме намери?
	— Не беше трудно — призна Юън. — Ванеса взе адреса ти от Ева, дойдох в Лондон с влака и те изчаках на улицата, после те последвах. Интересно е да наблюдаваш хората, когато те не знаят, че ги гледаш. Виждаш ги по различен начин.
	От мисълта, че Юън я е шпионирал, й прилоша.
	— Защо не дойде да ме видиш у нас? — попита Фрида. — Нямаше ли да е по-лесно?
	— Исках да съм сигурен, че си сама.
	— Има толкова много хора наоколо.
	— И гъски. Когато бяхме деца, тези гъски бяха екзотика, а сега цапат навсякъде, където има сладка вода.
	Фрида се извърна и го погледна. Беше облечен в дебело късо палто. Косата му беше гъста, а лицето — почервеняло от студения вятър. Изглеждаше мил, приятен мъж, като любимия чичо.
	— Рохипнол ли беше? — попита го тя.
	Усмивката на Юън изчезна, заменена от предпазливост. Фрида помисли за Сара Мей и Беки. Това лице е било последното нещо, което са видели.
	— Имаш ли телефон? — запита я той.
	— Моля?
	— Покажи ми.
	Фрида извади телефона си. Юън го взе и го разгледа.
	— Искам да проверя дали не записваш разговора с него.
	— Едва знам как да го използвам за разговори — отговори тя.
	Той й го върна.
	— Трябва да го ъпгрейдваш. Този е антика. Та, какво ме питаше?
	— Рохипнол?
	— Говориш за питието, което дадох на бедния Макс? Не. Има по-добри неща от рохипнола. Дори не си ги чувала.
	— ГХБ*?
	[* Гама хидроксибутарат, течно екстази, клубна дрога; използва се като наркотик за изнасилване, а в медицината за упойки. — Бел.прев.]
	— Добре, чувала си.
	— Намира се по-лесно, следите от него изчезват от тялото много по-бързо.
	— Трябва да се занимаваш с моята работа — вметна Юън.
	— Мой пациент го вземаше отговори Фрида. — За възстановяване.
	— Мой ред е да задам въпрос. Как разбра?
	— Много дребни неща, които се обединиха в едно голямо. Освен това ти остави доказателство на мястото.
	— О, да, ти си взела трогателната малка, бебешка играчка на Беки. Странно как тийнейджърки украсяват леглата си с пухкавите животинчета от времето, когато са били малки момиченца. Как би го интерпретирала? В качеството си на терапевт?
	— Изпратих я за изследване.
	— Ми, късмет. — Юън изглеждаше напълно равнодушен. — Това ли е всичко?
	— Беше някакво усещане — каза Фрида. — Онази лъжлива история, която ми разказа за това как не си успял да защитиш Ванеса. Показа ми, че се опитваш да създадеш образ пред мен. Какъвто смяташе, че ще харесам.
	— Това не е точно доказателство.
	— Не ми пука за доказателствата. Всичко беше подредено съвършено. Никой друг, освен теб не си спомняше нощта на концерта в подробности. Ти помнеше всичко и в правилния ред.
	— Винаги съм си бил малко куку.
	— Всички останали се държаха подозрително, но ти искаше да ми помагаш, да се включиш — ти и твоят график.
	Юън се приведе към нея и Фрида помисли, че ще прошепне нещо, но вместо това той подсмръкна, все едно вдъхва нейната миризма. После затвори очи за момент, сякаш мисли за нещо приятно.
	— Мога да ти кажа какво означаваше това за мен — изрече той. — Беше като да изпитам всичко отново, да съм близо до теб, да виждам кожата ти, лицето, тези очи. Знам за теб и психотерапията ти. Проверих те в интернет. Искаш да ме питаш защо го направих.
	— Не. Не искам.
	— Но това е част от историята. Да те последвам, после да седя тук до теб. Фактът, че сега го знаеш, е още по-приятен. Знаеш и все пак нямаш нищо. Все едно го извършвам отново и това го прави още по-хубаво. Да го причиниш някому в тъмното никога не е напълно достатъчно. Изпитваш нужда човекът да знае кой го е направил. Наистина тази много специална връзка между двама души е почти като да си влюбен. Малцина я имат.
	— Беки беше объркано, беззащитно момиче. Ти я подлуди, нападна я, изнасили я и после я уби.
	— Да — съгласи се меко Юън. — Обърканите беззащитни момичета са точно типът, който си измисля такива неща. Нищо чудно, че на полицията й е трудно да им повярва. — Той се облегна на пейката и затвори очи за цяла минута. След това изпусна дълга въздишка. — Не можеш да си представиш. — Отвори пръстите на едната си ръка и се загледа в тях, все едно държат нещо. — Като да вземеш нещо и да го задържиш завинаги. Сега знам какво ще ме попиташ.
	— Какво?
	— Защо съм тук? Защо не ме разпитват в полицията и не съм обвинен в хиляди неща?
	— Добре, защо?
	Юън се замисли за момент.
	— Не съм експерт по полицейските процедури, но не мисля, че от сипенето на обвинения без никакви доказателства има някаква полза. Една млада полицайка зададе няколко въпроса за училищната среща. Изглеждаше малко притеснена. Влязох и излязох след по-малко от половин час. Единственото дразнещо нещо е, че когато нещо интересно като това се случи в малкия свят на Бракстън, всички го узнават.
	— Не са го научили от мен — каза Фрида.
	Юън продължи сякаш не я беше чул:
	— Ходих във фермерския магазин и някой ме попита за това. Барманът в „Кучето и касапина“ го спомена. Джуди от бензиностанцията също то спомена, когато купувах бензин.
	— Трябва да е притеснително.
	Усмивката на Юън се върна на лицето му.
	— Знаеш ли какво им казвам? Казвам им, че има една странна жена — Фрида Клайн, с която едно време всички бяхме съученици в гимназията. Дето напусна града по някаква мистериозна причина. — Гласът му се промени в театрален шепот. — Намеквам им за слухове за нервен срив. Сега се е върнала, защото майка й умира, и тя обикаля и отправя налудничави обвинения и трябва да проявим разбиране. Ухили се насреща й доволен. — Това им разправям.
	— Никога няма да се откажа — заяви Фрида. — Знаеш го, нали?
	Юън се загледа в дългокрака блондинка, която тичаше бавно по алеята, и после отново се обърна към Фрида сякаш се готвеше да изрече някаква страхотна шега.
	— Полицаите дори не се заинтересуваха от Макс. Човек никога не знае какво може да направят тези млади хора, когато вземат грешното хапче.
	— Сериозна съм. Няма да се откажа. Няма да се предам. Няма да те оставя.
	— Нито пък аз, Фрида.
	Фрида го погледна право в очите и усети замайване. Сякаш играеха шах, втренчени един в друг над дъската.
	— Един ден — каза тя, — след като прекараш в затвора месеци или години, в пълна изолация заради собствената ти безопасност, ще осъзнаеш, че си действал от страх и слабост, достойни за съжаление. И след това е възможно да започнеш пътуването към себе си, да осъзнаеш какво си направил и кой си. Ще бъде ужасно, невъобразимо ужасно, но ще е по-добре от сегашното ти съществувание.
	Когато той отговори, гласът му бе станал още по-тих.
	— Никой от нас не те харесваше, Фрида Клайн. Въобразяваше си, че си по-добра от нас. Дори не си направи труда да ме погледнеш. Едва ли съзнаваше, че съществувам, колкото и да се опитвах да привлека вниманието ти. Е, сега изтрих усмивката от лицето ти.
	— Не разбираш — каза тя. — Мислиш си, че имаш власт, но трябва да бъдеш третиран като заплаха за обществото, като бясно куче. Вече си наказан по възможно най-лошия начин да си това, което си, и да живееш този живот. Да живееш в собствения си ад. Но аз няма да се откажа, докато не те спра.
	Юън й се усмихна. Тя стана, той също.
	— Чао, Фрида, трябва да хвана влака си. Но помни, че знам къде живееш във всеки един смисъл. В една посока ли сме?
	Фрида го изгледа презрително.
	— Не?
	— Жалко. — Той замълча за секунда-две, после добави — Сладурче.
	Фрида се отпусна обратно на пейката и се втренчи пред себе си, без да погледне след отдалечаващата се фигура, без да вижда и чува гъските. Накрая извади телефона и набра номер.
	— Саша? Обадиха ли ти се вече?


>	38

	Зад къщата си Карлсън имаше малка, тясна и занемарена градинка. Взеха чашите с кафе и излязоха в нея. Из въздуха се носеше мирисът на приближаващ дъжд, беше студено и почти тъмно.
	— Не е нужно да си учтива — каза Карлсън.
	— Нямах такова намерение.
	— По някое време ще отида до градинския център и ще взема някакви растения.
	— Добре ще й се отрази малко цвят.
	— Но не много. Майки и приятелите му трябва да има къде да играят футбол. Мисля да взема детска врата за тях или _un gol_ както вероятно децата ми сега й казват. Казах ли ти, че уча испански? Ходя на курс.
	— Това е хубаво.
	— За да мога да говоря с децата си. Някой в службата спомена, че испанският бил лесен за учене. Радвам се, че не се налага да уча някой труден.
	— Просто трябва да си постоянен.
	— На това ли ви учеха в скаутските лагери за момичета?
	— Изхвърлиха ме оттам.
	— Някой път ще трябва да ми разкажеш.
	— Нека се придържаме към настоящия случай? Какво мислиш?
	— Добрата или лошата новина искаш първо?
	— Предпочитам добрата.
	— Няма новина. Съжалявам, Фрида. Знам, че това е… — той млъкна. — Хайде да минем през случая така, както аз го виждам. Спри ме, ако бъркам някъде. Няма активно полицейско разследване по нито едно от бракстънските престъпления.
	— Точно така.
	— Имало е важно доказателство на мястото на инсценираното самоубийство, но си го взела, като по този начин самата ти си извършила криминално престъпление.
	— Юън го беше сложил там, за да натопи Макс. Трябваше да го взема.
	— Нямаш много доверие в полицията, нали? Както и да е, изпратила си това доказателство за независим тест. Което означава, че то няма да бъде допуснато в нито едно съдебно производство. Но от това, което ми каза, разбирам, че по споменатата вещ не са открити никакви следи, освен влакна от тоалетната хартия, в която си го съхранила. Мога ли да те предупредя следващия път, когато крадеш веществено доказателство от местопрестъпление, да го слагаш в чиста найлонова торбичка?
	— Катеричката е била взета от стаята на Беки, но по играчката е нямало никакви следи от нея, изобщо никакви влакна. Била е изпрана в пералня. Това нищо ли не ти говори?
	— Може, но е безполезно за криминалното разследване. Казваш, че си се срещнала с предполагаемия изнасилвач и убиец и че той е признал всичко пред теб.
	— Не призна, а потвърди.
	— Но и за това нямаш доказателство?
	— За жалост, не нося подслушвателно устройство двайсет и четири часа в денонощието.
	— Можеше да използваш телефона си.
	— Той го провери. Не че беше необходимо.
	— Няма свидетели. Момчето, което оцеля, не е видяло нищо.
	— Сипал е ГХБ в питието му.
	— Твърдението ти се основава на доклад от токсикологията?
	— Тестът не е бил направен навреме. Юън ми каза.
	— Макс не помни ли кой му го е дал?
	— Мисли, че е бил един от приятелите му, но в онзи момент вече е бил много пиян.
	— Значи нямаш нищо.
	— Точно това бяха и думите на Юън.
	— Защо е дошъл да те види?
	— Отчасти за да ме предупреди да мирувам. Но най-вече за да си достави удоволствие. Сякаш отново ме изнасилваше, преживяваше го повторно.
	— Фрида, има две неща, които мога да направя. Мога да отида в Бракстън и да се опитам да побутна нещата. Но ако самият аз работех там, знам, че щях да си кажа _я се раз карай с глупостите си_. Другото, което мога да направя, е сам да го арестувам. Не е съвсем законно, но…
	— Не — каза Фрида. — Така ще рискуваш кариерата си. Не трябва да го правиш никога повече. И без това няма да свърши работа. Познавам го.
	— Което означава, че трябва да се примириш и да оставиш нещата така, както са…
	— Не — отвърна Фрида. — Никога. Ако се откажа, той ще го причини на друга.
	— Може да си го уплашила достатъчно и той да се откаже.
	— Или точно обратното. Може да съм му напомнила какво е да има власт над друг човек. Ще трябва да направя нещо.
	Карлсън потропа с кокалчетата на пръстите си по керамичната чаша и тя звънна леко.
	— Фрида, това съм аз. Не знам какво се върти в главата ти, но каквото и да е, помисли много внимателно, преди да го направиш.
	— Ти какво би направил, — обърна се тя към него.
	— Нищо.
	— Не ти вярвам.
	— Моля те, не бъди глупава.


	Срещна се с Джоузеф в малка, претъпкана кръчма нагоре по улицата, на която беше къщата й, и недалече от мястото, където той работеше. Главата й звънтеше от умора и й се искаше да си е у дома, но гласът му беше толкова настоятелен. Тя си взе пикантен доматен сос и хапна торбичка чипс, той изпи една двойна водка на няколко глътки.
	— Ева добре ли е? — попита той.
	Фрида се сети за ядосаното, разстроено лице на приятелката си, когато разбра, че Джоузеф не е с нея.
	— Добре е — потвърди тя.
	— Приятна жена.
	— Да.
	— А ти?
	— Какво аз?
	— Знаеш ли кой е мъжът?
	— Да. Знам.
	Той кимна.
	— Щом видях лицето ти, бях сигурен, че си го открила.
	— Така ли?
	— Имам усет. — Той се потупа загадъчно под окото. — Срещал ли съм го?
	— Да.
	— Чакай. Ще отгатна. — Все едно участваше в състезание. — Срещнах много приятели у Ева, но е мъжът с двете дъщери.
	— Да.
	— Юън.
	— Да.
	— Още от начало не го харесах.
	— Защо?
	— Забелязах начина, по който те гледа.
	— Как ме е гледал?
	— С голяма, голяма усмивка и студени очи.
	— И ти забеляза това веднага?
	— Защото познавам много мъже като него.
	Фрида остави чашата си на масата и се взря замислено в лицето му.
	— Много мъже, казваш.
	— Не харесват жените. Преструват се, но под повърхността е това лошо чувство.
	— Продължавай.
	— Уплашени и мразещи.
	— Уплашени и мразещи — повтори Фрида. Наведе се през масата и го целуна по бузата. — Благодаря ти, Джоузеф.
	— За какво?
	— Просто благодаря.
	— Той сега в пандиза ли е?
	— Юън? Не. Няма доказателства.
	— Остава си свободен?
	— За момента.
	— Фрида — изрече Джоузеф сериозно. — Това е ужасно.
	— Знам.
	— Не можеш да направиш нищо.


>	39

	Вечерята бе сложена, по Юън го нямаше. Ванеса го повика. Никакъв отговор. Извика го по-високо. Пак никакъв отговор. Тя изтича горе и погледна в спалнята. Почука на вратата на кабинета му. Нищо. Тогава чу гласа му. Като че ли идваше отвън. Върна се долу и излезе през френския прозорец. Той говореше по телефона. Отвори уста да каже нещо, но той й махна с ръка да го остави на мира. Остана на мястото си, а той отново махна с ръка почти ядосано, сякаш я гонеше.
	Тя влезе през прозореца и остана да го чака там. Момичетата вече бяха на масата и се хранеха. След няколко минути Юън влезе. Намръщи се, като я видя.
	— Масата е сложена — каза тя.
	— Излизам — отвърна той.
	— Моля? Сега?
	— Няма да се бавя.
	— Юън, седнали сме да вечеряме.
	— Няма да се бавя.
	— Кой се обади?
	— Не знам. Някакъв мъж. Каза, че имал да ми каже нещо за Фрида Клайн. Нещо, което ще ми се стори интересно.
	— Какво?
	Юън я изгледа леко раздразнен.
	— Ако знаех, нямаше да се налага да ми го казват, нали?
	— Защо той не дойде тук?
	Юън сложи пръст върху устните си, сякаш казваше на малко дете да мълчи. Върху лицето му имаше изражение, което подсказваше, че на малкото дете ще се случат лоши неща, ако не се подчини.
	— Не съм приключил с Фрида Клайн — изрече той.


	Фрида сложи един картоф да се пече във фурната, после се зае с чистенето на къщата. Свали чаршафите от леглото си, кърпите от закачалките в банята и ги пъхна в пералнята, събра бебешките неща — дървена дрънкалка, мъничко чорапче, празна бутилка, търкулнала се под леглото, и ги сложи в торба, за да ги даде на Саша. След това се качи горе в кабинета, използван от Клои и Джак. Тук й трябваше повече време. Имаше чаши, чинии, огризки от ябълки и празни опаковки от чипс, бутилка вино до леглото. Бяха прекарали тук по-малко от два дни, но бъркотията изглеждаше като от седмици. Фрида подреди всичко обратно по начина, който й харесва, избърса повърхностите, почисти пода с прахосмукачка, после седна за няколко минути на бюрото си. Скицникът й беше отворен и върху последната рисунка имаше кръгло кафяво петно от керамична чаша. Скъса страницата и я хвърли в кошчето. Чашата с моливите беше преобърната и тя ги събра и сложи обратно в нея. Когато приключи с това, си обеща, че ще отделя достатъчно време, за да рисува в тази мансарда, да мисли, да бъде отново себе си. Освен това вече нямаше да го има Санди, който да изисква от времето й. Отново ще бъде сама, напълно, и само себе си.
	Картофът изгоря леко. Сложи малко масло върху него и си сипа чаша червено вино. Главата й бръмчеше от мисли, от картини. Юън е свободен. Знаеше, че той няма да се откаже. Може би го бе принудила да спре за известно време, а можеше и да го е подтикнала към нов опит. Този следобед изглеждаше самодоволен все едно е спечелил някаква победа.
	Изяде картофа и изпи червеното вино, после стана и започна да се върти из къщата, но все не успяваше да си намери занимание. Беше прекалено възбудена. Излезе във вътрешния двор и остана известно време под студения ситен дъжд. Юън Шоу, клоунът, симпатягата, добрякът, непохватен и изпълнен с желание да помогне, приятел на всички. Юън, нейният изнасилвач. Изнасилвачът на Беки и неин убиец. Както и на Сара Мей. Който опита да убие Макс просто защото Макс се бе превърнал в дребно неудобство и полезна изкупителна жертва. Все едно хората бяха предмети, все едно животът им бе играчка, с която да си играе, а когато я счупи, да изхвърли в кошчето за боклук. Юън, който щеше да го направи отново. Който не изпитва вина. Чиято съпруга ще му позволи да се измъква отново и отново, защото е неин съпруг, а жените трябва да подкрепят съпрузите си, и защото не иска да види, не иска да знае, тя ще прекара остатъка от живота си като загрижена, мила майка, гледаща точно в обратната посока и самозалъгваща се, че нищо чудовищно не се извършва под самия й нос, с нейно съучастие и мълчаливо съгласие. Винаги е знаела. Трябва да е знаела за Фрида иначе защо щеше да осигури алиби на Юън? Трябва да е знаела и за Сара, за Беки. Знаейки всичко, тя е дала на Юън пакета, оставен й от момичето за съхранение, и му е казала, че Макс е идвал да търси това, което Беки й е дала.
	Колко ли трябва да ме е мразела Ванеса, помисли си Фрида. Каква ли омраза и страх трябва да са се надигнали у нея като вълна от жлъчка, когато е отворила вратата и е видяла, че стоя пред нея.
	И не само Ванеса. Час също трябва да е знаел. Беше повторил думите, които тя каза на Юън в онази далечна нощ, когато в отчаянието си му каза, че все още е девствена, все едно съжалението би възпряло човек, който не знае какво е съчувствие. Юън трябва да е казал на Час. Какво си бяха мислили тези хора? Че това е дръзка, момчешка лудория, някаква шегичка, нещо, на което могат да се похилят свойски, като мъж с мъж: Фрида Клайн, ама тя и без това си го търсеше, защото си въобразява, че е по-добра от всички нас, просто й посмачках малко фасона. Това ли беше? Ами другите: Беки и Сара, и за малко Макс? А може би и други, за които тя не знае. Та те бяха просто деца. Трябваше да направи нещо, но все още не знаеше какво.
	Въртеше се из къщата, пусна радиото, после го спря, направи си кафе, което не изпи, и после, когато вече не можеше да издържа повече, облече палтото с усещането за липсата на червения шал и излезе навън. Отначало просто вървеше, без да знае накъде отива, по тъмни странични улички със студения, пречистващ вятър в лицето и дробовете. После се запъти на изток покрай Флийт стрийт и катедралата Сейнт Пол, към Уайтчапъл по малки пусти улички, които минаваха между високи сгради и затворени магазини. Скоро се озова в район на Лондон, който почти не познаваше. Много от къщите бяха със заковани дъски върху прозорците и вратите, а малките предни градинки бяха пълни с плевели. Измършавяла лисица пресече пътя й. Свърна на юг към реката и Шедуел Бейзин. Темза щеше да я отведе отново у дома.
	Когато стигна входната си врата, беше станало два и половина сутринта, беше вървяла с часове. Чувстваше се по-добре, може би дори беше достатъчно уморена, че да заспи най-накрая. Метна палтото на закачалката до вратата и развърза обувките, освобождавайки уморените си крака, след това се запъти нагоре по стълбите, мислейки за леглото си, за чистите чаршафи и меката възглавница, където единствено котката би могла да я притеснява.
	— Здравей, Фрида.
	Завъртя се бързо. Долу, в началото на стълбището стоеше Санди. Беше в джинси и пуловер, който тя му бе подарила, държеше широка чаша с уиски.
	— Надявам се, че не те уплаших.
	— Какво правиш тук?
	— Изглеждаш уморена. Сигурно си била на една от твоите нощни разходки?
	— Да, разхождах се и съм уморена, и искам да напуснеш къщата ми веднага.
	— Завинаги ли се върна? Свърши ли с Бракстън?
	Изгледа го, той се чувстваше напълно у дома си. В нея обаче нямаше останала и капка обич.
	— Бил е Юън Шоу. — Заслужаваше да узнае поне това.
	— Твоят стар приятел?
	— Не ми е бил приятел.
	— Арестуваха ли го?
	— Не.
	— Но…
	— Не искам да говоря за Юън. Нито за нещо друго. Попитах те какво правиш тук посред нощ.
	— Дойдох да те видя. Трябва да поговорим.
	— Влязъл си в къщата ми.
	— Имам ключ. — Той вдигна уискито. — Надявам се, че нямаш нищо против. Нямаше те доста дълго.
	Фрида слезе по стълбите и взе чашата от ръката му.
	— Напротив. Имам.
	— Трябваше да те видя.
	— Не, не трябва. Не съм подходяща за теб, Санди.
	— Знаеш, че няма да изчезна от живота ти ей така.
	— Вън, казах, _махай се_. Дай ми ключа и се махай от къщата ми.
	— Фрида. Моля те, изслушай ме.
	— Не искам да слушам нищо, не ме интересува какво имаш да казваш. Как се осмеляваш да влизаш в къщата ми посред нощ?
	— Извинявай, ако съм те ядосал. Мислех…
	— Просто излизай. Веднага. И повече не се връщай.
	— Не го мислиш наистина.
	— Ако не се махнеш в следващата минута, ще повикам полиция.
	— О, искаш да кажеш специалния полицай Малкълм Карлсън.
	— Четиресет секунди. — Тя извади мобилния от джоба си. — Щом като така искаш. И ми дай ключа.
	Той повдигна рамо и й подаде ключа.
	— След всичко, което преживяхме заедно.
	Фрида не отговори, просто го наблюдаваше как отваря вратата и излиза на улицата. След това тресна вратата зад него и сложи веригата. Чувстваше как сърцето й блъска и по челото й се стича пот. Отиде в кухнята, изсипа уискито на Санди в умивалника и изплакна чашата. Скоро щеше да настъпи сутринта, какво щеше да прави тогава?


	Но така и не се наложи да решава този въпрос. В пет и петнайсет телефонът иззвъня и я събуди от тежките кошмари.
	— Да?
	— Обажда се Дейвид. Брат ти — добави той, сякаш тя не знаеше.
	— Тя умира?
	— Да.
	— Идвам веднага. Къде сте?
	— В болницата. В отделението в Хендри.
	— Окей. Вече беше станала, светнала лампата и отваряше шкафа за дрехи. — Ще взема първия влак.
	Намъкна едни панталони и риза, пъхна мобилния в джоба, взе четката и пастата за зъби от банята. Слезе долу, сложи палтото и обувките, после грабна чантата си. Сети се да провери дали има достатъчно храна в купичката на котката, след което излезе на улицата в ноемврийския мрак. Беше много студено и мокро, помисли си, че дъждът май се превръща в суграшица. Бързо стигна до метрото и влезе тъкмо когато го отвориха. Имаше няколко души, които чакаха отвън още преди нея, ранобудници или от онези, които са били накрак цяла нощ и най-сетне си отиваха у дома, за да си легнат. Пристигна на Ливърпул стрийт навреме за влака, заминаващ в шест часа. Беше почти празен: повечето хора пътуваха в обратната посока, скоро щяха да започнат да се изливат в Лондон от всички посоки.
	Фрида седна и се загледа през прозореца в тъмнината отвън. Не мислеше за майка си, мислеше за баща си, с когото не бе имала възможност да се сбогува, който не се беше сбогувал с никого. Защо това бе толкова важно? Имала бе веднъж пациентка, която не беше в състояние да завърши дори телефонен разговор. Не знаеше как да си вземе довиждане или как да си тръгне. Винаги намираше какво още да каже, приключването бе нещо непоносимо за нея.
	На гарата взе такси. Болницата бе само на няколко минути, същата болница, където за последен път беше заедно с майка си за скенера на главата. По времето, когато стигна там, вече бе светло или поне толкова светло, колкото бе възможно за този ден с ниска сива облачност и суграшица. Отиде в дамската тоалетна и изми зъбите си, преди да се качи по стълбите на втория етаж.
	Майка й беше в оформена от завеси ниша в стая с общо шест легла, всички заети. На пластмасов стол до нея седеше Дейвид. Джулиет Клайн беше заспала или в безсъзнание. Той четеше вестник, който сгъна наполовина, когато Фрида дръпна завесата и влезе вътре. Не стана, просто кимна, когато тя придърпа втория стол от другата страна на леглото до нощното шкафче.
	— Свърза ли се с Айвън? — попита тя.
	— Два пъти вече. Първия път, когато й поставиха диагнозата, тогава той каза, че ще дойде със самолет, когато настъпи времето — от което заключих, че има предвид, когато тя е на смъртно легло. Сега, когато вече е на смъртното легло, той каза, че няма да може да стигне навреме.
	— Вероятно няма да успее — каза Фрида.
	— Да. Ама че семейство сме.
	Фрида не отговори. Погледна майка си, кожата й бе отпусната, устата — полуотворена, сякаш челюстта се е откачила. Дъхът й клокочеше в гърлото и миришеше на кисело. На врата й в готовност висеше кислородна маска, на тънката й, изпъстрена със синини ръка имаше абокат. Щеше да е ужасена, че я виждат в подобно състояние, нея, която винаги се представяше на света в безупречно облекло и грим.
	— Говори ли с нея?
	— Преди около час отвори очи и ми каза, че съм надебелял. Това е всичко.
	— Какво казват лекарите?
	— Че ще е скоро. Може изобщо да не се събуди и тогава ще пропуснем великото помирение около смъртното легло.
	Джулиет Клайн отвори очи.
	— Какво говориш за мен?
	Фрида понечи да вземе ръката на майка си в своята, после се отказа.
	— Защо сте тук? — Лицето на Джулиет се стегна. — Да не би…? — Не можа да довърши изречението, преглътна болезнено.
	Дейвид се надвеси над нея и заговори много бавно, като на дете, което не може да заспи.
	— Да. Умираш, мамо.
	Джулиет Клайн примигна няколко пъти. Ръцете й, отпуснати върху завивката, сякаш вече е мъртва, потрепнаха конвулсивно.
	— Изпитваш ли болка? — попита Фрида — Искаш ли нещо?
	Майка й не отговори. Завъртя глава на една страна върху възглавницата, после на другата и издаде звук, който не беше плач, но не беше и дума.
	— Айвън ти изпраща обичта си — каза Дейвид високо, отделяйки внимателно всяка дума.
	— Айвън?
	— Другият ти син.
	— Кажи ми, ако искаш нещо. — Сега вече Фрида взе ръката на майка си, защото видя, че е ужасена.
	— Трябва да се махна оттук.
	Направи трескаво, объркано движение, сякаш да стане от леглото и да избяга, но остана, където беше със стъклен поглед.
	— Не е напълно с ума си — каза Дейвид.
	— Не говори за нея, сякаш я няма тук.
	— Ти коя си?
	— Фрида, дъщеря ти.
	— Дъщеря.
	— Да.
	— Много надценена работа.
	— Кое си надценила?
	— Никога не съм искала да ставам майка.
	— Знам — съгласи се Фрида. — Всичко е наред.
	— Исках… — думите й отново станаха неразбираеми.
	— Какво казва? — наведе се Дейвид. — Какво казваш, мамо?
	— Мисля, че казва, че е искала друг живот.
	— Твърде късно — изрече Джулиет Клайн.
	Лицето й изглаждаше измъчено и много дребно върху възглавницата. Очите й проблясваха към тях. Дробовете й стържеха, докато дишаше, сякаш гърдите й са ръждясали и натрошени.
	Приближи сестра и се наведе над леглото. Постави кислородната маска върху устата й, но умиращата я дръпна и ластикът я шляпна по бузите. Изтегли пръстите си от ръката на Фрида.
	— Не — задъха се тя. — Не. Няма. Няма. Не.
	Затвори очи и след миг се отпусна неподвижно. Дъхът й клокочеше в гърлото. Фрида я наблюдаваше напрегнато. Нейната гневна, нещастна, саркастична, упорита майка ги напускаше.
	— Мъртва ли е? — попита Дейвид след известно време.
	— Не — отвърна Фрида.
	Не беше мъртва, но не отвори очи, нито проговори отново и после най-сетне дишането й спря.
	— Сега мъртва ли е?
	— Да.
	— Значи с последния си дъх ни каза, че й се е искало никога да не е ставала майка.
	— Едва ли е нещо, което не си знаел.
	— Не. Не го знаех.
	— Добре ли си?
	— Всъщност чувствам се много добре. Винаги съм мислил, че не харесва само мен. Голямо облекчение е да разбера, че не е понасяла всички ни.
	Последва мълчание. Фрида се готвеше да стане и да повика сестрата, когато Дейвид отново проговори, но съвсем тихо.
	— Онова… онова _нещо_, което каза, че ти се е случило…
	— Изнасилването — каза Фрида. — Има си име.
	— Да. Добре. Ти… искам да кажа, какво стана?
	Фрида погледна майка си, която никога не повярва на историята й и която вече никога нямаше да повярва.
	— Не ми се говори за това, Дейвид.
	— Вероятно така е най-добре. — В гласа му се долавяше облекчение. Всъщност всичко е минало и понякога човек просто трябва да не разлайва кучетата.
	Разлай тези кучета, Фрида. Насъскай ги срещу света, помисли си тя.


>	40

	След час, прекаран в мълчаливо очакване, прекъсвано от тиха размяна на въпроси и отговори, Фрида започна да се чувства като на парти, чиито домакини са все още приятелски настроени и гостоприемни, но тя самата се пита дали вече не е време да си тръгва. Затова си тръгна. Болницата обаче не беше проектирана да си тръгваш от нея. Фрида успя да се измъкне през някакъв паркинг и по няколко криволичещи алеи най-накрая стигна улицата. Майка й беше починала. Баща й бе мъртъв и майка й бе мъртва. Беше сирак. Суровият факт се бе настанил в главата й, обвит като пакет, който напълно умишлено скри дълбоко. По-късно щеше да го измъкне, да го отвори, но не сега, все още не. Сега щеше да е пречка.
	Дори когато седеше до леглото на майка си и държеше ръката й, тя мислеше за онзи глас в тъмното, за онзи глас до нея в Риджънт Парк. _Знаеш и пак нямаш нищо. Сладурче._ Фрида се замисли за нещо често срещано сред пациентите й. Човек трябва да приеме миналото и след това да го остави да си отиде. Веднъж бе видяла осемдесетгодишна жена, която все още спореше ожесточено с баща си сякаш е гневна тийнейджърка, с баща, който е мъртъв от четиридесет години. Но за Фрида това все още не беше минало.
	Извади телефона и избра номер.
	— У вас ли си?
	— Не. Но мога да бъда.
	След малко повече от час Фрида вървеше по морския бряг. Свърна по една пътека и позвъни на вратата. Час отвори и погледна над рамото й леко смръщен.
	— Сама ли си?
	— Да.
	— Как стигна дотук?
	Автобус, влак, такси.
	— Дори не знаех, че е възможно. Искаш ли кафе?
	Мисълта да влезе в къщата му, да стои върху килимите му, заобиколена от неговите картини, я изпълни с отвращение.
	— Може да се разходим по брега.
	— Времето не е много подходящо.
	— Тогава си сложи палто.
	Час изчезна и се появи отново, облечен в дълго, обемисто бежово палто, тъмносин шал и мека шапка. Пресякоха пътя и тръгнаха по ситните камъчета. Свърнаха на север покрай редиците от цветни плажни кабинки вляво и сивото, пенещо се Северно море отдясно. Час посочи една от плажните кабинки.
	— Тази е нашата. На същата цена можеш да си купиш петстайна къща на север. Ако искаш.
	Фрида пъхна ръце в джобовете си. Вятърът духаше от север, беше толкова студен, че лицето чак я заболя. Обърна се към Час.
	— Ти знаеше — каза тя.
	— Моля?
	— Ванеса знаеше. И ти знаеше.
	— Сега пък за какво говориш?
	— Единствено така всичко придобива смисъл. Беше странно, че Юън помни толкова точно всичко от концерта.
	— За концерта на „Безкраен четвъртък“ ли говориш? Онзи през осемдесет и девета?
	— Да, все още говорим за онзи концерт. Когато си спомняме истински събития от миналото, обикновено в главите ни е каша, всичко е в грешния ред, липсват едни моменти, други са направо забравени. Това е известно на полицаите, на терапевтите също. Но Юън си спомня всичко в правилния ред, точно както човек си спомня измислени истории.
	— Юън винаги си е падал маниак.
	— Все още го покриваш? — изрече Фрида почти смаяна. — Двамата с Ванеса твърдяхте, че е бил там през цялото време. Дадохте му алиби.
	— Фрида, беше толкова отдавна…
	— Спри. Говори каквото искаш, но не си позволявай да ме подценяваш.
	Час извърна лице за момент. Фрида видя как стиска челюсти. Но когато отново се обърна към нея, изглеждаше напълно спокоен.
	— Ако отправяш някакви обвинения, което изглежда, правиш, трябва да говориш с полицията. Но ако смяташ да продължаваш с това…
	Фрида погледна към морето. Стара жена с бели коси хвърляше пръчка във водата. Черен лабрадор се хвърляше, изчезваше в разбиващите се вълни и отново излизаше триумфално със стисната между зъбите пръчка.
	— Какво тогава? — попита тя.
	— Не знам какво искаш от мен.
	Фрида пак погледна към кучето, което се хвърляше отново и отново в морето.
	— Естествено — започна тя, — у мен има една частица, която иска само да те погледне в очите и да те попита какво мислиш. Но всъщност знам какво мислиш.
	— Нищо не знаеш за мен.
	— Знам _нещо_ за теб. Но не заради това съм тук. Можеш да вярваш каквото искаш. Хората обикновено така правят. Но аз съм дошла, за да ти кажа следното. Когато сте били на шестнайсет, може да ви е изглеждало смешно едно момче да си сложи маска и да изнасили момиче, за да й даде урок…
	— Не знам нищо такова.
	— Просто ме изслушай и след това си тръгвам. Юън дойде да ме види в Лондон. Той призна какво е направил, но каза, че нямам нищо срещу него, което е вярно.
	— Не знам защо смяташ за необходимо да ми го казваш.
	Нещо странно ставаше с лицето му. Обичайно ироничното му, развеселено изражение се разпадаше и отново се появяваше. Сякаш зад маската имаше друг Час, който не успява да се овладее и не е много доволен от себе си.
	— Ако смяташ да продължаваш да отричаш, искам да си напълно наясно какво е това, което отричаш. Не знам доколко близки отношения поддържаш с Юън.
	— Сега живеем в различни светове.
	— През 1991 година той е изнасилил Сара Мей. Но нещо се е объркало и той я е убил.
	— И откъде знаеш?
	— Юън има усет за момичета на ръба, самотни, изолирани, такива, на които никой не вярва. Като Беки Кепъл.
	— Което беше самоубийство.
	— Беки тъкмо беше започнала да набира смелост да се защити. Отчасти аз съм виновна за това. За нещастие, човекът, към когото тя се обърна, беше човекът, който пръв е забелязал беззащитността й.
	— Юън?
	— Не. Ванеса.
	— Казваш ми, че Юън е изнасилил Беки и Ванеса го е прикрила, както го е прикрила и в миналото? Че действат като екип?
	— Винаги е била много добра в затварянето на очите, за да не види това, което не трябва да види, за да не знае това, което не трябва да знае. Човешкият мозък е много отзивчив в това отношение.
	— Да. — Той извърна лице и се загледа в големите сиви вълни.
	— Когато Юън разбра, че отново съм в Бракстън и че няма да се откажа, му хрумна да натопи Люис и Макс.
	— Полицията разследва ли твърденията ти?
	— Не мисля.
	— Защо ми ги казваш?
	— Можеш да направиш правилното нещо.
	Бузите на Час пламнаха. Фрида не беше сигурна дали от гняв, или от срам, или просто заради студения вятър.
	— И какво е то, Фрида?
	— Можеш да разкажеш в полицията всичко, което знаеш. Юън е изнасилвач и убиец и по всяка вероятност ще го направи пак.
	— Той знае, че го наблюдаваш. Едва ли ще опита отново.
	— На това ли разчиташ?
	— Това, което ти каза за мен, не е вярно — заяви той, но с различен, почти замислен глас.
	— Можеш да поправиш нещата — каза тя тихо. — В твоя власт е.
	Час отново се извърна и се втренчи в морето с ръце, пъхнати дълбоко в джобовете, леко прегърбен. След доста дълго време, той обърна лице към нея.
	— Кажи ми какво да направя — каза той тихо, почти шепнешком.
	В този момент телефонът на Фрида иззвъня.
	— Чакай — помоли го тя. — Чакай да отговоря и после ще ти кажа.
	— Фрида Клайн ли е?
	— Кой се обажда?
	— Детектив Крейги. Вече сме се срещали. Къде сте?
	— Защо искате да знаете?
	Полицайката повтори въпроса си и Фрида й даде адреса на Час.
	— Стойте там. Изпращам кола.
	— Защо?
	— Трябва да разговаряме.
	— За какво?
	— Не знаете ли?
	— Вие сте тази, която ми звънна.
	— Ще говорим, когато пристигнете тук.
	След като Фрида затвори, последва мълчание. После Час проговори.
	— Добре. Ще кажа на полицията.
	Фрида направи крачка към него и взе ръката му.
	— Така трябва — каза тя. — Освен това е добра, храбра и трудна постъпка. Благодаря ти.
	— Не го правя заради теб. Правя го заради себе си.
	— Трябва да ида до полицията. Нямам представа защо. Искаш ли да дойдеш с мен и да приключиш с тази работа?
	— Не. Не точно сега. Дай ми малко време да се взема в ръце — усмихна се той горчиво.
	— Ще ти звънна по-късно тази вечер. Става ли? — Притесняваше се, че той може да размисли за обещанието си, и Час го усети.
	— Няма да се отрека, Фрида.
	— Окей. — Тя се поколеба. — Не е необходимо да чакаш тук заедно с мен.
	— Трябва да се връщам на работа. Искаш ли да ги изчакаш у нас?
	— Не. Благодаря.
	Той си тръгна и тя се разхожда близо половин час напред-назад по плажа, докато накрая видя полицейската кола да пристига. Двамата цивилни детективи казаха, че са дошли да я отведат в полицейския участък. Тя попита за какво става дума, а те отговориха, че ще научи, когато стигнат там.
	— Ами ако не искам да дойда?
	Погледнаха я сякаш с казала нещо необмислено.
	— Защо да не искате да дойдете, д-р Клайн?
	Стори й се излишно да се разправя с тях, затова просто влезе отзад в колата, като по целия път до участъка никой от тях не й каза нищо. Двамата бяха много сдържани дори когато разговаряха помежду си. Спряха на паркинг и единият я придружи до заден вход, който изглеждаше почти неизползван, след това нагоре по стълби, осеяни с празни кашони. Остави я в гола стая за разпити без прозорци. След няколко минути влезе детектив Крейги. Придружаваше я друг детектив, едър мъж с неравно подстригана коса. Представи го като следовател Пиърс. Докато сядаха срещу нея и двамата я гледаха с любопитство. Но нямаше любезности, нямаше дори поздрав.
	— Нещо става — започна Фрида. — Какво?
	— Отправихте обвинение срещу Юън Шоу — каза Крейги.
	— Той е изнасилил поне три жени — отговори Фрида. — Включително мен. Уби две от жените: Ребека Кепъл и Сара Мей. Направи опит да убие и Макс Темпъл.
	Крейги и Пиърс размениха погледи.
	— Някой споделя ли тази гледна точка? — попита Крейги.
	— Какво значение има това?
	— Убедихте ли друг човек в това?
	— Не виждам смисъла на този въпрос.
	Крейг й махна раздразнено с ръка.
	— Знае ли някой друг това, което вие знаете? Вярва ли в това, в което вие вярвате?
	Фрида се замисли за момент.
	— Ванеса, съпругата на Юън Шоу, го знае. Не съм сигурна до каква степен. Когато ми се обадихте, разговарях с човек, когото познавах, когато живеех тук, мъж на име Час Латимър. Той знае за първото изнасилване. Искам да кажа, когато Юън изнасили мен. Смятам, че ще го потвърди.
	— А какво от това знае Юън Шоу?
	— Ясно е, че той знае какво е направил.
	— Имах предвид от това, което вие знаете.
	— Знаеше всичко.
	— Откъде сте сигурна?
	— Дойде да ме види в Лондон.
	И двамата детективи се изправиха в столовете си изненадано.
	— Какво е направил? — попита Крейги.
	— Издирил адреса ми в Лондон и ме проследи.
	— И?
	— Каза ми, че не притежавам нищо срещу него. Че е в безопасност.
	— Че бил в безопасност?
	— Да.
	— Използвал е тази дума?
	Фрида замълча за момент.
	— За какво говорим тук? — попита тя. — Защо ми задавате тези въпроси?
	— Казал ли е, че е в безопасност?
	— Не помня точната дума.
	— Тогава защо я използвахте?
	— Смятам, че тя предава по един верен начин това, което той се опитваше да ми внуши.
	— И как се почувствахте?
	— Това да не е някаква шега?
	— Как се почувствахте?
	— Много труден въпрос.
	— Сметнахте ли, че ви се подиграва?
	Фрида се замисли за момент.
	— Да. Мисля, че подигравката беше част от всичко.
	Крейги се приведе напред, подпряла лакти на масата. Фрида разпозна езика на тялото — агресивен, заплашителен.
	— Обвинихте Юън Шоу, че ви е изнасилил — изрече Крейги. — Имате ли чувството, че е демонстрирал властта си над вас?
	— Смятам, че _той_ мислеше така, което е съвсем различно.
	— И това ви разгневи?
	— Смятам, че в него има някаква смесица от самосъжаление и ярост, което е опасна комбинация.
	— Разгневихте ли се?
	— Да. Изпитвах и други чувства.
	— Какви например?
	— Решителност да не му позволя да го направи отново.
	— Разбирам. И какво смятахте да направите във връзка с това?
	— Това, което исках тогава, което искам и сега, е да го хвана. Тъй като полицията не изглежда много заинтересувана да направи нещо по въпроса.
	— Искате да го хванете?
	— Да.
	— И какво имате предвид с тази дума?
	— Искам да го спра.
	— Разбирам. Как завърши срещата ви с Юън Шоу?
	— Неудовлетворително.
	— Какво направихте след срещата?
	— За какво ме питате? Непосредствено след срещата?
	— Просто ни кажете какво сте правили през цялото време от тогава до сега.
	— Отидох да се видя с приятел, детектив в лондонската полиция, с когото обсъдихме отново случая.
	— Той прояви ли съчувствие?
	— Не търсех съчувствие. След това си отидох вкъщи.
	— Може ли някой да потвърди, че сте били там миналата нощ.
	— Да — отвърна Фрида, сещайки се за посещението на Санди. — После, много рано тази сутрин се върнах отново тук и отидох в болницата.
	— За какво?
	— Майка ми беше неизлечимо болна. Почина по-рано тази сутрин.
	— О — промърмори Крейги. — Съжалявам.
	— Директно от болницата отидох да видя Час Латимър. И след това бях докарана тук.
	Крейги се облегна на стола си.
	— Били сте в болницата?
	— Да.
	— Мамка му — възкликна тихо Пиърс. — Изобщо не вярвам.
	Крейги му метна ядосан поглед и се обърна към Фрида.
	— С други членове на семейството?
	— Един от братята ми беше там.
	— Бихте ли ни казали кога пристигнахте?
	— Хванах първия влак от гара Ливърпул стрийт няколко минути преди шест часа. Пристигнах в болницата около седем и половина, мисля. И бях там докъм ранния следобед — не съм сигурна за времето, но съм сигурна, че ще можете да го уточните с брат ми или медицинските сестри. Или с камерите за видеонаблюдение.
	— Мамка му — повтори Пиърс, този път по-високо. — Това е фарс.
	— От болницата отидох право в къщата на Час, откъдето ме взехте. Фрида забеляза начина, по който се взираха в нея. — Ще ми кажете ли най-накрая защо ме доведохте тук?
	Двамата детективи размениха погледи.
	— Знаете ли обелиска над Бракстън? — попита Крейги.
	— Паметникът на вещицата? Разбира се, че го знам — отвърна Фрида.
	— Тялото на Юън Шоу беше намерено там малко след седем и половина тази сутрин.
	— Тялото? — бавно изрече Фрида. — Имате предвид мъртвото му тяло?
	— Точно така. Не се върнал у тях снощи и тази сутрин тялото му било намерено от възрастна жена, която разхождала кучето си. В момента самата тя е в болница. Не го е понесла много добре.
	Фрида се почувства почти замаяна от изненадата. Сети се за интонацията на Юън в края на срещата им.
	— Самоубил ли се е?
	— О, не — отговори Крейги. — Гърлото му е било прерязано. Всичко е направено много хитро. Със сигурност е било добре обмислено предварително. Извършено е на място, където няма камери за наблюдение. В същото време може да изключим финансовия мотив. Портфейлът му беше в джоба на палтото със сто и двайсет лири вътре. Освен това имаше изключително много наранявания, които говорят за дълго мъчение. Наранявания, които биха могли да са мотивирани от ярост или отмъщение. Имате ли някакъв коментар в тази връзка?
	— Не.
	— Не смятате ли, че си го е заслужил?
	— Не, не смятам. — Крейги отново се приведе напред.
	— Казахте, че ви е изнасилил, че е изнасилил и убил две други момичета.
	— Да.
	— И ви е казал в лицето, че няма да бъде хванат.
	— Въпреки това щеше да бъде хванат. Все някак.
	— Колко хора знаят това, което вие знаете? Или което смятате, че знаете?
	— Към този момент доста. В градче като Бракстън новините се разпространяват бързо. Юън ми каза, че почти всички в града знаят, че е бил разпитван от полицията. Смятате, че някой от полицията се е раздрънкал.
	— Това е сериозно обвинение.
	— Не ми пука. И Час Латимър знаеше.
	— Можете ли да се сетите за човек, който би искал да го направи?
	— Доктор Клайн — обади се Пиърс, — вдовицата на Юън Шоу даде свидетелски показания, че последния път, когато го е видяла, той е отивал да се срещне с човек, който твърдял, че има информация за вас.
	— Каква информация?
	— Не знае. Ясно е, че искаме да разпитаме този човек. Имате ли някаква идея кой би могъл да е?
	— Не.
	— Целта би могла да е да подмами Юън Шоу да излезе. Твърде вероятно е да е човек, който ви познава.
	— Или знае за мен.
	— Някакви идеи? — попита Крейги.
	Фрида се замисли за Люис, за Джоузеф, после за Санди.
	— Не — отговори тя.
	— Намерихме нещо върху тялото му. Чудя се дали бихте могли да хвърлите някаква светлина върху това?
	— Тя се наведе и вдигна прозрачна пластмасова торбичка за веществени доказателства, в която лежеше откъсната половина от червен вълнен шал. Нейният червен шал, който имаше от толкова години, който носеше всеки студен есенен и зимен ден.
	— Не — отговори тя бавно. — Не. Боя се, че не мога да ви помогна.


>	41

	Фрида вървеше по пустата улица и носеше цветя.
	Беше я докарала Саша. Двамата с Итън я чакаха в малкото кафене, където се бяха срещнали отново с Люис, среща, която сякаш се бе случила преди години. Беше малко преди седем сутринта и Бракстън едва-едва се размърдваше. В Лондон щеше да има хора, коли, звуци от радио и затръшващи се врати. Тук беше тъмно, тихо зазоряване, само уличните лампи й правеха компания.
	Църковният двор беше сумрачно място, пълно със сгушени една до друга паметни плочи и древни дървета. Шпилът на черквата се издигаше през мъглата. Влагата на земята проникваше в обувките й, дъхът й се кълбеше във въздуха. Едва различаваше имената на мъртвите, докато вървеше между гробовете и скулптурите на ангели. Доста дълго се навежда, за да чете надписите, разчиствайки мъха от буквите, докато накрая откри и двете.
C>
#	Бетани Мей, 1947 — 1983
#	Възлюблена майка и съпруга
C$
	А до него върху нова плоча.
C>
#	Сара Мей, 1973 — 1991
#	Жива е в сърцата на всички, които я обичаха
C$
	Фрида разчисти плевелите от неголемите парцели, след което сложи цветята в малките вази, поставени там. Щеше да пита Ева дали може да идва веднъж в месеца, за да проверява дали всичко е наред и да слага нови цветя. Беше нещо, което Ева би била щастлива да прави. Щеше да бере цветя от собствената си градина пролетно време и да идва тук в дългите си ярки поли, с развяна червена коса, да присяда и да поплаче за приятелите, които е загубила.
	Цветята бяха изчезнали от къщата на Мади. Беше останала само една червена циклама на масата. Мади седна срещу Фрида и двете пиха чай. Беше облечена в стара кафява жилетка и избелели джинси, обувки без токчета, нямаше грим по лицето.
	— Не знам дали да те мразя.
	Фрида обмисли въпроса.
	— Ще се почувстваш ли по-добре, ако ме мразиш?
	— Никога вече няма да се почувствам по-добре. Дъщеря ми, единственото ми дете, е мъртва. Непрекъснато си я спомням, когато беше мъничка и щастлива, и после си спомням всички кавги, ужасни, ужасни кавги. И си спомням, че не й повярвах. Будя се посред нощ и виждам лицето й, когато ми каза какво й се е случило и аз не я утешавам, не я прегръщам, не й казвам, че ще й помогна. Какво ми остава след това? Зад себе си имам един неуспешен брак, никаква работа или реална цел, така наречената ми любовна афера приключи, приятелите ми — ами да, виж какво се получи с хората, които едно време наричах свои приятели. Всъщност нищо няма значение, с изключение на Беки.
	— Много съжалявам.
	— Сигурна си, че е бил Юън?
	— Да.
	— Юън, когото познавах от тринайсетгодишна, който идваше в къщата ми, ядеше храната ми, разтриваше раменете ми, правеше глупави смешки, оправяше компютъра ми и сложи завесата в банята, който ме утешаваше, когато Беки умря, плака на погребението й, чиито деца познавам, чиято жена е една от най-близките ми приятелки?
	— Да. Този Юън.
	Тя затвори очи и след миг ги отвори.
	— И какво ще стане сега?
	Полицаите ще те разпитат. Много са заети сега, след дъжд качулка. Ще има и журналисти. Внимавай какво им казваш.
	— Не искам да говоря с никакви журналисти. И се е опитал да убие Макс?
	— Да.
	— И те е изнасилил, когато си била на шестнайсет?
	— Тогава е започнало всичко.
	— И има собствени дъщери.
	— Това не означава нищо — отговори Фрида. — Може превръщането на собствените му дъщери в млади жени да е отключило процеса отново. Не можем да знаем. Но не се тревожи, в медиите веднага ще се появят експерти, които да ни обяснят всичко.
	— Какво ще прави Ванеса? — промълви Мади. Лицето й внезапно се промени. — Мислиш ли, че е знаела? Как би могла да не знае? Но тя ми беше приятелка, аз й се доверявах… дали е знаела, Фрида?
	Фрида се поколеба. Дали трябваше да каже това, което знаеше за Ванеса?
	— Не съм сигурна — каза тя накрая.
	— Бракстън — изрече Мади. — Този приятен, безопасен град. Кой би повярвал?
	Фрида се замисли за вещицата, убита преди векове на няколкостотин метра оттук, на същото място, където Юън е бил заклан. За многото жени през всички тези години — беззащитните, чудатите, аутсайдерите. Наказани за това, че са различни.
	— Никога не съм го смятала за приятен — отвърна тя.


	Фрида трябваше да направи още едно посещение, което я отвращаваше и привличаше в същото време. Никой не отвори входната врата, затова заобиколи къщата и намери Ванеса там, облечена в дебело сиво яке, с градинарски ръкавици на ръцете, да подрязва с големи ножици бръшляна, който покриваше стената на градинската барака. Тя се огледа. Не пролича да е изненадана или шокирана.
	— Би трябвало да повикам полицията — каза тя.
	— Тъкмо оттам идвам.
	— Момичетата излязоха с леля си. Много зле го приеха. По-добре да не си тук, когато се върнат.
	— Няма да бъда.
	— Дошла си да злорадстваш?
	Фрида я погледна и си помисли: „Значи наистина за това става дума. Точно заради това се върнах“.
	— Знаеш ли — каза тя, — нещото, което наистина ме плаши, не е това, което хора като Юън правят. А това, което правят хора като _теб_. При него жичките са се объркали и сексуалното желание се е сляло с насилието, но ти си позволила това да се случва. Ти си го правила възможно и след това си разчиствала. Винаги ще има хора като Юън. Но това, което прави нещата още по-лоши, е, че винаги ще има и хора като теб, Час и Джеръми, хора, които стоят настрани и позволяват такива неща да се случват.
	— Ти не разбираш — прекъсна я Ванеса.
	— Може ли да те помоля нещо?
	— Какво?
	— Свали си якето.
	— Якето?
	— Мислих си за теб, за това как седим около кухненската ти маса, после на училищната среща и осъзнах, че никога не съм виждала ръцете ти.
	Ванеса я погледна спокойно. След това сложи ножиците в джоба си и свали якето. Под него носеше груба зелена жилетка, която разкопча и също свали. Под нея беше със сива риза с дълги ръкави. Разкопча маншетите и вдигна ръкавите над лактите си. Протегна и двете си ръце към Фрида, сякаш правеше жертвоприношение. Тя се приближи и хвана китките й. И двете ръце бяха осеяни с белези. Някои бяха червени, други се надигаха грапави над ръбовете на заздравели рани. От силно набръчканата кожа се виждаше, че някои са там от години. Избледнели белези се преплитаха и припокриваха с по-нови.
	— Не върши работа — каза Фрида. — Болката няма да изчезне. Нито вината. Накрая те ще те смажат.
	Когато Фрида си тръгна, Ванеса вече бе спуснала ръкавите си, бе сложила жилетката и якето и отново кълцаше бръшляна сякаш животът й зависи от това.
	Върна се в Лондон и остана за няколко дни. Срещна се с петима пациенти, включително Джо Франклин, и с нито един приятел. Заседяваше се дълго в тихия си кабинет, рисуваше, размишляваше. Опита да нарисува лицето на Беки, но винаги се получаваше нейното собствено, само че по-младо. Опита се да си припомни лицето на Санди, но то се превръщаше в лицето на Дийн. Говори по телефона с Рубен, Саша и Карлсън за това, което се случи, но никой от тях не успя да разбере как бе съумяла да се върне към миналото си и да оцелее сред неговите руини.


>	42

	— Сигурна ли си, че не искаш диамантените й обици?
	— Напълно.
	— Или тази златна верижка?
	— Не я искам.
	— Тази гривна от лунен камък?
	— Не искам нищо.
	— Може ли да ги дам на Труди, тогава?
	— Разбира се. Питай Клои какво иска, също и Айвън.
	— Не виждам защо Айвън би трябвало да получи нещо. Не си направи труда да дойде дори за погребението.
	— Нямаше погребение.
	— Да, идеята й да остави тялото си за медицински изследвания беше последният шамар в лицето ни.
	— Има и по-лоши шамари.
	— Изненадан съм, че някой изобщо го иска. Какво ще кажеш за тази картина?
	— Не.
	— Длъжен съм да те информирам, че вероятно струва доста пари.
	— Не я искам.
	— Да не дойдеш после да се оплакваш.
	Фрида и Дейвид стояха в спалнята на майка си и сортираха вещите й. Навън контейнерът за боклук, който Фрида бе уредила, беше вече наполовина пълен, а на алеята към улицата чакаше ванът, взет под наем от Дейвид. Вече бяха прегледали дрехите. Той беше отделил няколко рокли, едно хубаво палто, две-три якета, които смяташе, че младата му жена може да хареса. Фрида не взе нищо.
	На входната врата се позвъни и Дейвид се смръщи така както стоеше с ръце, пълни с бижута.
	— Кой може да е?
	— Аз ще ида.
	Тя слезе долу и отвори вратата. Там стоеше Люис. Стори й се, че е загубил доста килограми за тези няколко дни, косата му беше късо подстригана. Очите му бяха зачервени, възпалени.
	— Как е Макс? — попита го тя.
	Но той само се препъна недодялано в прага и спря пред нея.
	— Беше Юън? — попита той накрая.
	— Да. И уби Беки.
	Не искаше да говори за всичко, което се бе случило с нея в онези далечни години.
	— Ти го спаси. — Започна да плаче, без да вдига ръце, за да избърше сълзите, просто ги остави да текат по загрубялото си лице.
	— Радвам се, че ще се оправи.
	— Никога не бих могъл да ти се отблагодаря.
	Фрида сложи ръце на слабите му, потръпващи рамене, и го погледна право в очите.
	— Дължах ти го — каза тя тихо.


	След като Люис си тръгна, Дейвид и Фрида влязоха във всекидневната. Скоро ванът беше пълен с мебели и картини, които Дейвид искаше да вземе. Фрида бе отказала дори рамкираната снимка на баща си, примижал от яркото слънце. Лицето му бе съхранено в паметта й и това бе всичко, от което имаше нужда. Не искаше миксера, сребърните прибори, стъклените чаши и супниците, чаените сервизи, чиниите, поставките за подправки, килимите, калъфите за мебели, възглавниците, бутилките вино и друг алкохол, бурканите с мармалад, туршия и конфитюр, нито романите или книгите за градинарство, политика, медицина, нито хавлиените кърпи, чадърите, дигиталното радио, саксиите с цветя… Искаше да си тръгне оттук с празни ръце и свободна.
	На входната врата отново се позвъни.
	— Сега пък кой е? — възмути се Дейвид. — Друго бивше гадже? Няма ли да мирясаш? — Това бяха единствените му думи във връзка с вълненията, обхванали Бракстън след смъртта на Юън.
	— Няма мира за мен — отговори Фрида, излизайки от стаята, за да отвори вратата.
	— Доктор Клайн?
	— Майка ми, Джулиет Клайн, вече не живее тук. — Или където и да е, добави мислено тя.
	Мъжът смръщи озадачено вежди, гледайки обемистия плик в ръцете си.
	— Доставката е за д-р Фрида Клайн.
	— Това съм аз.
	Подписа се за пратката и влезе с нея в празната, кънтяща кухня. На предната страна на плика с главни букви беше написано нейното име и адресът на майка й. Някакъв спомен я преряза под лъжичката. Пъхайки пръст под капачето, тя извади нещо дълго. Изплетено от червена вълна. Другата част от нейния червен шал, чиято първа половина беше намерена върху тялото на Юън при паметника на вещицата. Държеше го много внимателно между пръстите си, сякаш може да долови следа от човека, който го открадна от нея, но след това усети, че в него е увито нещо. Разгърна шала и взе поздравителната картичка. Отпред имаше снимка на цъфнали нарциси. Отвори я и видя посланието, написано със същите главни букви: ТОЙ СЕ РАЗПЛАКА, КОГАТО ИЗРЕКОХ ИМЕТО ТИ, ТОЙ НАИСТИНА СЕ РАЗПЛАКА.
	В главата й изникна спомен за кошмар, от който се събуждаш. Внезапно си представи през какво е минал Юън, когато е разбрал, че всичко се е объркало, когато е разбрал, че е негов ред да бъде тероризиран, измъчван и убит. Къде ли го е направил Дийн? На някое отдалечено място, в някоя барака, някакво скришно място, в гората, където писъците няма да бъдат чути. Така става с враговете на Фрида Клайн. Случват им се лоши неща. Фрида се вгледа в собствената си реакция, изследвайки се, сякаш е пациент на самата себе си. Това ли искаше? Направи ли й удоволствие мисълта за Юън в момента, когато осъзнава, че няма какво да направи или каже, за да спре мъчението? След всичко, което беше направил на онези момичета?
	Не, отговори си тя. Не. Само направи един лош свят още по-лош. Дийн беше изпратил това съобщение, защото искаше да й каже, че все още я наблюдава, че все още е в живота й, като любовник, като натрапчив преследвач, като сянка, като призрак, върнал се да я дебне. Спомни си собствените си думи към Юън: _Няма да спра. Няма да се откажа. Няма да отмина._ Нито пък Дийн. Никога нямаше да я остави на мира. Направил беше това заради нея: беше заклал Юън на земята на вещицата като жертвоприношение в знак на почит.
	Постави червения шал на масата. Никога повече нямаше да го докосне. Пъхна картичката в джоба си. После звънна на Карлсън.
	— Дийн е тук — каза тя, макар че той така или иначе никога не си беше тръгвал.


	Карлсън остави телефона. Замисли се за Фрида и се опита да си я представи, но макар да я беше виждал в Бракстън, откри, че не може да си я представи другаде, освен в Лондон. Видя я как върви по улицата и вятърът духа в лицето й; видя я седнала до огън в камина, с лице обърнато към него. Никога широко усмихната. Заслушана. Заинтересувана. Мисълта за нея го изпълни с емоция, която се опита да определи — не беше нито щастие, нито тъга, а нещо силно и дълбоко. Искаше тя да се върне, защото можеше да говори с нея така, както с никой друг, и макар често да беше неясен и рязък, той чувстваше, че тя разбира смисъла зад непохватните му думи.
	Не й повярва, когато преди две години му каза, че Дийн с все още жив и я защитава, и тероризира едновременно. Сега й вярваше, не защото имаше доказателство, а защото тя му беше казала, че е така. За добро или зло, тя се оказа човек на истината. Той въздъхна и се върна към работата си.
	Клои звънна на Саша.
	— Исках само да ти кажа, че Фрида преглежда нещата на баба заедно с баща ми. Но мисля, че скоро ще се върне.
	— Да. Звънна ми. Но ти благодаря, че се обаждаш, Клои.
	— Знаех, че ти липсва.


	На няколко мили оттам, на Примроуз Хил, Рубен и Джоузеф готвеха или по-скоро Джоузеф готвеше, а Рубен се преструваше, че му помага, докато пушеше, пиеше бира и прелистваше вестник.
	— Кардамон… искаш ли да махнеш зрънцата?
	— Разбира се — отвърна разсеяно Рубен.
	— А аз беля картофите и после, докато те се варят, правя _галушки_.
	Джоузеф беше много щастлив. Вече бе приключил с пшеничената супа. Сега, сложил кухненската престилка, той кълцаше кромид, чукаше чесън, пържеше кайма, вареше ориз и бланшираше зелеви листа. Омеси тестото за пирожките, разточи го и го наряза на кръгчета, които напълни с маково семе, стафиди и сушени сини сливи, после ги зави на малки, леко продълговати топчици. Направи сурова салата от цвекло и целина. Наля си глътка водка, след което се зае с пикантния меден кекс, който майка му обичаше да пече за него, и това му напомни за дома, за музиката и планините от миналото му.
	— Тя ще хареса това.
	— Да — съгласи се Рубен, протягайки празната си чаша. — И ще иска още малко водка.


	Къщата беше празна, контейнерът и ванът бяха пълни. Смрачаваше се и Дейвид, нетърпелив да потегли, си сложи кожените ръкавици и облече шитото по поръчка палто, а Фрида си помисли, че в него прилича на скъпоплатен наемен убиец.
	— Да те закарам? — попита я той без особен ентусиазъм.
	— Ще повървя.
	— Къде?
	Фрида само повдигна рамо.
	— Добре, твоя работа.
	Не се прегърнаха, не размениха целувки. Той се качи в натоварения ван и потегли.
	Фрида облече палтото си, след което затвори входната врата на къщата, където беше прекарала първите шестнайсет години от живота си, където бе намерила мъртвия си баща, където бе изнасилена, където не й бяха повярвали. Превъртя два пъти ключа, пъхна връзката обратно вътре през процепа за писмата и чу как пада на пода. Стигна до дворната врата и се обърна. Къщата изглеждаше мъртва. Всички прозорци бяха тъмни, като слепи очи.


	Когато като тийнейджър замина от Бракстън, тя бягаше от града. Сега вървеше със спокойна крачка. Следобедът беше мрачен и студен, оловносивото небе потъмняваше в зимния здрач. Тръгна по малката уличка покрай старата къща на Трейси Ащън, покрай къщата в стил Тодор, принадлежала едно време на семейство Кларк, покрай малката къщичка на мисис Лионард, където за момент й се стори, че старицата ще се появи в градината и ще започне да вика котките с пискливото си _писи, писи, писи_. Мина покрай древния параклис и автобусната спирка и накрая излезе на главната улица.
	В близост до студиото за татуировки бяха паркирали три полицейски коли. Мина покрай тях, без да забавя крачка. Наблизо имаше групичка хора и когато я видяха, започнаха да се побутнат и да я зяпат открито. Видя, че си шепнат, но не чу думите им. Мъж, вървящ в обратна посока, се взря любопитно в нея. Новините се разпространяваха бързо, плетяха мрежа от факти, клюки и лъжи. Чу ли? Знаеше ли? Гледай. Виж я. Познават ли я? Стой настрана. Лошо око. Няма дим без огън.
	От другата страна на улицата видя жена, в която разпозна Лиз Барън, журналистка от „Дейли Скеч“, писала за нея преди. Говореше с някакъв човек, стиснала бележник в ръка, кимаше със съчувствие. Малко по-назад се виждате телевизионен екип. Медиите бяха нахлули в Бракстън.
	Фрида не промени крачката си. Мина покрай пекарната, чиито рафтове сега бяха почти празни, покрай магазина за евтин алкохол и дивидита, покрай магазинчето за вестници и списания. На завоя стоеше група тийнейджъри. За момент видя Час, Джеръми, Люис, Юън, Ванеса, Ева, Сара, Мади. Видя себе си. Всички бяха толкова млади, едва навлизащи в живота, и все още несигурни накъде ще поемат, опитваха различни самоличности. След това лицата избледняха и отново станаха непознати, които се ръчкат един друг на тротоара и я зяпат любопитно.
	— Тя е — чу да казва един, докато минаваше покрай тях. — Това е жената.
	Това е вещицата.
	Видя в далечината приближаваща се фигура, облечена в ярка, дълга пола, с пламтяща червена коса. Ева. Която й беше съученичка, най-добра приятелка в един друг свят. Но тя вървеше от другата страна на улицата и говореше оживено по мобилния си телефон, като едновременно бъркаше в огромната си чанта, търсейки нещо. Не видя Фрида. Фрида не спря. Естествено, не можеше да спре. Нали си отиваше.
	На билото на хълма пред нея се простираше мястото, където едно време бяха изгорили вещицата, а днес беше местопрестъпление, оградено с полицейска лента. От другата страна на долината беше къщата на Люис, където Макс за малко не умря. Вляво беше домът на Ева, пълен с керамика, билки, аромат на бисквити, в очакване на нов партньор за стопанката си. Вдясно бе къщата, където живееше Мади, а Беки бе умряла, а също и къщата, където Юън и Ванеса бяха отгледали дъщерите си и никога не бяха изричали на глас помежду си това, което са вършели заедно. Зад гърба й беше домът на детството й, на разбитото й минало и на горчивите спомени, там се бе изградила като жената, която сама избра да бъде. Но сега пътят й беше напред, магазините един по един изчезнаха, после къщите оредяха, и единствено бистрата, тясна река бележеше изхода от Бракстън.
	С излизането от града и падането на нощта крачките й се ускориха. Скоро се озова на билото на хълма и чак тогава спря и се обърна да погледне назад. Бракстън лежеше пред нея. Светлините на уличните лампи и къщите проблясваха в тъмнината под небрежно пръснатите звезди. Шпилът на черквата се извисяваше нагоре остър и заплашителен. Малки кълбета пушек се издигаха към нощното небе. Никога повече нямаше да се върне и докато стоеше там, почувства почти физически как властта на града отслабва, сякаш някаква тежест пада от раменете й.
	Накрая се обърна, градът остана зад гърба й. Може би Дийн вървеше след нея, скрит някъде, но винаги там, превърнал се в нейна сянка. Ала в момента не мислеше за Дийн. Нито за Санди, или за мъртвата си майка. Не мислеше за убитите момичета, за Юън, за Ванеса или за когото и да е от онези, които бяха преобърнали живота й наопаки. Мислеше за мястото, където отива, и за хората, които я чакаха там. Беше обичана, сама и свободна.
