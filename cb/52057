P>
	Някога, в забравено селце,
	се родило Златното дете.
	С чудна дарба и с душа богата —
	то общувало дори с цветята…
	— Здрасти! Как си, хубаво Лаленце?
	— Радвам се на Слънцето, детенце!…
	— Как се чувстваш, Карамфилче бяло?
	— Ах, сърцето ми е разцъфтяло!…
	— Радостна си, Теменужке мила.
	— Дъщеричка ми се е родила!…
	И с дръвчета, птици и зверчета
	светло разговаряло Детето.
	— Хубавееш, Ябълко зелена…
	— Мисля си… ще стана ли червена…
	— Хей, какво ти е, Кайсийке вкусна?
	— Ох, напуках си едната устна!…
	— Нещо днес намусена е Дрянка.
	— Иска ми се да поспя на сянка…
	— Щъркели, добре дошли сте тук!
	— Ех, горещо стана ни на юг…
	— Хей, защо така си хукнал, Зайко?
	— Чух, че пукна съчка, мила майко!…
	— Как си днеска, Лисо хитроумна?
	— Нещо любопитно пак ми хрумна…
	И растяло Златното дете —
	с добродушно, слънчево сърце.
	Вдъхвало любов, мечта крилата —
	да ценим Природата, Земята!…
P$
