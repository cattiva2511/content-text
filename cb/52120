D>
	На всички, които се грижат за другите. През последните двайсетина години съпругата ми Гейл се грижеше за възрастна съседка, Бети Аш, която накрая почина на деветдесет и осем. И аз знам, че по света има много хора като моята съпруга, които просто винаги правят това, което трябва, за да помогнат — защото не си представят, че могат да вършат нещо друго, — така че им свалям шапка.
D$


>	Пролог

	Махоуни прекъсна връзката и се загледа през прозореца.
	От апартамента му в комплекса „Уотъргейт“ се виждаха част от Кенеди Сентър, широката черна лента на река Потомак и светлините на Северна Вирджиния. Когато поглеждаше навън през деня, виждаше дори някои от белите камъни в Националното гробище „Арлингтън“, а от тази гледка, когато беше подпийнал порядъчно, очите му често се пълнеха със сълзи.
	Тази вечер в очите му също имаше сълзи, но не защото се взираше в мястото, където бяха намерили своя вечен покой толкова много достойни американци. Очите му се бяха изпълнили със сълзи след разговора по телефона.
	— Случило ли се е нещо, Джон? — попита го жена му. — Кой се обади?
	Мери Пат беше забелязала, че разговорът го беше разстроил, но той не можеше да й каже защо. По никакъв начин.
	Махоуни избърса сълзите си с длан и най-сетне се обърна към нея, за да я погледне. Жена му стоеше на вратата на дневната по халат. Канеше се да си ляга, когато бе звъннал телефонът. Лицето й беше почистено от грима и той си помисли: „Господи, колко стара изглежда“. Но от друга страна, ако Мери Пат — която за разлика от него не пиеше, не пушеше и спортуваше всеки ден — изглеждаше стара, той сигурно приличаше на жив мъртвец. И вероятно заради чутото по телефона Махоуни се замисли колко малко време оставаше и на двама им на тази безучастна планета.
	— Трябва… — започна той. — Трябва да изляза за малко.
	— По това време?
	Наближаваше полунощ.
	— Да, трябва да…
	Той не довърши. Нямаше как да й обясни, че стените го притискат от всички страни. Имаше нужда от въздух. Не можеше да диша. И се страхуваше, че може да избухне в сълзи — а след това нямаше да може да й обясни защо се е разплакал.
	Той се обърна към вратата и Мери Пат подхвърли:
	— Надявам се, че не смяташ да ходиш някъде с колата. Не си във форма да шофираш.
	Това сигурно отговаряше на истината. Махоуни беше започнал да пие веднага след като се прибра от работа, но той винаги пиеше, след като се прибере — а често пиеше и по време на работа. Беше алкохолик. Но не смяташе да шофира. Просто имаше нужда да остане сам.
	— Не, няма да карам — отговори той. — Просто искам да изляза на чист въздух.
	— Какво има, Джон?
	— Утре ще ти кажа. Лягай си.
	Щеше да се наложи да измисли нещо. Не знаеше какво; по-късно щеше да се занимава с това. Той отвори вратата, а жена му подвикна:
	— Джон! Облечи си нещо. Ще замръзнеш така.
	Тя имаше право. Беше март. В момента не валеше, но температурата беше около пет градуса, а той беше облечен само с панталона от костюма, с който беше ходил на работа, и бяла риза. Той грабна един шлифер от закачалката до вратата. Докато затваряше вратата след себе си, Мери Пат каза и още нещо, но думите й не успяха да проникнат през мъглата, която се беше спуснала над мозъка му.
	Джон Махоуни току-що беше научил по телефона, че синът му е бил убит — а жена му не знаеше, че той има син.


	Махоуни излезе на улицата и закрачи към Мемориала на Линкълн, който беше на няколко километра оттам. Вятърът развяваше шлифера около краката му и го жилеше по лицето, но той не му обръщаше внимание.
	Махоуни беше представителен, солиден мъж, широкоплещест и с масивен торс. Най-отличителните му черти бяха небесносините очи и гъстата снежнобяла коса. Преди да излезе пред телевизионните камери, винаги караше гримьорката да прикрива спуканите капиляри на носа му.
	Понастоящем беше лидер на малцинството в Камарата на представителите на САЩ. Преди това повече от дванайсет години беше председател на Камарата, но изгуби този пост, когато Републиканската партия спечели мнозинство. Въпреки това си оставаше най-влиятелният член на Демократическата партия. По времето на аферата си с Кони Динунцио беше конгресмен едва от три години.
	Както и той самият, Кони беше наедряла с годините, но когато се запозна с нея, тя беше… тя приличаше на София Лорен, по дяволите: с гъста тъмна коса, дълъг прав нос, плътни устни, тежък бюст и съвършено оформени крака. Беше абсолютно съкровище, а Махоуни не беше мъж, който успява да устои на изкушенията в живота. Кони не беше нито първата, нито последната жена, с която беше имал извънбрачна връзка — през годините беше имал много афери, — но тя беше единствената, която му беше родила дете. Кони Динунцио не беше дотолкова заклета католичка, за да не спи с женен мъж, но беше достатъчно непоклатима във вярата си, за да не иска да направи аборт.
	Когато му беше съобщила, че е бременна и бащата е той, Махоуни не се бе усъмнил, че му казва истината. Освен това си бе помислил, че ако тя наистина роди детето, това ще бъде краят на неговата политическа кариера, която току-що беше започнала. Но Кони не каза на никого. Когато се запознаха, тя беше асистентка на конгресмен от щата Ню Йорк, но след това напусна работа, върна се у дома и роди детето. И никога не поиска нищо от Махоуни, поне за себе си или за сина си. По-късно все пак му поиска една услуга — и Махоуни още си плащаше за нея.
	Във всеки случай, животът продължи. Кони се омъжи за друг, по-късно се разведе и в крайна сметка направи кариера като държавен служител в Олбъни, където се превърна в сериозен участник в мръсната игра без правила, която представляваше вътрешната политика на щата Ню Йорк. Колкото до момчето, то завърши университет, ожени се, направи си три деца и отвори собствена счетоводна кантора в Манхатън. Махоуни се интересуваше от живота на своя незаконен син, но никога не се беше срещал с него.
	Телефонното обаждане беше от Кони. Която му каза, че нейният син — _техният_ син — е бил прострелян смъртоносно в някакъв бар в Манхатън. Когато му се обади, тя не плачеше. Нямаше никакво намерение да споделя скръбта си; беше се обадила, защото искаше отмъщение. Каза му, че убиецът на нейното момче е син на богат човек — толкова богат, че парите му го правят недосегаем. Гласът й беше студен и твърд като лед, когато му каза: „Искам да се погрижиш онова малко лайно да си получи заслуженото, Джон. Доминик беше бащата на внуците, които никога не си виждал, и по-добре да направиш така, че неговият убиец да си плати за стореното, по дяволите“.
	Махоуни имаше три дъщери, но към този момент нито една от тях не беше омъжена и нито една не беше осигурила внуци на него и Мери Пат. Точно както беше казала Кони, единствените му внуци бяха също толкова непознати за него, колкото и баща им.
	Махоуни седна на една пейка и се замисли за всички грешки, които беше допуснал през дългия си живот. Замисли се за съпругата на сина си и за своите внуци и си обеща да направи всичко необходимо, за да нямат финансови проблеми. Колкото до онова, което му беше казала Кони — как трябва да направи така, че убиецът да влезе в затвора, — имаше само едно нещо, което можеше да свърши в този момент.
	Той извади мобилния си телефон. Дисплеят на айфона го уведоми, че е един през нощта, но на Махоуни не му пукаше за часа. Той се обади на човек, който работеше за него. Човекът се казваше Демарко.
	Обаждането му събуди Демарко. Махоуни изчака Демарко сънливо да го поздрави, после заяви:
	— Доминик Динунцио е бил убит тази вечер в Манхатън. Отиди там и разбери как върви разследването.
	— Какво? — каза Демарко. — Доминик? Доминик е бил убит?
	Демарко познаваше Доминик Динунцио. Просто не знаеше, че е незаконен син на Махоуни.


	По една случайност Кони Динунцио беше кръстница на Джо Демарко, защото беше най-добрата приятелка на майка му. Освен това Кони Динунцио беше единствената причина Демарко да работи за Джон Махоуни.
	Майката на Демарко, която беше от ирландски произход, беше извадила злощастния късмет да се влюби в мъж, който работеше за старата италианска мафия в Куинс. Бащата на Демарко беше наемник. Убиец.
	Когато убиха Джино Демарко, младият Джо Демарко — който беше с няколко години по-малък от сина на Кони — току-що беше завършил право и не можеше да си намери работа, защото нито една адвокатска кантора по Източното крайбрежие не искаше да наеме сина на убиец на мафията. Тогава Кони се беше обадила на Махоуни и му беше поискала услуга, единствената през живота си. В действителност тя не го _помоли_ — тя настоя да я получи. Кони просто заяви на Махоуни, който по това време беше председател на Камарата, да намери работа на младия Джо. Защото, ако не намери работа на младия Джо, Кони може например да… И така, Махоуни взе на работа младия Джо.
	През годините Демарко се беше превърнал в онзи човек, на когото се обаждаше Махоуни, когато не можеше или не искаше да разреши някой проблем по обичайните канали. Освен това беше и негов бирник — мъжът, когото Махоуни изпращаше, за да събира финансовите вноски, които някои педанти биха определили като „подкупи“. Демарко беше достатъчно интелигентен — и достатъчно гъвкав в морално отношение, — за да върши тази работа както трябва, но беше и мързелив. Предпочиташе да играе голф, вместо да се напъва, и Махоуни си даваше ясна сметка, че Джо просто отбива номера и върши колкото се може по-малко работа, докато не стане време да започне да получава федерална пенсия. Разбира се, ако преди това не бъде обвинен в престъпление и не влезе в затвора. Но дори Махоуни трябваше да признае едно: когато Демарко имаше личен мотив да изпълни някоя определена задача, той проявяваше цялата необходима решителност и изобретателност, за да постигне резултати. И Махоуни знаеше, че този път въпросът ще бъде личен, защото Джо Демарко обичаше Кони Динунцио и беше познавал сина й.


	На следващия ден Демарко се обади на Махоуни от Ню Йорк и му съобщи:
	— Няма никакво място за съмнение, че убиецът на Доминик ще бъде осъден за непредумишлено убийство. Делото срещу него ще бъде детска игра за прокурора.
	Което нямаше как да бъде по-далече от истината.


>	Първа част

>>	1

	_Манхатън, 15 март 2016 г._
	_Нощта на убийството на Доминик Динунцио_
	Тоби Розентал не си спомняше убийството на Доминик Динунцио.
	Спомняше си какво беше станало, преди да го убие, и знаеше какво е направил след това, но самото убийство…
	Беше пил през целия следобед. В действителност пиеше от три дни насам — откакто го беше зарязала Лорън. Освен това смъркаше кокаин — беше си купил осминка унция от един познат — и по тази причина от три дни насам почти не беше и спал. Влезе в бар „Макгилс“, защото беше близо до работата на Лорън и тя често ходеше там с колежки. А тъй като тя не му отваряше вратата и не вдигаше телефона си, той не знаеше какво друго да направи.
	Поръча си един скоч, изпи го на екс, все едно беше шот с текила, и след това си поръча още един, който започна да пие по-бавно. Така и не видя кога Доминик Динунцио беше влязъл с широки крачки в бара и беше седнал. Петнайсет минути по-късно Лорън все още я нямаше, а Тоби се опитваше да вземе решение дали да я потърси в някой от другите барове около нейния офис, или пак да отиде до апартамента й, за да позвъни на вратата. Реши да изчака още малко — и да изпие още един скоч. Махна на бармана, но мъжът остана на мястото си, като го гледаше втренчено и намръщено. Най-сетне с видима неохота барманът се доближи до Тоби, все едно му правеше някаква шибана услуга.
	— Още един гленфи…
	Беше трудно да произнесе „Гленфидих“ трезвен, какво остава за пиян.
	— Още едно от същото — каза той.
	— Не мислите ли, че ви стига толкова? — попита го барманът.
	— А ти какъв го играеш? Майка ми?
	Веднага щом го каза, Тоби си даде сметка, че е сбъркал. Барманът беше висок и слаб, но със закръглено коремче — като маслинка за мартини по средата на сламката. Беше на шейсет и няколко години, може би дори на седемдесет и няколко, но косата му беше гарвановочерна. Нямаше как да не е боядисана и изглеждаше абсурдно в комбинация с набръчканото му старческо лице. Тоби веднага разбра от изражението му, че барманът ще откаже да му сервира повече.
	Тоби извади една банкнота от сто долара от щипката, която носеше — парите бяха най-малкият му проблем, — и я плесна на бара.
	— Това е за двете, които вече изпих, както и за третото, което ще изпия всеки момент. Рестото е за теб.
	— Да, сър — още един гленфидих — кимна барманът.
	Но не каза „благодаря“ — все едно си мислеше, че заслужава бакшиш от четирийсет долара.
	Тоби видя отражението си в огледалото зад бара и осъзна, че не прилича на нищо: беше небръснат, очите му горяха като въглени на бледото лице, косата му беше влажна и сплескана от дъжда навън. Последното, което му трябваше сега, беше Лорън да го види в този вид. Можеше поне да се среше и да наплиска лицето си с вода; прииска му се да има „Визин“, за да си капне в очите. Той се свлече от високото столче на бара, олюля се и едва не падна. Забеляза как барманът, който вече му наливаше следващия скоч, го погледна внимателно. Майната му.
	Закрачи към дъното на бара, където бяха тоалетните, и по пътя се блъсна в една маса, на която седяха две възрастни дами. Едната разля половината си питие и изписка.
	— Мамка му, съжалявам — промърмори той.
	Тоалетните бяха в дълъг тесен коридор и той усещаше как се поклаща наляво-надясно, все едно крачи между каютите на кораб в бурно море. Може би просто трябваше да се прибере у дома. Тоби отвори вратата на мъжката тоалетна и точно в този момент от нея излезе друг мъж, така че двамата се сблъскаха.
	Мъжът беше истински кит. Тоби беше висок само сто и седемдесет сантиметра, така че повечето мъже бяха по-високи от него, но този сигурно беше поне сто деветдесет и три, с корем като печка на дърва. Беше облечен със светлокафяв шлифер и плоска сламена шапка, а от шлифера му капеше вода, все едно беше вървял няколко километра под дъжда. Преди Тоби да успее да му се извини, че го е блъснал, мъжът извика:
	— Гледай къде ходиш, по дяволите.
	— Ей! А ти внимавай с кого говориш, да ти го начукам! — отговори Тоби и войнствено пристъпи напред.
	При обичайни обстоятелства нямаше да каже нещо подобно на човек с такива габарити, но беше пил много, животът му не вървеше и не беше в настроение да понесе и една обида повече.
	И всичко трябваше да свърши така: двама нюйоркчани, които си разменят по едно „да ти го начукам“ — като две градски горили, които удрят по гърдите си, за да демонстрират мъжество, — а после се разминават и си продължават по пътя, без да си направят нищо лошо. Но нещата не свършиха така.
	Мъжът вдигна ръката си, голяма като бейзболна ръкавица, и блъсна Тоби в гърдите.
	В действителност не го блъсна толкова силно — основната му цел беше да отмести Тоби от пътя си, — но Тоби и бездруго се затрудняваше да поддържа равновесие, така че се блъсна в отсрещната стена и падна на пода. И в този момент Доминик Динунцио каза още нещо, с което подписа смъртната си присъда. Той сведе поглед към Тоби и каза:
	— Днес не е ден, в който да се заяждаш с мен, малко лайно такова.
	Доминик Динунцио не беше лош човек. По-късно всичките му приятели щяха да го потвърдят пред медиите и служителите на реда. Беше толкова едър, че изглеждаше като бивш футболист от отбора на „Джетс“, но не беше склонен към насилие. За последен път си беше разменял удари с някого, когато беше на осем. Проблемът, както току-що беше обяснил на Тоби, беше, че днес не беше подходящият ден, в който да се заяждаш с него.
	Доминик беше счетоводител и използваше в работата си компютърна програма, струваща десет хиляди долара, за да изчислява данъчните декларации на клиентите си. Тази сутрин беше открил, че в програмата има дефект, така че тя — а не самият Доминик — беше изчислила погрешно сумите, които трябваше да платят неговите клиенти. И сега петдесет от тях дължаха пари на държавата. Трима от клиентите му веднага прекъснаха договорите си с него, а още десетина обмисляха да го направят.
	Когато Доминик си тръгна от офиса и пое към станцията на метрото, заваля силно. Вятърът шибаше дъжда право в лицето му — перфектният финал за един перфектен гаден ден. Доминик обикновено не спираше за питие, но днес мина покрай бар „Макгилс“ и реши да се отпусне малко, преди да се върне при жена си и децата си. Точно в момента никак не беше в настроение някое малко лайненце да му възрази за нещо.
	Но денят не беше подходящ някой да се държи по този начин и с Тоби.
	Тоби беше на двайсет и шест, но все още му искаха лична карта в баровете. Имаше чуплива тъмна коса, дълги мигли и съвършени черти: къс прав нос, малки плоски уши, устни като на купидонче и трапчинки на двете бузи, когато се усмихваше. Беше хубав като момиче. И наистина, приятелките на Лорън — онези, за които си мислеше, че ще бъдат шаферки на сватбата им — често се шегуваха, че той е по-хубав от Лорън. И това само донякъде беше шега.
	Когато Лорън скъса с него преди три дни, тя му каза, че причината е „несъвместимост“ помежду им, каквото и да означаваше тази дума, по дяволите — но Тоби така и не успя да я накара да му обясни какво трябваше да направи, за да _станат_ съвместими. Когато тя престана да отговаря на обажданията му, той започна да се навърта около нейния апартамент, като се надяваше да я срещне сама пред сградата, за да поговори с нея, и така разбра какво всъщност означаваше „несъвместимост“. Лорън се срещаше с друг мъж.
	Тоби ги видя да слизат заедно от едно такси по-миналата вечер. Видя как мъжът я прегърна през раменете, докато влизаха в нейната сграда, а след това остана там през цялата нощ, докато Тоби седеше навън в колата си, смъркаше кокаин, надигаше една половинка с уиски и от време на време плачеше. Който и да беше този мъж, той не беше хубавец, поне според Тоби, но беше висок към метър и деветдесет и с телосложението на Супермен.
	И така, Тоби страдаше от загубата на жената, с която беше възнамерявал да се обвърже, и я беше загубил заради мъж, за когото можеше да се твърди, че изглежда по-мъжествено от него. А след това този дебелак го беше съборил на земята и го беше нарекъл „малко лайно“. Тоби се почувства като пръчка динамит с много къс фитил, който е бил запален току-що, и от този момент нататък не си спомняше много добре какво е направил. Все едно над съзнанието му се беше спуснала някаква кървавочервена завеса.
	В действителност той беше излязъл от бара и беше отишъл до колата си, паркирана точно пред „Макгилс“. Това беше единственият късмет, който беше извадил през последните три дни: да си намери място за паркиране. Той рязко отвори вратата от страната на мястото до шофьора, бръкна в жабката и извади револвер „Смит и Уесън“, калибър .357, с ръкохватка от орехово дърво и къса цев. Затръшна вратата, влезе обратно в „Макгилс“ и веднага видя срещу себе си кита, който седеше сам на една маса, все още с шлифера и тъпата си шапка. Тоби се приближи до него и без да се колебае, го застреля три пъти.
	— Това да ти е за урок да не се заяждаш с мен — промърмори той.
	Шумът от изстрелите сякаш го пробуди от кошмара и той изведнъж осъзна какво е направил. Остана неподвижен не повече от една секунда, като се взираше в дебелия мъж — и в бялата му риза, която ставаше алена, — а после хукна да бяга. Едва не се блъсна в един сервитьор, който носеше поднос с празни чаши, отвори рязко вратата, скочи в колата и потегли. Не беше минала и минута, откакто беше убил Доминик Динунцио.
	Докато караше, той повтаряше едно и също:
	— Какво направи? Какво направи?
	Револверът с къса цев беше на седалката до него, но вече не беше неодушевен предмет. За Тоби сякаш беше оживял — като злокобен инструмент на съдбата от някой роман на Стивън Кинг, който излъчва топлина и притежава мрачно пулсиращо сърце. Все едно самият револвер беше обладал душата му и го беше накарал да го направи. Не спираше да си мисли за това, че ако не го беше купил, никога нямаше да застреля онзи задник.
	На шест преки от „Макгилс“ Тоби спря в един подземен гараж. Шокът от убийството беше толкова силен, че почти беше изтрезнял и вече си даваше сметка, че не бива да шофира. Всъщност изобщо нямаше да седне зад волана, ако не беше Лорън. След като не му върна обаждането по мобилния телефон, той позвъни в офиса й, но някакво момиче му каза, че Лорън си е взела почивен ден. Тоби подозираше, че кучката го лъже — защото Лорън я е инструктирала да не я свързва с него, — но от друга страна, може и да казваше истината и Лорън да беше отишла при майка си в Джърси. И така, той отиде с колата до Джърси, но майката на Лорън му каза, че тя не е там и Тоби трябва да я остави на мира. Тогава Тоби се върна обратно с колата до офиса на Лорън, като се надяваше да я срещне, докато си тръгва от работа, но задръстването го прецака и той пристигна твърде късно, така че продължи към бар „Макгилс“. Но ако не беше взел колата, оръжието нямаше да е с него. А ако не го беше купил…
	Все едно някакво коварно божество беше подредило всичко точно по този начин, така че Тоби да направи немислимото: да убие Доминик Динунцио.
	Той натисна бутона, с който се изваждаше талон за подземния паркинг; мина цяла вечност, преди бариерата да се вдигне. Намери си свободно място на втория етаж, сграбчи револвера и излезе от колата. Пъхна го отпред в колана си и пусна ризата си върху него, после излезе от гаража.
	Тоби измина пеша две преки, като си повтаряше една и съща мантра на всяка крачка: „Какво направи? Какво направи?“. Спря на място, когато забеляза един контейнер за отпадъци, който преливаше от боклук, а най-отгоре стърчеше голям хартиен плик от „Макдоналдс“. Той грабна плика и продължи, докато не стигна до следващия контейнер за боклук. Там се огледа, за да се увери, че никой не го наблюдава, измъкна оръжието, пъхна го в плика и го натъпка дълбоко сред боклуците.
	И сега какво? Чуваше полицейски сирени, но в Ню Йорк винаги се чуваха полицейски сирени. Как трябваше да действа сега?
	Тоби направи единственото нещо, за което се сети в този момент: закрачи към апартамента на родителите си.
	Баща му щеше да знае как да постъпи.


>>	2

	Две минути след стрелбата в бара пристигнаха двама униформени полицаи. Бяха едва на една пряка от мястото и си бяха взели почивка, за да хапнат по парче пица, когато им се обадиха по радиостанцията. Пристигнаха в „Макгилс“ толкова бързо, че клиентите още бяха там. Повечето стояха прави, стреснати от онова, на което бяха станали свидетели току-що. Единият полицай беше умно момче от ирландско семейство, казваше се Мърфи и беше син на ченге и внук на ченге.
	Мърфи се доближи до жертвата и провери дали има пулс, макар да знаеше предварително, че това е загуба на време.
	После извика:
	— Как изглеждаше убиецът? Някой да ми каже. Бързо.
	Жена, която стоеше близо до вратата, се обади:
	— Беше бял, не много висок, може би около метър и шейсет и пет, с тъмна коса, без брада, с тъмно спортно яке — може би синьо.
	Мърфи се обърна към колегата си.
	— Дай това описание на диспечера. Може още да е навън, да отива към метрото или да търси да си хване такси. Накарай ги да изпратят патрулни коли в радиус от три-четири преки, за да го потърсят. И нека да внимават — мъжът е въоръжен. После се свържи с управлението и накарай някого да започне да прозвънява таксиметровите компании, за да провери дали не са качили нисък бял мъж с тъмно спортно яке някъде близо до този бар. Действай!
	Колегата му, който беше по-възрастен, но беше свикнал да получава нареждания от Мърфи, веднага се зае да ги изпълни.
	Мърфи се обърна към клиентите в бара, които до един бяха потенциални свидетели, и каза:
	— Добре. Сега искам от вас да седнете точно там, където сте били, когато е стрелял онзи мъж.
	Никой не помръдна от мястото си.
	— Хайде — каза Мърфи. — Седнете. Никой няма да си тръгне оттук, докато не пристигнат разследващите, а те ще дойдат само след няколко минути, за да вземат показания от вас.


	Разследващите полицаи пристигнаха след петнайсет минути. Казваха се Когхил и Дент, и на двамата им оставаха само по две години до пенсия. Бяха едри и яки, стари кучета, които бяха виждали всичко. Първата им работа беше да застанат на прага и да огледат цялото помещение — по-голямо, отколкото изглеждаше отвън. Забелязаха, че е слабо осветено, но все пак достатъчно, за да различават лицата на хората. Покрай едната стена имаше бар с двайсетина високи столчета с кожена тапицерия, а от дясната страна имаше малка сцена, на която се виждаха пиано и акустична китара на стойка. Двамата бяха видели афиша на входа, според който в осем часа на сцената трябваше да излезе пианист, а в девет — някаква певица, за която не бяха чували.
	Програмата може би обясняваше защо вътре е толкова тъмно — осветлението идваше предимно от луничките, монтирани в дъното на сцената. В бара имаше трийсетина маси, но повечето не бяха заети. Заведението сигурно се напълваше след десет вечерта, но няколко минути преди осем вътре имаше само десетина клиенти.
	Убитият седеше на една маса в дъното на помещението, недалече от коридора, който водеше към тоалетните. Когхил и Дент бавно го доближиха. Жертвата беше едър мъж с набола брада, който седеше изправен зад малка кръгла масичка, с гръб към стената. Дент си помисли, че му прилича на човек от италиански произход, и се запита дали убийството не е дело на мафията.
	Жертвата, който и да беше той, беше облечен с шлифер, син костюм, бяла риза и вратовръзка на сини и червени райета, разхлабена на врата. На главата му имаше една от онези плоски сламени шапки, които преди носеха таксиметровите шофьори и вестникарите. Шлиферът му все още беше влажен от дъжда, а бялата му риза беше станала тъмночервена от трите огнестрелни рани, които се виждаха на гърдите му.
	— Няма гилзи от патроните — отбеляза Когхил.
	— Забелязах — отвърна Дент.
	Това означаваше, че убиецът най-вероятно е използвал револвер.
	Дент предположи, че мъжът беше влязъл в бара, за да се скрие от дъжда и да изпие едно след работа, и беше седнал на тази маса, без да си направи труда да свали шлифера и шапката си. Питието, което си беше поръчал — мартини с две маслинки, — беше на масата пред него, но не изглеждаше да е отпил повече от две глътки от него.
	Дент направи две снимки на жертвата с мобилния си телефон. Сега двамата с Когхил трябваше да изчакат съдебният лекар да обяви официално, че мъжът наистина е мъртъв, преди да преместят тялото, а след това мишките от лабораторията по криминалистика да съберат евентуалните веществени доказателства от местопрестъплението. През това време двамата с Когхил щяха да разпитат свидетелите, докато убийството все още е прясно в паметта им. Тъй като не знаеше колко време ще мине, докато изнесат трупа, Дент дръпна покривката от една близка маса и закри с нея лицето и горната част от тялото на жертвата, така че на цивилните граждани да не се налага да се взират в полуотворените му мъртви очи.
	— Криминалистите ще се вкиснат заради това, когато пристигнат на местопрестъплението — отбеляза Когхил.
	— Да го духат — отвърна Дент.
	Благодарение на „От местопрестъплението“ и другите подобни сериали в последно време всички криминалисти се изживяваха като рок звезди.
	Двамата се настаниха на една маса до бара и започнаха разпитите от бармана. Искаха да вземат показания първо от него, за да може след това да им донесе кафе. Когхил извади малък дигитален диктофон и го сложи на масата. Щеше да си води и бележки с лични впечатления за човека срещу себе си и евентуални идеи за по-късно. Въпросите щеше да задава Дент. Двамата бяха като възрастна двойка с дълъг брак: имаха си установена рутина и не се отклоняваха от нея.
	Всеки разпит започваше точно по един и същ начин: „Кажете ни цялото си име, рождената дата, адреса и телефонния номер. Сега ни покажете документ за самоличност (за да сме сигурни, че името ви е било истинското). А сега ни разкажете какво видяхте“.


	Първата работа на Джак Морис беше да излъже ченгетата.
	Работеше като барман от двайсет и пет години насам, последните десет — в „Макгилс“. И просто нямаше начин да им каже, че убиецът е бил пиян, когато е пристигнал в бара, а след това той му е сервирал още две питиета, преди да застреля дебелака. Беше наясно, че ако си признае как е сервирал алкохол на видимо пиян човек, някой мазен адвокат ще намери начин да осъди бара и да каже, че _той_ е виновен за убийството. Вместо това Морис каза:
	— Сервирах му едно питие. Осемнайсетгодишно шотландско уиски „Гленфидих“, което струва по двайсет долара малкото. Той го изпи, поръча си още едно и отиде в тоалетната, преди да му го сервирам. Но не го видях да се връща от тоалетната, защото бях зает да приготвям коктейл „Маргарита“ за една от онези две възрастни дами — беше си разляла питието. Току-що бях оставил готовата маргарита на края на бара, за да я вземе Кейти, когато той влезе обратно през входната врата и застреля човека.
	— Чакай малко — каза му Дент. — Той е влязъл обратно в бара от _улицата_? Нали каза, че е отишъл до кенефа?
	— Да. Видях го да отива към тоалетните, но следващия път, когато го видях, той влезе от входната врата — все едно беше излязъл за една минута. И след това застреля човека.
	— Странно — каза Дент. — Каза ли му нещо, преди да го застреля?
	— Не съм забелязал. Просто се приближи до него — бум, бум, бум — и избяга.
	— Говори ли с жертвата, преди да отиде до тоалетната?
	— Не. През цялото време, докато беше тук, седеше на бара, после стана и отиде до кенефа.
	— Кога пристигна убиецът? — попита Дент.
	— Трябва да е било някъде към седем и половина, защото Джери току-що си беше подредил нещата.
	— Джери?
	— Пианистът. Той идва около час по-рано, преди да започне да свири, проверява дали всичко работи както трябва и после отива отзад в кухнята, за да хапне нещо, преди да излезе на сцената. Във всеки случай, убиецът трябва да е пристигнал към седем и половина.
	— А кога дойде убитият? Беше ли вече в бара, или пристигна след убиеца?
	Дент се питаше дали убиецът не беше проследил жертвата до този бар и не беше решил да изпие едно-две, за да събере кураж, преди да го застреля.
	— Не знам — отговори Морис. — Кейти се занимава с клиентите по масите. Може би е видяла.
	— Знаеш ли как се казва убиецът? — попита Дент.
	Май трябваше да зададе този въпрос по-рано.
	— Не, и не си спомням да съм го виждал тук преди. Не е редовен клиент. Не познавам и убития.
	— Как плати убиецът? С кредитна карта?
	— Не, в брой. Парите са в касата.
	— А чашата му? — попита Дент. — В същата чаша ли му наля второто питие?
	— Аха, ето я там на бара.
	— Не я пипай; криминалистите ще я приберат. Спомняш ли си нещо друго?
	— Не, нищо. Той просто изпи едно, отиде до тоалетната и после гръмна човека.
	— Но ти успя да го огледаш както трябва, докато седеше на бара, нали?
	Морис се поколеба. Не му се искаше да се забърква във всичко това. Но после отговори:
	— Ами, да — предполагам, че съм го огледал както трябва.


	Естер Бърман беше на осемдесет и шест години, но доколкото можеше да прецени Дент, умът й сечеше като бръснач. Беше облечена с рокля на цветя, перлена огърлица и неугледни черни обувки, каквито носят бабите. Кожата на шията й беше набръчкана като на пуйка, явно преди е била по-пълна. Носеше бифокални очила.
	— Двете с Лия си седяхме на по питие — каза Естер. — Понякога идваме тук, за да слушаме Джери.
	— Пианиста? — попита Дент.
	— Да. Той е внук на братовчедката на Лия. Идваме по-рано, защото не обичаме да седим твърде близо до сцената — пускат музиката прекалено силно. Във всеки случай, просто си седяхме там и не обърнахме внимание на… на убиеца, докато той не отиде до тоалетната. Тогава се блъсна в масата, на която седяхме, и разля половината от питието на Лия, така че тя трябваше да си поръча ново. Извини се, но си личеше, че не съжалява наистина. Освен това ми се стори, че е пиян, поне така вървеше.
	— Добре — кимна Дент. — Какво се случи след това?
	Естер хвърли поглед към покривката, с която беше покрит трупът. Може и да беше останала шокирана от случилото се, но се виждаше, че е приятно развълнувана от разговора с истински полицай — като от сериалите по телевизията.
	— Какво се случи след това, Естер? — повтори Дент.
	— Ами онзи мъж, който беше застрелян, се появи от коридора с тоалетните и си седна. И няколко минути по-късно убиецът се върна и…
	— Задръж малко — каза Дент. — Искаш да кажеш, че жертвата и убиецът са били заедно в коридора по едно и също време, а може би и в тоалетната?
	— Не знам. Разказвам ви това, което видях. Не видях убития да отива по коридора към тоалетните, но го видях да се връща и да сяда обратно на мястото си. Както казах, след няколко минути убиецът също се върна, предполагам от тоалетната.
	— Добре, и какво стана после?
	— Убиецът излезе от бара — аз го държах под око, след като беше разлял питието на Лия — и…
	— Една минута. Убиецът се е върнал от тоалетната и просто е излязъл от бара? Не каза ли нещо на жертвата?
	— Не, просто излезе навън. А след това, една минута по-късно — или може би дори по-малко — се върна и го застреля на място.
	— Каза ли нещо на жертвата, преди да го застреля?
	— Не съм чула да му казва нещо. Просто го застреля и избяга.
	— Но успя да го видиш както трябва, когато стреля по мъжа?
	— О, да. Ще мога да го разпозная, ако го подредите заедно с други хора. Нали ще го подредите заедно с други, за да го разпозная, след като го заловите?
	Дент едва не се разсмя.
	— Да, госпожо, най-вероятно ще го направим. А сега може ли да говорим и с Лия, вашата приятелка?
	— О, Лия не видя нищо. Тя седеше с гръб към масата, където седеше… където седеше _жертвата_.
	Дент забеляза как Естер потръпна, когато каза „жертвата“.
	— Нищо, нека все пак да говорим с нея — каза Дент.
	Докато чакаха да дойде другата възрастна дама, Когхил се обади:
	— Ако го намерим, делото ще бъде детска игра.


	Дент си помисли, че Рейчъл Куин е доста привлекателна. Беше стройна, с къса златиста коса, кафяви очи и интелигентен поглед. На трийсет и пет и ако се съдеше по адреса и костюма й, разполагаше с пари. Не беше красива, но определено беше симпатична, особено когато се усмихваше. Освен това Дент остана с впечатлението, че е много проницателна. Именно тя беше жената, която веднага беше дала описанието на убиеца на Мърфи, когато се беше обърнал към всички свидетели.
	Куин беше излязла на среща с някакъв мъж, когото виждаше на живо за пръв път, след като се бяха срещнали в „еХармония“, популярен сайт за запознанства. Била с гръб към входната врата на бара и с лице към масата, на която беше седял убитият мъж. Така и не видяла убиеца, докато седял на бара, не видяла нито убиеца, нито жертвата да влизат в коридора, който водеше към тоалетните, и не видяла убиеца да излиза от бара и да се връща. Обясни им, че е разговаряла с мъжа, с когото бе излязла на среща, и в някакъв момент той започнал да й показва снимки на кучето си на своя смартфон. Дент се зачуди защо един мъж би направил нещо подобно, по дяволите, но си замълча.
	— Видях само как убиецът се приближи до масата, на която седеше другият мъж, вдигна ръка и го застреля — каза Куин. — Дори не осъзнах, че държи пистолет. После той се обърна и избяга от бара. Мина точно покрай масата, на която седях.
	— Видяхте ли лицето му както трябва? — попита Дент.
	— _Както трябва?_ Ами тук е доста тъмно, а той мина покрай мен доста бързо, но смятам, че ще го разпозная, ако го видя отново.
	— Колко питиета си поръчахте преди убийството?
	— Само едно. Чаша шардоне и дори не я бях изпила.
	Дент не успя да овладее любопитството си.
	— Защо онзи мъж, с когото сте излезли на първа среща, ви е показвал снимки на кучето си?
	— Защото и аз имам куче. Това е едно от общите неща между нас. — Тя помълча малко, преди да добави: — Може би е единственото общо нещо, което имаме помежду си.
	Тогава Дент дори не подозираше, че кучето на Рейчъл Куин ще се окаже важно.


	Кейти Толивър беше бомба.
	Рейчъл Куин, която беше излязла на среща от сайта за запознанства, беше симпатична и млада, но не беше от онези жени, след които всеки мъж би се обърнал. Но сервитьорката… Тя беше на двайсет и няколко години, висока — може би сто седемдесет и осем сантиметра, така че на токчета щеше да бъде над сто и осемдесет — и имаше буйна тъмна коса и сиви очи, които сякаш водеха право в спалнята. Носеше тясна блуза без ръкави, която подчертаваше хубавия й стегнат бюст, и тясна къса черна пола. Ако Дент не беше стар и дебел, щеше да падне на колене пред нея, за да я умолява да излезе на среща с него.
	— Забелязахме, че убитият е пиел мартини — каза Дент. — Ти ли му го сервира?
	— Аха. Той влезе в бара и седна там.
	Кейти посочи към трупа — слава богу, криминалистите най-сетне се бяха заели да го приберат в чувал.
	— Седна на масата, дори не си свали шлифера и шапката, и аз го попитах какво ще си поръча. Той каза: мартини с водка „Столи`чная“ и маслини. Джак му го приготви, но когато му го занесох на масата, той не беше там. Предположих, че е отишъл до тоалетната.
	— Разкажи ми за убиеца — каза Дент.
	— Ами той седеше на бара — може би от десет-петнайсет минути, преди да се случи всичко това — започна Кейти. — Не съм сигурна точно колко, но беше изпил едно-две и изглеждаше вкиснат, все едно някой е убил малкото му кученце или нещо подобно. Нали се сещате, гледаше само в чашата си и мърдаше с устни, сякаш си говори сам, но не на глас. Ако трябва да предположа, или го е зарязала приятелката му, или са го уволнили.
	— Добре, и какво стана после?
	— Бях заета да сервирам, така че не му обръщах внимание, но видях как отива към тоалетните. Една минута след това излезе, но преди него излезе и другият мъж, който беше убит. Имам предвид, че убитият също отиде до тоалетната, както ви казах, и се върна обратно малко преди другия, който беше по-дребен и симпатичен.
	— Убиецът е бил дребен и симпатичен? — попита Дент.
	— Аха. Беше нисък мъж — поне като за мен, — но беше симпатичен.
	— И какво стана после? — попита Дент.
	Кейти Толивър сви рамене.
	— Мъжът, който беше застрелян, седна обратно на мястото си… Аз бях там, в края на бара, и чаках маргаритата за едната от възрастните дами и когато погледнах към тях, видях убиеца, който вече стоеше срещу него. И после го застреля.
	— Откъде влезе убиецът, преди да го застреля?
	— Не разбирам въпроса.
	— Убиецът е отишъл до тоалетната. От тоалетната ли се върна, преди да стреля, или влезе през входната врата на бара?
	— Не знам. Когато го видях, той вече стоеше пред другия мъж и го застреля. После избяга навън.
	Когхил се обади за пръв път, но се обърна към Дент.
	— Кой е пристигнал пръв?
	— А, да — каза Дент и отново се обърна към Кейти. — Барманът ни каза, че убиецът е пристигнал тук около седем и половина. Така ли е?
	— Ами, да, предполагам. Не си гледах часовника, но сигурно е било така.
	— А кога пристигна жертвата? Беше ли вече тук, когато убиецът седна на бара?
	— Не, той пристигна може би пет или десет минути след него.
	Това беше важно: значи убиецът не беше проследил жертвата. От друга страна, Дент си даваше сметка, че е възможно убиецът да е знаел, че жертвата ще бъде в този бар, и да го е изчакал тук. Във всеки случай беше полезно да разберат кой е пристигнал пръв.
	— Още колко ще трябва да остана? — попита Кейти. — Тази вечер се налага да взема детето по-рано от бавачката, така че трябва да й се обадя, ако ще се забавим още.


	Последният човек, когото Дент разпита, беше Едмундо Ортис — помощник-сервитьорът, който прибираше празните чаши от масите. Беше нисък, около сто шейсет и пет сантиметра, на петдесет години, с тежък латиноамерикански акцент. Дент веднага си помисли: на петдесет години, а отсервира празни чаши. Сигурно не е никак приятно.
	Следващата мисъл на Дент беше: нелегален имигрант, а това беше последното, което им трябваше точно сега. Ако Едмундо наистина беше нелегален, щеше да ги излъже и да им каже, че не е видял нищо, за да не привлича излишно внимание от страна на имиграционните служби.
	— Откъде си, Едмундо? — попита го Дент.
	— От Куинс — отговори Едмундо.
	Дент се усмихна.
	— Не, имам предвид първоначално, преди да дойдеш да живееш в Ню Йорк.
	— О — каза Едмундо. — От Хондурас.
	Сега беше ред на Едмундо да се усмихне — с искрена, широка усмивка, която разкри кривите му зъби.
	— Но вече съм гражданин на САЩ. От две години.
	— Ами поздравления — каза Дент.
	— _Gracias_ — отговори Едмундо.
	— Е, какво видя? — попита го Дент.
	Едмундо беше видял единствено как убиецът излиза тичешком от бара. Не го беше видял да седи на бара, преди да застреля другия мъж, нито самото убийство. Беше донесъл един поднос с чисти чаши от кухнята в бара, беше чул изстрелите и след това покрай него беше изтичал някакъв мъж на път към изхода.
	— Едва не ме събори — каза Едмундо.
	— Но ти видя лицето му?
	— Той мина много бързо — каза Едмундо.
	— Но смяташ ли, че може би ще го разпознаеш, ако го видиш отново?
	— Може би — отвърна Едмундо. После добави: — Вероятно.


	Дент каза на всички клиенти-свидетели, че могат да си вървят, но че ще ги потърсят по-късно, за да се подпишат под показанията си. Разполагаха с петима свидетели, които бяха видели убийството или поне можеха да потвърдят, че убиецът е бил в бара: барманът Джак Морис; възрастната дама Естер Бърман; Рейчъл Куин, жената със срещата от сайта за запознанства; Кейти Толивър, разкошната сервитьорка; и Едмундо Ортис, гражданинът на САЩ. В момента на убийството в бара беше имало и още четирима души, но те не бяха видели нищо, защото бяха седели с гръб към събитията или не бяха обърнали внимание, така че бяха зърнали само гърба на убиеца, докато беше тичал навън след изстрелите. Пианистът нямаше да им свърши никаква работа, защото през цялото време не беше излязъл от кухнята, където беше вечерял.
	Когато видя, че Когхил и Дент са приключили с разпита на свидетелите, един от криминалистите се приближи и заяви, че са установили самоличността на жертвата от шофьорската книжка, която бяха намерили в портфейла му. Името му беше Доминик Антъни Динунцио. Според визитната картичка от портфейла му Динунцио беше заклет счетоводител и имаше собствена кантора на три преки от бар „Макгилс“.
	Значи Динунцио наистина беше макаронаджия, както си беше помислил Дент, когато видя трупа за пръв път. Той отново се запита дали убийството не е дело на мафията. Но после отхвърли тази идея. Дори не си спомняше последния път, когато италианската мафия е очистила някого в заведение, пълно с десетина клиенти.
	Когхил се обади в полицейското управление, накара едно ченге да го провери набързо в архива и научи, че Доминик Динунцио няма криминално досие, не е бил арестуван и срещу него не е издавана заповед за задържане.
	Вече се канеха да си тръгват, когато до тяхната маса отново се приближи същият криминалист, който беше установил самоличността на жертвата.
	— Снехме перфектни пръстови отпечатъци от чашата на убиеца — съобщи им той. — От две различни лица. Едните вероятно са на бармана, така че другите трябва да са на убиеца.
	Дент се обърна към Когхил и каза:
	— Ако има Бог на небето, отпечатъците на този боклук ще бъдат в системата.
	Тази вечер Бог наистина беше на небето, където се беше отдал на райска почивка.


>>	3

	Хенри Розентал и съпругата му Мириам току-що бяха приключили с вечерята, когато в апартамента им влезе техният син. Първоначалната реакция на Хенри беше гняв, последван от отвращение. Беше очевидно, че Тоби е бил на запой — изглеждаше ужасно, а от устата му лъхаше на алкохол.
	Хенри знаеше, че приятелката на Тоби го е зарязала. Тя беше хубавичка, макар и пълна глупачка според бащата, но това по никакъв начин не оправдаваше подобно поведение. А още по-лошото беше, че неговият син беше служител в адвокатската му кантора — откровено и неприкрито назначение с връзки — и Хенри беше принуден да излъже партньорите си, че Тоби се е разболял от грип, след като не се бе появил на работа три дни поред.
	Хенри Розентал беше старши съдружник в „Розентал, Кентън, Уайт и Браун“. Кантората РКУ & Б беше специализирана в корпоративното право и най-вече в изобретяването на нови начини за сливане на гигантски компании, без да попаднат под ударите на антимонополното законодателство. Хонорарът на Хенри беше осемстотин долара на час и той беше изработил достатъчно такива часове през трийсетте години, откакто беше започнал кариерата си, за да си позволи апартамент на Парк Авеню. От единия балкон на апартамента му се виждаше Сентрал Парк.
	Тоби все още не беше издържал изпита за адвокат. Бяха го скъсали веднъж, така че щеше да се яви отново след шест месеца. В действителност по-голямата част от работното време на Тоби беше посветена на учене за този изпит. Хенри обичаше своя син, но не го харесваше особено и със сигурност не го уважаваше. Тоби беше разглезен — по вина на Мириам, — липсваше му мотивация, беше мързелив и, честно казано, не особено умен. Дори парите и връзките на Хенри се оказаха недостатъчни, за да вкарат Тоби в престижен университет като Станфорд или Харвард. Вместо това Тоби беше завършил право в Университета на Маями — избран от самия него най-вече заради близостта му до плажовете, пълни със студентки по бикини.
	— Какво правиш тук? — попита го Хенри. — И как смееш да не идваш на работа и да не отговаряш на обажданията ми?
	— Татко, току-що застрелях човек. Мисля, че го убих на място.
	Мириам се изправи и притисна ръце към устата си, сякаш се опитваше да задържи писъка си.
	— Какво каза? — попита Хенри.
	— Току-що застрелях човек — повтори Тоби. — Не знам какво да правя.
	— О, господи!
	Мириам се свлече на канапето, все едно краката вече не я държаха.
	— Откъде взе пистолет? — попита Хенри.
	Тоби не отговори, а започна да хлипа.
	Двайсет минути по-късно Хенри отвори вратата на апартамента си, за да влезе Дейвид Слейд.


	Дейвид Слейд беше най-добрият адвокат по наказателно право, когото Хенри Розентал познаваше. Беше защитавал финансови измамници от Уолстрийт, корумпирани политици и дори епископ, обвинен в сексуален тормоз на момчетата от църковния хор. Най-прочутата му клиентка беше актриса, спечелила наградата „Тони“, която беше убила любовника си. Слейд по някакъв начин беше успял да убеди съдебните заседатели, че в момента на деянието жената е била в състояние на временна невменяемост. Три години след това актрисата отново играеше в постановки на Бродуей.
	Слейд беше висок сто осемдесет и осем сантиметра и строен. Имаше орлов нос, тънки устни и гъста тъмна коса, която носеше дълга, сресана назад над ушите, така че достигаше до ръба на яката му. Ако беше облечен с прашен черен костюм, бяла риза и тънка вратовръзка, щеше да прилича на шериф от Дивия запад. Но той не беше облечен по този начин. Вместо това беше с кафяво кожено яке, черна тениска, джинси и мокасини, защото си беше у дома, когато Хенри му се беше обадил.
	Хенри беше казал на Слейд по телефона, че синът му току-що си е признал, че е убил един мъж с огнестрелно оръжие в някакъв бар, и Слейд незабавно беше прекъснал Хенри, преди да му каже нещо повече, и беше потеглил към тях. Жилището на семейство Розентал беше само на десет преки от мястото, където живееше Слейд. Той беше грабнал якето си, беше изтичал навън и беше извадил късмет — предвид проливния дъжд — да си хване такси след по-малко от две минути.
	Когато Слейд пристигна, Мириам и Тоби Розентал седяха в дневната. Тоби се беше свлякъл на един стол до камината и гледаше в скута си. Мириам все още беше на канапето, където се беше стоварила след признанието на Тоби. Очите й бяха зачервени от плач, а по домашната й рокля се бяха посипали парченца от книжните салфетки, с които бършеше очите си.
	Мириам беше висока само сто петдесет и пет сантиметра. Когато Хенри се беше оженил за нея преди четирийсет години, сигурно е била красива като порцеланова кукличка, но оттогава насам се беше превърнала в посивяла лоена топка. Слейд беше разговарял с нея само няколко пъти в неформална обстановка и беше останал с впечатлението, че не е особено интелигентна.
	Хенри остана прав, след като отвори вратата на Слейд. Изглеждаше напълно безпомощен, което беше изненадващо — нали беше влиятелен и успешен адвокат, — но от друга страна, може би не беше толкова изненадващо, като се имаше предвид, че току-що беше разбрал как синът му е застрелял някакъв човек. Хенри беше облечен със син спортен екип с бели кантове. Не беше спортувал; просто го обличаше след работа, защото се чувстваше удобно с него. Хенри също беше нисък като сина си, но беше по-набит от Тоби. Беше доста оплешивял; оставаше му само една побеляла ивица над ушите, която приличаше на подкова. Слейд се запита дали красавецът Тоби си дава сметка, че някой ден сигурно ще заприлича на баща си.
	Първите думи на Слейд бяха:
	— Хенри, трябва да поговоря насаме с Тоби.
	— Но…
	— Без „но“, Хенри. Двамата с Мириам трябва да излезете от стаята. Не само заради Тоби, но и заради вас самите. Мириам, съветвам те да си полегнеш; пребледняла си. И в никакъв случай не се обаждай на никого.
	Слейд съвсем ясно си представяше как Мириам е в състояние да се обади на някоя сестра или приятелка, за да й разкаже какво е станало.
	Хенри хвана съпругата си за пухкавата ръка, дръпна я от канапето и я изведе от стаята.
	— Тоби, нека да седнем на масата в трапезарията — предложи Слейд.
	Тоби бавно се изправи и се приближи до масата. Слейд не пропусна да отбележи факта, че вони на алкохол.
	— Добре, Тоби, разкажи ми какво стана.
	— Застрелях един човек.
	— Знам. Баща ти ми каза. Но защо го направи?
	— Аз… аз бях пиян. Още съм пиян. Пия от три дни, защото годеницата ми скъса с мен, и аз… не знам, явно съм превъртял. Бях в един бар, отидох до тоалетната и се сблъсках с някакъв дебел копелдак, който излизаше оттам. Имам предвид, че стана случайно. Но той ме блъсна на земята и ме нарече „малко лайно“.
	— Разбирам — каза Слейд.
	Слейд знаеше, че подобни неща се случват непрекъснато — убийства, извършвани без никаква сериозна причина, — но обикновено не бяха характерни за представителите на класата, за които работеше. „Защо уби жена си, Леон?“ „Ами тя просто не искаше да си затвори устата, така че я наръгах с ножа, кучката мръсна.“
	— Тоби, някой друг видя ли този мъж да те блъска и да те обижда?
	— Не мисля — отвърна Тоби. — В тоалетната и в коридора нямаше никой друг.
	— Заплаши ли те този мъж, след като те блъсна?
	— Не. Просто се върна обратно в бара.
	— Добре, и какво стана после?
	— Не знам. Превъртях. След като той ме блъсна и след всички простотии с Лорън, аз просто… Отидох навън до колата, взех си револвера, върнах се обратно в бара и го застрелях. Господи, още не мога да повярвам, че го направих.
	— Какво стана, след като го застреля?
	— Изтичах навън и се качих в колата, но после се сетих колко съм пиян. Затова влязох в един гараж и оттам дойдох пеша до апартамента на татко.
	— Къде е оръжието? В колата ли го остави?
	— Не. Пъхнах го в хартиен плик и го хвърлих в един контейнер за боклук.
	— На какво разстояние от бара, където стреля?
	— Не знам. Може би шест или седем преки.
	— И казваш, че си пъхнал пистолета в хартиен плик?
	— Аха. От „Макдоналдс“.
	— Регистрирано ли е на твое име?
	— Не.
	— Откъде го взе?
	— Не мога да повярвам, че…
	— Тоби! Съсредоточи се! Отговори на въпроса ми: откъде взе револвера?
	— От Бруклин.
	— Имам предвид, как се сдоби с него? От кого го купи — от продавач на оръжие или от някой приятел?
	— Не. Бях в един бар, може би преди три години, и случайно срещнах един тип, с когото бяхме заедно в гимназията. Беше пълен нещастник…
	Слейд се удържа да не завърти очи към тавана, когато чу това.
	— … но двамата изпихме по едно, а по телевизията говореха за някакво отвличане на кола в Манхатън, така че аз му казах, че ми се иска да имам оръжие. Мислех си, че може да ми свърши работа някой път, защото съм дребен. И този тип от гимназията…
	— Как се казва той?
	— Джим Търнър.
	— И той ти го продаде?
	— Не. Каза ми, че познава някакъв друг тип. Даде ми неговия телефон и аз му се обадих на следващия ден. Срещнахме се в един парк в Бруклин, той носеше много пушкала в багажника на колата си и аз си купих едно.
	— Как се казваше другият мъж?
	— Не си спомням. Беше преди три години, когато започнах да излизам с Лорън.
	— Пазиш ли телефонния му номер?
	— Не.
	— Регистрирал ли си револвера, за да си извадиш разрешително?
	— Не. Защо да го правя?
	— Колко души знаят, че имаш оръжие?
	— Мамка му, не знам. Със сигурност съм разказвал на няколко души за това.
	— Добре, по-късно ще се върнем към този въпрос.
	Слейд вече си мислеше, че ако оръжието не е регистрирано на името на Тоби и полицията така и не го открие в контейнера за боклук…
	— Как се казваше барът, в който стреля? — попита Слейд.
	— „Макгилс“. Намира се тук, в Манхатън, на…
	— Познаваше ли някого в този бар? Познаваше ли те някой в бара? Ходил ли си там преди?
	— Бил съм там няколко пъти, но преди седем-осем месеца. И, не, тази вечер не познавах никого в бара и доколкото знам, никой не ме познаваше.
	— Имаше ли свидетели на стрелбата?
	— Предполагам. В бара сигурно имаше десетина души.
	— _Десетина?_
	— Да, може би. Господи, не знам защо…
	— Замълчи за минута, Тоби. Трябва да помисля.
	Слейд виждаше само една възможна защита за Тоби Розентал, но за нея щеше да бъде необходимо да се случи чудо. Или по-точно казано, няколко чудеса. Но все още беше твърде рано да се тревожи за това.
	— Тоби, иди да доведеш баща си.
	Тоби излезе от стаята и се върна след минута, влачейки се след Хенри като бито куче.
	— Тоби, искам да отидеш да се изкъпеш — с много гореща вода. Изтъркай си много здраво лицето и ръцете. Разбираш ли ме?
	— Ами, да, предполагам.
	— Хенри? Искам да изпереш дрехите на Тоби. Всичките.
	След като го каза, Слейд се сети, че Хенри може би не знае как се пуска пералнята; за тези неща си имаше домашна помощница.
	— Законно ли е това? — попита Хенри.
	Беше достатъчно интелигентен, за да схване какво прави Слейд. Слейд се тревожеше за следите от барут, останали по тялото и дрехите на Тоби, и евентуалните пръски кръв от жертвата. Но въпросът му беше глупав, особено за адвокат.
	— Естествено, че е законно, Хенри. Става дума за сина ти. Дъждът го е навалял, дрехите му са мокри и мръсни и ако трябва да се изперат, той има право да си ги изпере. А сега побързайте и двамата, моля ви.
	Пет минути по-късно — когато Слейд вече предполагаше, че дрехите на Тоби са в пералнята, а Тоби е под душа — Хенри се върна в дневната.
	— Трябва ли Тоби да се предаде? — попита Хенри.
	— Хенри, ако Тоби се предаде и човекът, когото е застрелял, е мъртъв, синът ти ще бъде осъден за убийство и вероятно ще прекара поне десет години в затвора. Положението му се усложнява от факта, че е изхвърлил оръжието.
	— Откъде го е взел, по дяволите? Не искаше да ми каже.
	— Няма значение. Важното е, че Тоби е проявил здравия разум да се отърве от вещественото доказателство, така че за мен ще бъде по-трудно да докажа, че е бил в състояние на нервен срив и не може да носи пълната отговорност за действията си.
	— Но той е бил пиян. Все още е пиян.
	— Половината от осъдените за убийство са били пияни в момента, когато са извършили престъплението, Хенри. Това не им осигурява защита в съда.
	— Какво да направи тогава?
	— Сега трябва да разбера докъде е стигнало разследването. Ще се обадя по телефона, а после ще поговорим.
	Една от причините Дейвид Слейд да бъде толкова добър адвокат по наказателно право беше фактът, че разполагаше с многобройни контакти в полицията в Ню Йорк, както и в офисите на прокурорите във всичките пет района на града. Той набра един номер на телефона си.
	— Обажда се Дейвид Слейд, капитане. Имам спешна нужда от информация. Тази вечер в бар „Макгилс“ в Манхатън е бил застрелян човек. Трябва да разбера дали все още е жив, как се казва и какво знае полицията за онзи, който го е застрелял.
	Докато Слейд чакаше да му върнат обаждането, Тоби се върна в стаята, облечен със сиво долнище на анцуг, тениска с „Вемпайър Уикенд“ и износени маратонки. Без чорапи.
	— Не, Тоби — каза Слейд. — Искам да облечеш дрехи, които приличат на онези, с които беше облечен преди малко.
	— Тук нямам такива. Държа съвсем малко вещи в този апартамент, ако ми се наложи да пренощувам.
	— Тоби, баща ти носи горе-долу същия размер като теб. Иди да погледнеш в неговия гардероб. Хенри, помогни му, моля те. И побързай, Тоби.
	След няколко минути Тоби се върна с тъмносиньо спортно яке, синя риза и сив панталон. Ризата му беше по-светла от онази, с която беше облечен в „Макгилс“, но все пак приличаше на нея. Панталонът беше с подходящата дължина, но тъй като Хенри беше с десет килограма по-тежък от сина си, се наложи Тоби да го затегне с колан, за да не му пада.
	— Така е по-добре — каза Слейд.
	— Обувките на татко ми стягат.
	Слейд поклати глава — това момче беше истински кретен.
	— Просто седни някъде, Тоби. Чакам да ми се обадят по телефона, после ще поговорим.
	Слейд отиде до прозореца и се загледа в светлините на града. Спомни си един разговор с най-добрия си приятел, Скот Баркли, проведен преди две години в Аспен. Добре че Хенри Розентал беше невероятно богат. Ако не беше, за Тоби нямаше да има никаква надежда.
	Телефонът на Слейд звънна. Той хвърли поглед към името, което се изписа на дисплея.
	— Да, капитане — каза той.
	— Човекът, застрелян в „Макгилс“, се казва Доминик Антъни Динунцио. Прострелян е три пъти с оръжие голям калибър и е мъртъв. Преди около петнайсет минути сме установили самоличността на убиеца. Казва се Тобайъс Розентал.
	— Как го идентифицирахте?
	— Оставил е пръстови отпечатъци по чашата си в бара, а отпечатъците му са в системата, защото е задържан за шофиране в нетрезво състояние на осемнайсет години. Към апартамента на Розентал вече пътува отряд за задържане от специалните части.
	— Благодаря, капитане. Знаете ли, един от моите съдружници има два сезонни билета за мачовете на „Никс“, а не обича баскетбол. Не искате ли да ги използвате вместо него в близко бъдеще?
	— Къде са местата?
	— Почти до игрището. На две редици нагоре, точно зад резервната скамейка на „Никс“. Ще ви ги изпратя до един-два дни. Още веднъж ви благодаря, капитане.
	Слейд се обърна към Тоби и Хенри.
	— Къде е Мириам? — попита той.
	— Легна си — отговори Хенри. — Взе едно хапче.
	— Добре — каза Слейд.
	Не му се искаше да се разправя с истерични реакции от страна на майката. Освен това с облекчение забеляза, че Тоби изглежда малко по-трезвен след душа, който беше взел.
	— Хенри, ще направиш ли кана кафе, ако нямаш нищо против? И не забравяй да сложиш дрехите на Тоби в сушилнята. Тоби, искам да изпиеш кафето и да се опиташ да хапнеш нещо, преди да пристигне полицията.
	— Полицията вече пътува насам, така ли? — попита Хенри.
	— Ще пристигнат съвсем скоро — отговори Слейд. — В този момент екип за задържане от специалните части разбива вратата на апартамента на Тоби и след като открият, че той не е там, ще започнат да го издирват, да разпитват съседите му къде може да се намира и така нататък. Едно от нещата, които почти със сигурност ще направят, ще бъде да се обадят тук и да попитат дали не си го виждал.
	— Ще се обадят ли? — повтори Хенри.
	— Да. Ще се обадят, защото ще си помислят, че ако Тоби има оръжие и е тук, може би ще използва теб и Мириам като заложници. Или ще се опита да се самоубие. Във всеки случай, ще се обадят. Но когато се обадят, в коридора навън вече ще има други полицаи, готови да задържат Тоби, ако се опита да избяга.
	— Какво да им кажа, когато се обадят?
	— Ще попитат дали Тоби е тук и ти ще кажеш „да“. И нищо друго. После ще те попитат дали е въоръжен и дали вие сте в опасност и ти ще кажеш „не“. Ако те попитат още нещо или поискат да говорят с Тоби, ще ми дадеш телефона.
	— Но как ще обясним това, че Тоби е тук? — попита Хенри. — И как ще обясним, че ти си тук?
	За момент на Дейвид Слейд му беше трудно да повярва, че Хенри Розентал наистина е адвокат.
	— Хенри, ти няма да казваш нищо. Абсолютно нищо. Тоби? Слушай внимателно, защото това е най-важният съвет, който ще ти дам като адвокат тази вечер: няма да казваш нищо на полицията, след като те арестуват. Следващият път, когато ще кажеш нещо, ще бъде в съдебната зала. Когато ще те изправят пред съдията, за да повдигнат обвинение срещу теб. И единственото, което ще кажеш тогава, ще бъде: „Невинен съм, господин съдия“. Разбра ли ме?
	Тоби кимна, но Слейд не беше сигурен, че е бил достатъчно ясен.
	— Полицаите ще ти сложат белезници, Тоби, и ще ти прочетат правата. Ти ще се изплашиш. И веднага щом останеш сам с тях, на задната седалка на колата им, те ще започнат да ти задават въпроси. Например: „Защо го застреля?“. Или: „Какво направи с оръжието?“. Ще ти казват, че за теб ще бъде по-добре, ако им окажеш съдействие и си признаеш. Ще ти обещаят да споменат една добра дума на прокурора, ако им отговаряш честно. Но те ще те лъжат, Тоби. Ако кажеш и една дума на някого от тях — на полицаите, на другите задържани в ареста, на симпатичната полицайка, която ще ти донесе една кока-кола, — ще влезеш в затвора за много, много години. Разбираш ли какво ти казвам?
	— Да, разбирам — отговори Тоби и кървясалите му очи започнаха да се пълнят със сълзи.
	— Надявам се, Тоби. Двамата с теб всеки момент ще се отправим на едно продължително и болезнено пътешествие и аз ще бъда с теб на всяка крачка от него. Но това пътешествие ще свърши още преди да е започнало, ако кажеш и една дума на полицията, когато ме няма. Хенри? — продължи той. — Възможно най-бързо извади дрехите на Тоби от сушилнята и ги закачи в гардероба. Избърши обувките му много внимателно с влажна кърпа и ги прибери при твоите. Когато полицаите пристигнат, ще искат да претърсят апартамента ти.
	— За това ще им трябва съдебна заповед — отговори Хенри.
	Очевидно му беше трудно да си представи как полицията претърсва неговия дом.
	— Те ще се сдобият със съдебна заповед, Хенри. Ако задържат Тоби тук, веднага ще си извадят съдебна заповед, за да потърсят оръжието, с което е било извършено убийството.
	Тримата потънаха в мълчание, което почти не нарушиха през следващите четирийсет минути. Слейд отново си припомняше разговора, който беше провел със Скот Баркли в Аспен, а Хенри най-вероятно се питаше как беше възможно собственият му син да е такъв идиот. Въпреки кафето, което беше изпил, Тоби започна да клюма, защото не беше спал от няколко дни. Когато телефонът звънна, и тримата подскочиха на местата си, все едно беше избухнала пиратка.
	Хенри бавно се приближи до телефона — като към куче, което може да го ухапе всеки момент — и вдигна слушалката. Слейд го чу да казва първо: „Да“, а после: „Не, не е въоръжен. И ние не сме в опасност“. След това той подаде слушалката на Слейд. Слейд каза:
	— Тук е Слейд, адвокатът на семейство Розентал.
	Слейд се заслуша в отговора, после каза:
	— Двамата с Тоби ще излезем от апартамента на семейство Розентал след една минута. Трябва да поговоря с клиента си, преди да тръгнем, но няма да се бавим.
	Настъпи кратка пауза. Слейд заяви:
	— Само ако имате съдебна заповед за това, господин полицай. Но аз мога да ви кажа, че Тоби не е въоръжен и не е бил въоръжен, когато се е прибрал в апартамента на родителите си. Както ви казах, всеки момент ще излезем. — Слейд затвори и се обърна към Хенри. — Както и очаквах, полицията иска да претърси апартамента ти, за да провери дали оръжието, с което се твърди, че е стрелял Тоби, се намира тук. Казах им, че ти няма да им разрешиш да претърсят жилището ти, ако не разполагат със съдебна заповед, но те ще се сдобият с такава за по-малко от един час. Междувременно, докато чакат заповедта, ще разположат един полицай пред вратата, за да се увери, че ти или Мириам няма да изнесете нещо от апартамента. Разбираш ли ме, Хенри?
	— Да — каза Хенри. — Но…
	— Сега нямаме време да говорим. Не забравяй, че в тази ситуация съм не само адвокат на Тоби, но и ваш адвокат. На теб и Мириам. Ако полицаите поискат да ви разпитат, трябва да им откажеш да разговаряте, ако не присъствам. Докато претърсват апартамента, отбележи всичко, което вземат със себе си. Утре ще се срещнем отново, след като му повдигнат обвинение.
	— Ще го пуснат ли под гаранция? — попита Хенри.
	— Ще направя всичко възможно, за да го уредя, но най-добре си приготви много пари. Имам предвид, двеста-триста хиляди. Да тръгваме, Тоби.
	Тоби видимо трепереше. Слейд се надяваше, че този идиот няма да повърне по пътя.
	Адвокатът отвори вратата и извика:
	— Излизаме!
	Двамата с Тоби излязоха от апартамента. Слейд огледа дългия коридор и видя двама едри мъже в нишата, където беше асансьорът. Бяха с бронежилетки и шлемове с визьори, а в ръцете си държаха автоматични оръжия. Единият изкрещя на Тоби да легне на пода.
	— Не — каза Слейд. — Клиентът ми не е въоръжен. Той ще вдигне ръце и ще тръгне по коридора към вас, така че да можете да го арестувате.
	— Легни на земята, по дяволите! — изрева гигантът от специалните части.
	Но Слейд не отстъпи, каза на Тоби да вдигне ръце над главата си и двамата заедно поеха по коридора. Веднага щом стигнаха до асансьора, гигантът притисна Тоби в стената — но не много силно, защото Слейд го гледаше, — претърси го и му сложи белезници. После други двама едри мъже, облечени с евтини костюми — Слейд предположи, че са от полицията, — излязоха от асансьора, който беше спрян на етажа на семейство Розентал.
	Единият от разследващите заяви, че арестуват Тоби за убийството на Доминик Динунцио, и му прочете правата. Дейвид Слейд се представи като адвокат на Тоби и поиска от служителите на реда да докажат самоличността си. Казваха се Когхил и Дент — двама от динозаврите в Ню Йорк.
	Дент се обърна към него.
	— Как се случи така, че беше в апартамента на семейство Розентал, когато се обадихме, адвокат?
	— Сериозно ли, господин полицай? — учуди се Слейд. — Искам да ви кажа в присъствието на свидетели, че никой не бива да разговаря с моя клиент, когато аз не съм там. Ще се срещнем в полицейското управление, където искам да присъствам, докато регистрирате господин Розентал в ареста.
	— Няма проблеми — отвърна Дент и се усмихна.
	Слейд видя, че за него няма никакво съмнение какво ще се случи — Тоби Розентал щеше да бъде осъден за убийство.


>>	4

	Петнайсет часа след убийството на Доминик Динунцио Дейвид Слейд беше в полицейското управление, за да присъства на очната ставка, на която петимата свидетели бяха изправени поотделно пред редица от непознати мъже, за да идентифицират заподозрения. Всеки от тях разпозна Тоби Розентал. Трима го направиха без никакво колебание: възрастната дама Естер Бърман; сервитьорката Кейти Толивър; и Рейчъл Куин, която си беше уговорила среща в сайта за запознанства.
	Когато дойде ред на бармана Джак Морис, той се поколеба, преди да каже:
	— Мисля, че е номер четири.
	— Мислиш? — повтори детектив Дент.
	— Не, той е — номер четири — отговори Морис.
	Когато Едмундо Ортис трябваше да идентифицира извършителя, той повтори същото нещо, което беше казал по време на разпита с Дент в „Макгилс“:
	— Той мина много бързо.
	— Но ти го видя, нали? — попита Дент.
	— Само отстрани — отговори Едмундо.
	Дент нареди на мъжете от редицата да се обърнат наляво; Едмундо трябваше да е видял десния профил на убиеца, докато мъжът беше тичал към изхода.
	— Мисля, че е номер четири — каза Едмундо.
	— Мислиш? — повтори Дент точно както беше направил с Морис.
	Едмундо се намръщи и присви очи.
	— _Si_ — каза той. — Номер четири. Той е.
	Дейвид Слейд знаеше, че очната ставка се записва на видео, така че не си направи труда да си води бележки за репликите, които си бяха разменили Дент, Морис и Ортис.
	Според Слейд организацията на очната ставка беше смехотворна. Освен самия Тоби Розентал в редицата имаше още петима мъже, и всички те бяха бели, с къси тъмни коси. Но трима от тях бяха с десетина сантиметра по-високи от Тоби, двама бяха с няколко години по-възрастни и нито един не приличаше на него. Очевидно в участъка се бяха затруднили да намерят достатъчно ниски симпатични и млади полицаи, които да участват в очната ставка в този ден. Но Слейд не предяви оплакване; вместо това поиска копие от видеозаписа.
	След очната ставка Слейд проведе кратка среща с прокурор Джъстин Портър. Когато разбра, че тя ще представлява обвинението, Слейд си помисли, че това е лош късмет; наистина му се искаше срещу него в съда да застане някой друг. Бяха се срещали само веднъж — и той беше спечелил делото, а тя го беше загубила — но Слейд знаеше, че дамата е интелигентна и компетентна. Тя беше на петдесет и няколко години и изглеждаше на толкова. Беше висока около метър и седемдесет и слаба, защото работеше по четиринайсет часа на ден и често забравяше да се храни. В тъмната й коса имаше сиви кичури и Портър я носеше дълга и права, без никакъв опит за прическа; нямаше свободно време, което да прекарва във фризьорски салони. Имаше един брак зад гърба си преди години, но сега нямаше партньор, нямаше и деца. Слейд подозираше, че няма дори котка; работата беше целият й живот.
	От гледна точка на прокурор Портър делото срещу Тоби Розентал щеше да бъде „детска игра“, както се беше изразил детектив Когхил. Четирима свидетели го бяха видели с очите си как застрелва Доминик Динунцио, пръстовите му отпечатъци по чашата доказваха, че е бил в бара, и всички четирима свидетели го бяха разпознали на очната ставка. Петият свидетел, Едмундо Ортис, не го беше видял да стреля по Динунцио, но за сметка на това го беше видял да излиза тичешком от бара с револвер в ръка и той също го беше разпознал на очната ставка. Портър твърдеше, че няма никаква причина да губят времето и парите на държавата със съдебен процес. А по-важното за самата нея беше, че нямаше никаква причина да губят _нейното_ време. Работният й график бездруго беше толкова претоварен, че щеше да затрудни и вол.
	— Обвинението срещу него е за непредумишлено убийство — обясни Портър на Слейд. — Ако се признае за виновен, ще се съглася да го намалим на убийство в състояние на афект. И смятам, че това е невероятно щедро предложение от моя страна, като се има предвид, че Доминик Динунцио е бил гражданин за пример без криминално досие и баща на три деца и най-малкото от тях е само на осем години.
	Слейд не каза нищо, защото чакаше да чуе останалата половина.
	— Ако откаже да се признае за виновен, ще се придържам към обвинението за непредумишлено убийство и ако бъде осъден — както можеш да бъдеш сигурен, че ще стане, — ще получи присъда от петнайсет до двайсет години затвор. И може би след дванайсет години ще може да кандидатства за предсрочно освобождаване под гаранция, ако изобщо оцелее дотогава.
	Портър намекваше, че дребен хубавец като Тоби със сигурност ще страда повече от останалите затворници.
	Слейд знаеше, че Портър е изправена пред дилема по отношение на обвинението, което да предяви срещу неговия клиент. Тя не можеше да го обвини в предумишлено убийство и да очаква да спечели делото. По определение предумишленото убийство изисква „предварителен умисъл за престъпление“, а в случая на Тоби това означаваше, че трябваше да е извършил хладнокръвно, пресметливо и внимателно планирано убийство. Но показанията на свидетелите не подкрепяха тази картина. Всички твърдяха, че Тоби беше изхвърчал от бара, а след това бързо се беше върнал и беше застрелял Динунцио. Нещо повече — Портър не беше успяла да открие мотив за убийството, нито доказателство за по-ранни отношения между Тоби и Динунцио. С изключение на Тоби Розентал и Дейвид Слейд никой друг не знаеше какво точно се беше случило в коридора пред тоалетната, където Динунцио беше блъснал Тоби и го беше обидил. В крайна сметка, ако обвинението не успееше да открие мотив, щеше да бъде невъзможно да се докаже, че Тоби е подходил с предварителен умисъл или план по отношение на убийството на Доминик Динунцио. А от това следваше, че обвинението разполага с две възможности: убийство в състояние на афект или непредумишлено убийство.
	Правистите ще възразят, но по същество между двете няма особена разлика. Непредумишленото убийство е извършено _съзнателно_, но без предварителен умисъл или планиране. Убийството в състояние на афект — понякога наричано „убийство от страст“ — също е съзнателно убийство без предварително намерение да бъде отнет човешки живот, но е извършено при обстоятелства, които нарушават емоционалното или умственото равновесие на иначе рационален човек.
	Например Боб хваща жена си в леглото с Том, вади пистолета си и застрелва Том. Законът е готов да приеме, че Боб е имал причина да бъде с нарушено емоционално равновесие, тъй като Том е праскал жена му. От друга страна, ако Том просто беше ядосал Боб в някакъв бар и Боб беше извадил пистолета си и го беше застрелял, законът нямаше да е толкова благосклонен към Боб, защото причината да застреля Том вече нямаше да бъде толкова еднозначна.
	Във всеки случай, разликата между убийството в състояние на афект и непредумишленото убийство винаги е въпрос на дебат, но важното е, че убийството в състояние на афект се смята за по-лекото от двете престъпления, така че и наказанието за него е по-леко. И точно това беше морковът, с който прокурор Портър се опитваше да накара Слейд да убеди своя клиент да се признае за виновен: максимална присъда от десет години за убийство в състояние на афект, сравнена с петнайсет или повече години за непредумишлено убийство.
	Отговорът на Слейд гласеше:
	— Ще си помисля и ще се свържа с теб, Джъстин.
	— Ами по-добре да се свържеш с мен, преди той да застане пред съда — отговори Портър. — Защото това е последният път, когато ще ти направя това предложение.
	Слейд вярваше на Портър, че няма да се откаже от обвинението в непредумишлено убийство и ще заведе дело, ако Тоби веднага не се признае за виновен — Портър не отправяше празни закани, — но тъй като към този момент от развитието на събитията Дейвид Слейд не беше готов да приеме никакво предложение за споразумение, което не включваше оттеглянето на всички обвинения срещу неговия клиент, той не отговори.


	Точно както беше обещала, когато се срещнаха в съда по-късно следобед същия ден, прокурор Портър обвини Тобайъс Розентал в непредумишлено убийство — а именно че съзнателно е причинил смъртта на Доминик Динунцио. Съдия Албърт Мартинес, пълен, неизменно намръщен мъж, който приличаше на покойния Антонин Скалиа от Върховния съд, попита дали подсъдимият се признава за виновен. Слейд не беше доволен, че им се беше паднал съдия Мартинес: той беше справедлив, но крайно нетърпелив и непрекъснато притискаше адвокатите да побързат, все едно всяко дело беше състезание по часовник.
	В отговор на въпроса на Мартинес Тоби тихо отговори:
	— Невинен съм, господин съдия.
	— По-високо! — нареди рязко Мартинес.
	Тоби се прокашля и повтори:
	— Невинен съм, господин съдия.
	Тоби беше напълно трезвен, за пръв път от няколко дни насам, и беше толкова изплашен, че трепереше от страх.
	— Продължаваме с въпроса за гаранцията — каза съдия Мартинес.
	— Възразявам срещу тази възможност, господин съдия — обади се Портър. — Господин Розентал е от много заможно семейство и след като петима свидетели са го разпознали като човека, който е убил господин Динунцио, няма никакво съмнение, че на процеса ще бъде признат за виновен. По тази причина обвинението смята, че е налице значителен риск господин Розентал с помощта на семейството си да избяга от правосъдието преди началото на делото — най-вероятно в чужда държава, с която Съединените щати не поддържат споразумение за екстрадиране.
	— Господин съдия — намеси се Дейвид Слейд. — Не знам откъде да започна с възраженията си срещу това абсурдно твърдение. На първо място искам да отбележа, че бащата на господин Розентал е един от най-уважаваните адвокати в този град и няма никаква вероятност да окаже съдействие на сина си да избяга от правосъдието. В действителност Хенри Розентал настоява за съдебен процес, така че синът му да бъде оневинен от тези изфабрикувани обвинения.
	Прокурор Портър неприязнено изсумтя и съдия Мартинес й хвърли недоволен поглед.
	— Нещо повече, господин съдия, обвинението не представи никакъв мотив за убийството на господин Динунцио от моя клиент. Такъв мотив няма, защото моят клиент никога не се е срещал и не е разговарял с господин Динунцио. Освен това обвинението не разполага с нито едно веществено доказателство за това, че моят клиент е извършил въпросното престъпление, например оръжието, с което е бил убит господин Динунцио. А полицията с разрешение на моя клиент направи изследвания за следи от барут и не откри никакви доказателства за това, че той изобщо е стрелял с огнестрелно оръжие.
	Прокурор Портър отвори уста да възрази, но съдия Мартинес вдигна ръка, за да я накара да замълчи.
	— Колкото до така наречените свидетели — продължи Слейд, — през последните три години в щата Ню Йорк имаше четири случая, в които хора, попаднали зад решетките в резултат от свидетелски показания в съда, са били освободени, след като ДНК тестовете са доказали тяхната невинност. Четири пъти, господин съдия. И както госпожа Портър несъмнено знае, няма по-несигурно доказателство от свидетелските показания. А и в този случай, както ще бъде демонстрирано по време на съдебния процес, полицията е манипулирала свидетелите. Било им е позволено да останат в бара, където е извършено убийството, в продължение на приблизително половин час, преди да бъдат разпитани, така че са разполагали с предостатъчно време да разговарят помежду си и да достигнат до някаква обща версия на събитията. Колкото до така наречената очна ставка, на която същите тези манипулирани свидетели идентифицираха моя клиент, щях да я определя като смехотворна, ако не представляваше толкова сериозен и тежък пример за некомпетентност от страна на органите на реда.
	В заключение, господин съдия, въпреки твърденията на госпожа Портър в обратния смисъл обвинението срещу моя клиент не притежава нужната тежест. Моят клиент няма никакво намерение да се укрива от правосъдието, неговото уважавано семейство няма никакво намерение да му оказва съдействие за бягство от закона и той е съгласен да предаде международния си паспорт, да носи джипиес устройство и да изпълни всички останали изисквания на закона, за да бъде осигурено неговото присъствие в юрисдикцията на този съд. И един последен аргумент, господин съдия. Обвинението срещу моя клиент е за непредумишлено убийство, но ако той наистина беше извършил това престъпление, по-адекватното обвинение срещу него щеше да бъде за убийство в състояние на афект — а както знаете, на обвинените за това престъпление изключително рядко се отказва възможността да излязат под гаранция. Всички знаем колко е натоварен графикът на съда, а не е справедливо моят клиент да бъде принуден да прекара месеци в ареста, преди да започне делото срещу него.
	Портър отново понечи да възрази нещо, но Мартинес вдигна ръка, за да им покаже, че вече е чул достатъчно, а после сведе очи, като че ли искаше да провери нещо в документите пред себе си. В действителност той четеше току-що получен на мобилния си телефон есемес — беше от жена му, която му напомняше да не закъснява, защото ще имат гости за вечеря.
	— Съдът определя гаранция от един милион долара — каза Мартинес.


	На излизане от съдебната зала Слейд спря да поговори с Хенри и Мириам.
	— Кога ще можем да се съберем, за да обсъдим защитата на Тоби? — попита веднага Хенри.
	— Не по-рано от няколко дни. Трябва да…
	— Ако имаш някакви по-важни приоритети от делото срещу Тоби, трябва да ми кажеш веднага, Дейвид.
	— Нямам по-важни приоритети, Хенри. Тоби е единственият ми приоритет. Но първо трябва да обсъдя случая с някого и може да се наложи да пътувам, за да се срещна с него.
	— С кого?
	— Няма да ти кажа, защото не мога. Но веднага след като разговарям с този човек, ще се срещнем. Обещавам ти.
	Той се обърна към Мириам Розентал.
	— Преди да се разделим, трябва да ви напомня още нещо, за да съм сигурен, че сте ме разбрали както трябва. При никакви обстоятелства не бива да разговаряте с никого за онова, което ви е разказал Тоби в нощта, когато беше арестуван.
	И двамата кимнаха — изражението на Хенри беше мрачно, а в очите на Мириам напираха сълзи.
	Слейд беше особено притеснен за майката и не й го спести.
	— Това наистина е важно, Мириам. Знам, че в момента изпитваш болка и сигурно ти се иска да поговориш с някого — с някоя приятелка, със сестра си, с равина си. Но не бива. В никакъв случай не бива да го правиш. Ако го направиш, ще съсипеш живота на Тоби.
	Не беше честно да го каже — все пак Тоби сам си беше съсипал живота, — но той искаше да бъде сигурен, че тя го е разбрала както трябва.
	— Разбираш ли, Мириам?
	Тя понечи да отговори, но започна да хлипа, така че Слейд се обърна към съпруга й.
	— Трябва да се погрижиш, Хенри.


>>	5

	Джъстин Портър натъпка документите по делото „Розентал“ в чантата си, която приличаше по-скоро на малките куфари за ръчен багаж, които се носят в самолетите — с дълга дръжка и колелца, защото тя винаги работеше по десетина дела едновременно и тичаше от една съдебна зала към следващата. Току-що беше затворила ципа, когато чу непознат глас:
	— Може ли да поговорим за момент?
	Тя вдигна поглед и видя широкоплещест мускулест мъж. Беше по-млад от нея и изглеждаше добре: с гъста тъмна коса, сини очи, прав нос и широка квадратна брадичка с трапчинка по средата. Беше с патерици, но тя не забеляза гипс на краката или нещо подобно. За какво ли бяха?
	— А вие сте? — попита го тя.
	— Казвам се Джо Демарко. Доминик Динунцио ми беше братовчед. Всъщност не точно братовчед, но нещо подобно.
	— Как така нещо подобно?
	— Майката на Доминик ми е кръстница. Винаги съм я наричал „леля Кони“. А Доминик й беше син, така че винаги съм го смятал за нещо като братовчед.
	О, мамка му, помисли си Джъстин. Вече беше разговаряла с Кони Динунцио — след като дамата й се беше обадила по телефона, за да я заплашва. Всеки човек с някакви познания за политиката в щата Ню Йорк беше наясно, че Динунцио е сериозен играч от Олбъни. Колкото до заплахата, точните думи на Кони бяха, че ако убиецът на нейния син получи нещо по-малко от максимална присъда строг затвор, тя ще направи всичко по силите си, за да уволнят Джъстин. При обичайни обстоятелства Джъстин нямаше да търпи това, но този път се беше овладяла, защото си даваше сметка, че разговаря с майка в траур. А сега при нея лично беше дошъл мъж, който беше нещо като братовчед на Доминик, и тя предполагаше, че причината за посещението му е същата: да й напомни да направи всичко по силите си, така че Тоби Розентал от заможното бяло семейство да не се измъкне през някаква вратичка в системата на правосъдието.
	— Вижте — сви рамене Джъстин. — Чакат ме в следващата съдебна зала. Съжалявам за братовчед ви и както вече казах на леля ви, ще се погрижа убиецът да отиде в затвора. Обвинението срещу него е силно и аз няма да го изпусна. Обещавам.
	— Радвам се да го чуя — отговори Демарко, — но трябва да знаете и още нещо. Аз представлявам Джон Махоуни.
	— Джон Махоуни? — повтори Портър. — Кой Джон Махоуни?
	— Онзи, който е лидер на малцинството в Камарата на представителите на САЩ. Махоуни е близък приятел на Кони Динунцио и аз исках да ви кажа, че…
	Джъстин започна да се ядосва — този тип беше дошъл специално да й съобщи, че неговият шеф, политик от тежка категория от Вашингтон, ще се занимава с нейния случай. Тя го прекъсна:
	— Как каза, че ти е името?
	— Демарко. Джо Демарко.
	Той изпълни малък цирков номер на патериците си, за да си извади портфейла и да й подаде визитната си картичка. На нея пишеше _Джоузеф Демарко_ и имаше телефонен номер с код 202 — Вашингтон, окръг Колумбия, — но нямаше нито професионална длъжност, нито нещо друго.
	Демарко продължи:
	— Опитвах се да ви кажа, че Джон Махоуни е човек с много сериозно влияние и изпитва дълбок и личен интерес към този случай. Така че просто исках да ви предложа да ми се обадите, ако имате нужда от нещо — каквото и да е. Става ли?
	— Ами благодаря — каза Джъстин. — Но можеш да предадеш на конгресмен Махоуни, че всичко е под контрол. А сега трябва да тръгвам.


	Демарко се обърна, за да излезе от съдебната зала, и закачи масата на защитата с едната патерица. Олюля се, но все пак не падна. Скапани патерици. Нямаше търпение да се отърве от тях, но дотогава имаше още няколко месеца.
	Той се зачуди колко добра беше тази Портър. Не беше успял да я проучи, преди да влезе в съдебната зала. Общо взето, беше успял само да провери името й в търсачката на телефона си, откъдето беше разбрал, че е прокурор вече повече от двайсет години. А тя изглеждаше над петдесет — по-възрастна от почти всички държавни обвинители в Ню Йорк, които познаваше — и това му изглеждаше проблематично. Да започнеш работа като прокурор, след като завършиш право, не е толкова лоша идея, но заплатата не е особено впечатляваща, особено в сравнение с жизнения стандарт в Ню Йорк, и повечето прокурори продължават кариерното си развитие на друго място, ако притежават някакви качества. От друга страна, при наличието на петима свидетели делото „Розентал“ изглеждаше елементарно, така че Портър сигурно щеше да се справи с лекота с него.
	Демарко й беше казал истината, че Махоуни изпитва дълбок и личен интерес към този случай, но в действителност не разбираше какви са отношенията между Махоуни и леля Кони. Знаеше само, че Кони го държи с нещо — което не беше особено изненадващо, като се имаше предвид характерът на Махоуни. Кони го познаваше още от ранните дни на кариерата му като конгресмен и когато Демарко започна да си търси работа, след като завърши право, и не можа да си намери нищо по специалността, тя се обади на Махоуни и го принуди да вземе Джо на работа. Когато той я попита защо Махоуни се е съгласил да го назначи, Кони просто му каза: „Миличък, аз съм го стиснала за големите топки. Той ще прави това, което му кажа“.
	След като вече беше работил за Махоуни в продължение на няколко години и го бе опознал по-добре, Демарко можеше да предположи, че неговият шеф е направил някаква мръсотия и Кони е разбрала за нея. Но каквото и да беше станало, тя наистина упражняваше власт над Махоуни, а Демарко й беше благодарен. Макар че колкото по-дълго работеше за него, толкова по-малко благодарен се чувстваше.
	Колкото до Доминик Динунцио, Демарко всъщност не го беше познавал толкова добре. Доминик беше с пет години по-голям от него и Демарко го беше виждал само когато Кони идваше на гости на майка му в Куинс от Олбъни, където живееше сега. Въпреки това Демарко винаги го беше харесвал и се чувстваше ужасно от факта, че е бил убит. Но най-вече му беше жал за Кони и за жената на Доминик, която беше виждал само няколко пъти, както и за трите им деца.
	Демарко излезе от съдебната зала, седна в коридора и се обади на Махоуни. Докладва му, че процесът срещу убиеца на Доминик би трябвало да върви гладко, като се има предвид какво беше чул на заседанието току-що. Освен това му съобщи, че все още не е насрочена дата за погребението, защото патологът не беше освободил тялото на Доминик.
	— Кажи на Кони… — започна Махоуни. — Не, няма значение.
	Демарко излезе от сградата на съда, предпазливо се спусна по стъпалата и се опита да махне на едно такси, за да го закара в апартамента на майка му в Куинс. Но не му беше лесно да маха с ръка, докато стиска патериците си. В действителност с патериците не му беше лесно да направи каквото и да било.
	Все още не можеше да повярва, но се беше сдобил с тях по време на игра на голф — спорт, който никой не би нарекъл „контактен“. Беше отишъл на едно отворено игрище в Арлингтън с намерението да потренира сам, защото всички, с които играеше обикновено, бяха на работа. В интерес на истината, той също трябваше да бъде на работа, но тъй като по това време Махоуни беше на посещение в своя избирателен район в Бостън, кой щеше да разбере, че се е чупил? Така или иначе, когато пристигна на игрището, го пуснаха да играе заедно с някакъв възрастен мъж, който също беше дошъл сам.
	Партньорът му, на шейсет и няколко, с бирено коремче и криви крака, не беше повече от сто шейсет и осем сантиметра на ръст. Първоначалната реакция на Демарко беше: „О, мамка му“. Самият той играеше сносно и не обичаше да си партнира с ужасни играчи — такива, на които се налага да изпълнят по десетина удара, за да вкарат топката в някоя дупка, до която се стига с пет, — защото играта се проточваше твърде дълго. А като се имаше предвид как изглеждаше този мъж и на колко години беше, Демарко предположи, че следващите осемнайсет дупки ще му се сторят доста дълги.
	И се оказа, че е бил прав — но не по тази причина.
	Беше оставил първия удар на възрастния мъж и той беше изпратил топката на не повече от 150 метра, като по този начин беше потвърдил опасенията на Демарко. Но освен това Демарко не пропусна да забележи, че ударът беше точен като стрела, така че топката се приземи точно по средата на феъруея, който водеше към следващата дупка. За сравнение, ударът на Демарко изпрати топката на около 240 метра разстояние, но освен това я накара да завие надясно, към високата трева.
	Следващият удар на противника му не закара топката достатъчно близо до дупката, но отново беше точен като ракета с лазерно насочване. Вторият удар на Демарко накара топката да прелети над дупката. С третия си удар старецът приближи топката на един метър от дупката и я вкара от първия път, като изпревари Демарко. А след това продължи по същия начин в продължение на шестнайсет шибани дупки. Дъртакът направо разказа играта на Демарко.
	На седемнайсетата дупка топката на Демарко попадна в един пясъчник, който беше дълбок като мина за въглища. Добре де, може би не чак толкова, но беше много дълбок. Вече ядосан от факта, че губи играта, и двойно повече ядосан, че топката му е попаднала в пясъчника, Демарко скочи в него — може би от един метър височина — и не се приземи както трябва. Глезенът му се изкълчи, той залитна и се блъсна в ръба, а хълбокът му се удари в едно подпряно там гребло. В този момент кракът му беше пронизан от такава болка, все едно го бяха простреляли с мускет.
	Но това не беше краят на унижението. Когато се опита да се изправи, той не успя, така че се наложи да повикат линейка. В болницата го уведомиха, че има пукнатина с дебелината на косъм в една кост, която се казваше ацетабулум. Лекарят му каза, че подобна контузия се среща изключително рядко, при това само при пострадали от автомобилни катастрофи или много възрастни хора с крехки кости. Нямаше как да му сложат гипс на хълбока, така че единственото възможно лечение беше изобщо да не натоварва този крак в продължение на няколко месеца, докато костта не зарасне от само себе си. Затова бяха и патериците.
	Единствената хубава новина в цялата история беше фактът, че контузията на крака беше достатъчно добро извинение, за да се измъкне от една задача, която Махоуни искаше да му възложи. Махоуни искаше той да замине за Бостън, за да му помогне в предизборната кампания — което в действителност означаваше да обикаля от място на място и да натиска разни хора, които дължаха услуги на Махоуни, да направят дарения. Но той обясни, че лекарят му е наредил да си почива колкото се може повече, а патериците са само колкото да отиде до тоалетната и до микровълновата, за да си претопли вечерята, защото в противен случай… Ами кой знае каква медицинска ужасия можеше да го сполети. Например можеше да получи инфекция и да се наложи да му ампутират крака. Махоуни, тъй като си беше Махоуни, не прояви никакво съчувствие, но все пак се отказа, когато Демарко започна да хленчи твърде настоятелно.
	Но когато Махоуни му каза, че са убили Доминик, той дори не се опита да се измъкне от тази задача. Дължеше твърде много на Кони.


>>	6

	Дейвид Слейд беше спестил на Хенри Розентал информацията, че човекът, с когото трябваше да разговаря, беше фокусник.
	Преди две години Слейд беше отишъл на една адвокатска конференция в Аспен. С други думи, беше отишъл да кара ски по начин, който му позволяваше да ползва данъчни облекчения, но основната причина беше, че там щеше да бъде и най-добрият му приятел Скот Баркли.
	Дейвид Слейд и Скот Баркли бяха завършили право в щатския университет на Вирджиния. Като студенти бяха съквартиранти, излизаха да се напиват заедно и ходеха на пролетни ваканции във Флорида заедно. След дипломирането пътищата им се разделиха — Слейд се върна в Ню Йорк, а Баркли в Сан Диего. Но точно както и Дейвид Слейд, Скот Баркли се специализира в защитата на престъпници — почти без изключение съвършено виновни за престъпленията, в които ги обвиняваха. От завършването им бяха минали двайсет години, но те поддържаха връзка помежду си и често се чуваха по телефона. Изпращаха си шеговити съобщения по електронната поща. Жените им също се разбираха и семействата им три пъти бяха ходили заедно на почивка.
	Последния път се бяха видели в Аспен и в интерес на истината, Слейд беше останал малко раздразнен от срещата им. Не знаеше колко точно изкарва Скот, но ако се съдеше по къщата му в Калифорния и начина му на живот, Слейд можеше да предположи, че доходите им са приблизително еднакви. Но цената на живота в Манхатън беше толкова висока, че Слейд не можеше да си позволи да си купи недвижим имот в Аспен. Докато Скот беше посветил част от времето си там в огледи на вили на цена от един до два милиона долара. (Трябва да се отбележи, че на тази цена в Аспен не можеш да се сдобиеш с кой знае каква вила.)
	В добавка към търсенето на вила Скот няколко пъти беше споменал — и в действителност не беше спрял да се фука — как бил направил истински удар с един клиент, като спечелил практически невъзможно за спечелване дело. Скот дори твърдеше, че някакъв прокурор в Сан Диего е изгубил работата си точно заради начина, по който самият Скот му беше измъкнал победата в последния момент.
	Въпреки че не спираше да се хвали с това дело и с хонорара си за него, който щеше да му позволи да направи първата вноска за бъдещата си вила в Аспен, Скот не искаше да спомене никакви подробности. Последната вечер там двамата страшно се напиха и Скот най-сетне разказа какво е станало, но дори тогава не сподели всичко.
	Делото било срещу жена на петдесет и няколко години — наследница на голямо състояние, която била арестувана за убийството на съпруга си, красив младеж на трийсет и няколко. Съпругът играел тенис на почти професионално ниво и мерел сили с най-запалените яхтсмени и играчи на голф, но никога не бил работил нещо сериозно. Всички смятали, че е, общо взето, жиголо, който се оженил за невзрачната женица единствено заради нейните няколкостотин милиона долара.
	В нощта на убийството богаташката и жиголото вечеряли в местния клуб и между тях се разразил ужасен скандал. Двама души в ресторанта чули дамата да обвинява съпруга си, че й изневерява с някаква сервитьорка от Ла Хоя. Освен това я чули да го заплашва, че ще го убие. След това тя изхвърчала от ресторанта, като изоставила младия си съпруг, и той се видял принуден да извика такси, за да се прибере у дома.
	В единайсет часа същата вечер наследницата се обадила в полицията, разтърсвана от истерични ридания, и съобщила, че в дома й е влязъл крадец, който е застрелял нейния съпруг. Твърдяла, че не си е била у дома по време на убийството. Все пак признала, че се е скарала със съпруга си на вечеря, а след това обикаляла наоколо със симпатичния си мерцедес кабриолет, за да си проясни мислите. Полицията открила счупено стъкло на входната врата, което обяснявало как е влязъл неизвестният крадец-убиец, но от къщата не било откраднато нищо. Наследницата предположила, че нейният съпруг се е изправил срещу крадеца, а крадецът го застрелял и след това избягал от местопрестъплението.
	Полицията от самото начало предположила, че жената лъже. Накарали я да им разкаже какво е правила цялата вечер и тя им казала в колко часа е пристигнала в клуба, в колко си е тръгнала и в колко се е прибрала у дома. Не, не била спирала на бензиностанция. Не, не била видяла никой познат. Нямало никакъв начин да докаже, че наистина е прекарала два часа в безцелно шофиране из околността. Но от друга страна, полицията нямала никакъв начин да докаже _обратното_. За съжаление — поне на полицията, — дамата нямала домашна помощница, която да живее у тях през цялото време, така че евентуално да оспори нейните твърдения. Домашната й помощница-готвачка пристигала всяка сутрин в шест часа, за да приготви закуската, и се прибирала в Тихуана в седем часа всяка вечер.
	Когато полицаите я попитали дали е съгласна да й направят изследвания за следи от барут и поискали разрешение да претърсят къщата й, тя започнала да крещи от негодувание, възмутена от мисълта, че според тях е възможно човек като нея да ги излъже, какво остава да убие съпруга си. А после се обадила на своя адвокат — който до този момент се занимавал основно с управлението на нейните финанси — и той на свой ред се обадил на Скот Баркли.
	В крайна сметка на наследницата все пак било направено изследване за следи от барут, но резултатите били отрицателни. Криминалистът, който провел изследването, отбелязал, че ръцете и китките на жената са стряскащо зачервени, все едно ги е търкала с телена четка. На нейно име нямало регистрирано огнестрелно оръжие; претърсването продължило няколко дни, но не били открити нито пистолет, нито дрехи със следи от кръв.
	От друга страна, богаташката притежавала голямо имение с многобройни допълнителни постройки — бараки за инструменти, беседка, гараж за четири автомобила, парник за орхидеите — и освен това, още по-важно, никак не била глупава. Полицаите били наясно, че в границите на нейния имот има многобройни места, на които можела хитроумно да е скрила оръжието, но така и не го открили. Съвестните полицаи все пак намерили двама свидетели в местния клуб — един сервитьор и една друга гостенка на ресторанта, — които били чули жената да обвинява съпруга си в изневяра и да заплашва да го убие.
	Към този момент адвокат Скот Баркли се чувствал доста уверен в успеха си. Обвинението не разполагало с оръжието, с което било извършено убийството, нито с доказателство, че неговата клиентка е била у дома си по времето на убийството, така че не изглеждало особено вероятно да я осъдят. И какво толкова, ако двама свидетели са чули как тя се кара със съпруга си? Съпрузите се карат, а колкото до заплахата, че ще го убие… Е, това е било просто преувеличение.
	Но след това увереността на Скот Баркли, че ще спаси клиентката си да не влезе в затвора, изведнъж спаднала до нулата.
	Дамата пребивавала в своя дом в Сан Диего горе-долу през половината от времето си. През останалата половина пътувала в Европа, до Хаваите или където си поиска. Но дори не подозирала, че когато я няма, синът на съседите се обажда на приятелката си, също тийнейджърка, и двамата се промъкват тайно в нейното имение, за да се къпят голи в басейна. В нощта на убийството на съпруга й момчето дошло да провери дали тя си е вкъщи с идеята да се обади на приятелката си, ако я няма. И точно в девет часа и четирийсет и две минути вечерта видяло как старата дама излиза от къщата си, като носи нещо в бял найлонов чувал за боклук. Момчето знаело точния час, защото веднага след това се обадило на приятелката си, за да й каже, че тази вечер няма да има голо къпане в басейна, бейби, и часът на обаждането бил записан в паметта на мобилния му телефон. Когато майката на момчето прочела във вестника, че богаташката твърди как е обикаляла на разходка с колата в нощта, в която е бил убит нейният съпруг, момчето казало: „Нищо подобно, мамо. Аз я видях“. И мама, която ненавиждала своята съседка, се обадила в полицията.
	По този начин дамата била уличена в лъжа, заради която се отива право в затвора — защото вече била дала показания, че е обикаляла с кабриолета си от девет до единайсет часа вечерта. И полицията разполагала с двама свидетели, които осигурявали мотив за престъплението — а именно изневярата на палавия съпруг със сервитьорката, — и трети свидетел, който можел да потвърди, че жената си е била у дома по времето на убийството.
	— Господи — каза Слейд на Скот в онази пиянска вечер в Аспен. — И как успя да я измъкнеш?
	— С помощта на един фокусник и неговата прекрасна асистентка — отвърна Скот.
	— Какво значи това, по дяволите? — попита Слейд.
	— Съжалявам, братче, но не мога дати кажа нищо повече. Но ако някога ти потрябва фокусник, обади ми се.


	След като се прибра от Аспен, Дейвид Слейд си направи труда да проучи случая и откри, че наистина беше имало някакъв фокус.
	Сервитьорът, който беше чул как наследницата обвинява съпруга си в изневяра и заплашва да го убие, беше мексиканец. Преди да дойде времето за процеса, той беше преминал границата и никога повече не се беше появил. Слейд си помисли, че подобно щастливо съвпадение не е чак толкова изненадващо.
	Втората свидетелка беше член на клуба и в онази съдбоносна вечер беше седяла на съседната маса. Преди процеса жената не се беше отклонила и на йота от показанията си за това, което била казала богатата й приятелка. Но след това, по време на самия процес, изведнъж беше развила амнезия. Свидетелката беше заявила пред съда, че не си спомня подсъдимата да е казвала нещо за убийство на съпруга си. В ресторанта било много шумно. Да, може би наистина е чула някакъв разговор за някаква жена в Ла Хоя, но със сигурност не може да го постави в определен контекст. Вестниците от Сан Диего бяха цитирали думите на разярения прокурор, който беше изкрещял пред целия съд: „Ти подиграваш ли се?“.
	Яростта на прокурора беше напълно оправдана. Най-важният свидетел на обвинението беше младият поклонник на голото къпане. Младежът беше единственият, който можеше да потвърди, че наследницата е излъгала за мястото, на което е била в нощта на убийството на своя съпруг. А ако не го беше убила тя, защо да лъже? Но точно както и мексиканският сервитьор, тийнейджърът беше изчезнал, преди да дойде време за процеса. Майката на момчето беше изпаднала в паника, обзета от непоколебимото убеждение, че коварната богаташка е платила на някой злодей, за да екзекутира нейното немирно синче.
	Един месец след оправдателната присъда — слава богу, че законът не позволява едно и също лице да бъде обвинявано два пъти за едно и също престъпление, — любителят на голото къпане се беше прибрал у дома със слънчев загар, отпочинал и видимо задоволен в сексуално отношение. През последния месец беше изпитал най-страхотното си преживяване. Беше пътувал до Тайланд с една зашеметяваща млада жена на двайсет и пет години, която беше работила като компаньонка, преди да се влюби до полуда в пъпчивия младеж. Нямаше никакви признаци, че момчето и неговата приятелка проститутка бяха напуснали границите на Съединените щати с помощта на валидни международни паспорти, а когато ченгетата се бяха опитали да накарат момчето да им разкаже кой е финансирал това пътешествие до райските плажове, то — по съвет на адвоката си — беше отказало да им отговори.
	Беше съвсем очевидно какво се е случило. Или поне за Дейвид Слейд беше така. Някой беше платил на една страхотна проститутка да съблазни зажаднелия за ласки младеж, като му предложи следния избор: да свидетелства в съда или да пътува по света и да открие за себе си всяка поза от „Кама Сутра“. Слейд предполагаше, че сигурно имаше и млади мъже, които щяха да откажат да го направят, но се съмняваше, че самият той би бил един от тях. Другата мисъл, която му хрумна, беше как щеше да излезе много по-евтино да застрелят това момче в тила и да го заровят в плитък гроб, вместо да плащат за въпросната ваканция. И не можеше да спре да си задава въпроса какво щеше да стане с него, ако беше отказало предложението на проститутката.


	След като срещу Тоби беше предявено обвинение в съда, Слейд се обади на Скот Баркли в Сан Диего. В продължение на пет минути си поговориха какво правят, как са жената и децата, а след това Слейд премина на въпроса.
	— Скот, когато се видяхме в Аспен преди няколко години, ти ми каза да ти се обадя, ако ми потрябва фокусник. Е, сега ми трябва.
	Това твърдение беше посрещнато с мълчание.
	— Скот — каза Слейд.
	— Онази вечер бях доста пиян, Дейвид, и не биваше да ти казвам нищо.
	— Скот — повтори Слейд.
	Тази единствена дума трябваше да напомни на Скот за дружбата им, която продължаваше вече четвърт век.
	— Добре, но това не е въпрос, който съм готов да обсъждам по телефона — отговори най-сетне Скот.
	— Можеш да ми пишеш на електронната поща — предложи Слейд.
	Преди Скот да успее да отговори нещо на това, Слейд каза:
	— Шегувах се, Скот. Стегни се. Ще се видим утре.
	На следващия ден Слейд хвана полет до Сан Диего и заведе своя добър приятел на вечеря в „Мортънс“. Слейд изчака, докато не приключиха с вечерята, която включваше две бутилки вино и филе миньон на стойност петстотин долара. Едва когато им поднесоха бренди, той каза:
	— Е, Скот, разкажи ми за фокусника.
	— В Минеаполис има един адвокат, който се казва Джон Бронсън — започна Скот. — Познавам Джон почти толкова отдавна, колкото и теб. В продължение на няколко години работеше в Сан Диего, преди да се премести в Минесота. Той беше прочел за моето дело — всички жълти вестници пишеха за него — и ми предложи да го посетя, за да поговорим. Каза, че познавал някакви хора, които могат да ми помогнат, но не искаше да обяснява нищо повече по телефона. И така, аз хванах полет до Минеаполис.
	Джон ми разказа, че е имал дело, подобно на моето. Не искаше да влиза в подробности, но ми обясни, че обвинението разчитало на свидетелски показания и той използвал услугите на един екип, за който е научил от друг адвокат, за да обърне играта.
	— „Да обърне играта“? — повтори Слейд.
	— Точно така се изрази. Джон ми каза, че този екип поема поръчки единствено в случаи, когато клиентът разполага с много пари, а обвинението се основава най-вече на свидетелски показания вместо на веществени доказателства като балистичен анализ или изследване на ДНК. Таксата им за клиента на Джон била два милиона.
	— Еха! — възкликна Слейд.
	— Да, еха — потвърди Скот. — Може ли да си ги позволи твоят клиент?
	— Не, но татко му може. Значи, след като си говорил с Бронсън, ти си платил на този екип, за да ти помогне за твоето дело и всичките свидетели, с които си имал работа.
	— Няма да говоря повече за моето дело — отговори Скот. — Нито дума. Но ако искаш да се консултираш с тези хора, трябва да се обадиш на един адвокат от Сан Антонио, който се казва Джордж Чавес.
	— Чавес — повтори Слейд.
	— Да. Кажи му, че искаш да наемеш изключителен съдебен консултант. Използвай точно тези думи: „изключителен съдебен консултант“. Той ще те попита кой ти го е препоръчал, а ти можеш да му кажеш моето име — точно както аз му казах името на Джон Бронсън. Тези хора очевидно работят само с препоръки. Чавес ще те попита какъв е случаят, така че те да могат да си направят проучване и да вземат решение дали искат да се занимават с него. След това може да ти се обадят, а може и да не го направят. — Скот довърши коняка си и добави: — Дейвид, аз те обичам като роден брат и това е единствената причина да ти помогна. И за разлика от Джон Бронсън няма да те таксувам за препоръката. Но трябва да си наясно, братче — ако някога кажеш на някого, че сме водили този разговор, аз ще го отрека, а след това ще посветя остатъка от живота си, за да открия начин да те съсипя.


>>	7

	На следващия ден Дейвид Слейд се върна в Ню Йорк и помоли Хенри Розентал да дойде в офиса му в пет часа следобед. Предупреди го да не води сина си или жена си, защото не е в техен интерес да чуят онова, което трябва да обсъдят двамата. Не му каза, че няма доверие на Тоби или Мириам, нито че не му се слушат истерични реакции, но това бяха още две причини да поиска да се срещнат насаме.
	Хенри пристигна точно в пет и секретарката на Слейд, която беше на петдесет и няколко, го въведе в кабинета. Слейд си даваше достатъчно ясна сметка за собствената си природа, за да знае, че наемането на привлекателна млада секретарка няма да се отрази добре на брака му. В този момент Слейд нямаше как да знае, че в крайна сметка всичко ще се разпадне именно благодарение на една секретарка на средна възраст.
	Слейд попита Хенри дали иска нещо за пиене.
	— Не знам за теб, но аз имам нужда от едно питие — каза той.
	Освен това едва се сдържа да не добави: „А когато приключим с разговора, ти също ще имаш нужда“.
	Хенри прие да изпие един скоч и Слейд наля по един макалън.
	— Добре се справи на първото заседание на съда — каза Хенри. — Бях ужасен от мисълта, че няма да пуснат Тоби под гаранция. Вярно ли е онова, което каза за неадекватната очна ставка и манипулираните свидетелски показания?
	— За очната ставка беше вярно. Но всъщност нямам представа дали наистина са разрешили на свидетелите да разговарят помежду си, преди да дадат показания на полицията. Така или иначе, това няма значение.
	— Няма значение? — повтори Хенри.
	— Така както стоят нещата в момента, Хенри, твоят син ще влезе в затвора. Ще го осъдят за убийство в състояние на афект вместо за непредумишлено убийство и ще прекара поне седем години зад решетките. И това, за съжаление, е най-оптимистичният сценарий. Обвинението разполага с четирима надеждни свидетели, които са видели Тоби да застрелва Динунцио, и с още един свидетел, който го е видял да излиза тичешком от бара с револвер в ръка.
	Раменете на Хенри увиснаха, сякаш някой му беше изпуснал въздуха.
	— Разбирам — каза той. — Тогава за какво искаше да говорим? Дали Тоби да се признае за виновен и да приеме споразумението, което предлага обвинението? Или ми се обади, за да обсъдим твоя хонорар, за който все още не е ставало дума?
	— Не, Хенри, не ти се обадих да дойдеш, за да обсъждаме хонорара ми; вярвам, че ще ми го платиш, когато ти изпратя сметката. Но след като повдигна този въпрос, хонорарът ми за работата по едно толкова предначертано дело сигурно няма да бъде повече от сто.
	Имаше предвид _сто хиляди_ и Хенри го разбра. Слейд продължи:
	— Все пак няма какво толкова да направя, освен да настоявам обвинението да бъде смекчено от непредумишлено убийство на убийство в състояние на афект и след това да се постарая присъдата срещу Тоби да не бъде скандално тежка. Ако го осъдят на шест или седем години в затвора с разрешение да кандидатства за освобождаване под гаранция след четири-пет, аз ще смятам, че съм си свършил блестящо работата по отношение на защитата на твоя син. Единият проблем с присъдата ще бъде свързан с това, че съдът ще бъде склонен недвусмислено да демонстрира, че се отнася със същата строгост към сина на едно заможно бяло семейство, както към бедните младежи от малцинствата. Другият проблем е, че Доминик Динунцио е имал три деца. Най-голямото е на петнайсет години, а най-малкото на осем. Съдът няма да бъде благосклонен.
	— Господи — каза Хенри. — Можеш ли да си представиш какво ще стане с Тоби, ако му се наложи да прекара седем години с онези зверове в някой държавен затвор?
	— Да, Хенри, за съжаление, мога да си представя.
	Слейд за момент се притесни, че Хенри Розентал ще се разплаче. Но той не го направи.
	— Значи искаш да кажеш, че в действителност няма какво да се направи за моето момче — каза той. И войнствено добави: — В такъв случай може би трябва да се обърна към друг адвокат.
	— Не, Хенри, не искам да кажа това. Поне засега. Защото все пак има една възможна защита, която мога да организирам. Тя ще включва да отидем на съд и да не приемем предложението за споразумение и ще бъде рискована. Но ако постигна успех, Тоби няма да бъде осъден за това престъпление.
	— Каква е тази защита? Не разбирам.
	— Стратегията ми ще се основава на твърдението, че не Тоби е застрелял Доминик Динунцио. Тоби е бил в бара, за това няма спор. Не само заради показанията на свидетелите, които са го видели там, но и заради вещественото доказателство — пръстовите му отпечатъци по чашата. Но онова, което свидетелите са видели _в действителност_, е било как Тоби излиза от бара, а веднага след него в бара влиза друг мъж, който наистина много прилича на Тоби, и именно той застрелва господин Динунцио.
	— Шегуваш ли се? — попита го Хенри.
	— Не, Хенри, не се шегувам. Може би Динунцио е имал някой клиент, който е извършил финансова измама и е решил да му затвори устата. Може би този счетоводител от италиански произход е работил за мафията. Кой знае? Работата е там, че Тоби не е познавал Динунцио и следователно не е имал нито една причина да го застреля. Единственото логично обяснение е, че някой друг е застрелял Динунцио — някой, който наистина е имал мотив да го направи.
	— Да, но свидетелите…
	— Да, Хенри, точно там е проблемът. Свидетелите. Ако имаше само един свидетел и този свидетел не беше надежден — например възрастна дама със слабо зрение или барман, който пие на работа… Но те са петима. Петима свидетели представляват много завързан проблем.
	— Не разбирам. За какво говориш, Дейвид?
	— Нека да ти налея още едно, преди да продължим.
	Розентал изглеждаше разбираемо объркан, но Слейд не обърна внимание на реакцията му, а му наля още един скоч.
	— Следващото нещо, което ще ти кажа, Хенри, трябва да бъде възприемано единствено в хипотетичен смисъл. Ако не говоря хипотетично, и двамата можем да бъдем обвинени в съучастие за организиране на престъпление. Или нещо още по-лошо.
	— Съучастие?
	— Да, Хенри, съучастие. Трябва да вземеш решение дали искаш да продължа или не.
	— Да, искам да продължиш! Той е единственият ми син. Така че престани с тази… прелюдия. Изплюй камъчето!
	— Добре, стига да ме разбираш съвсем ясно. — Слейд помълча, преди да продължи: — Хипотетично казано, ако е възможно да се наеме един екип, който може да направи така, че всички тези хора или някои от тях да не свидетелстват в съда срещу Тоби, би ли се съгласил да се възползваш от услугите му?
	— Разбира се — отговори незабавно Хенри.
	— Не, Хенри, няма да ти позволя да го направиш. Няма да ти позволя да се съгласиш, без да се замислиш както трябва за това, което ти казах току-що. Вече не говорим за Тоби. Вече говорим за теб и мен. Ако продължим по този път, и двамата с теб хипотетично можем да се озовем в затвора.
	— Когато казваш, че този екип може да направи така, че тези хора да не свидетелстват в съда, ти искаш да кажеш…
	— Казвам само това, което току-що казах, Хенри. Но ти си помисли. Съществуват много различни причини, поради които един свидетел може да не се яви в съда. Може просто да размисли и да реши, че първоначалните му показания не отговарят на истината. Може да не се яви в съда по някаква друга причина, която няма нищо общо с делото. Например някой свидетел може да избяга от страната заради престъпление, което е извършил, и по този начин да не може да даде показания. Няма да кажа нищо повече. Ако продължим по този път, аз няма да упражнявам никакъв контрол върху конкретните действия, които ще предприеме въпросният екип, за да помогне на Тоби.
	Хенри кимна. Разбираше всичко. Все пак Хенри Розентал не би се сдобил със значително богатство, ако беше глупак.
	— Има и още нещо, което трябва да разбереш, Хенри. Тази защита изисква значителни разходи — много, много повече от сто хиляди.
	— Колко?
	— Не знам със сигурност, но ще струва поне три милиона. Казаха ми, че този екип е таксувал друг клиент с два милиона долара, но човекът е бил оправдан в съда. Знам със сигурност, че собственият ми хонорар ще се вдигне на един милион.
	Хенри повдигна едната си вежда, за да демонстрира колко е шокиран.
	— Хенри, има две причини да поискам такава сума: а) защото поемам съществен риск за себе си; и б) защото в такъв случай ще ми се наложи да се потрудя значително по-усърдно, за да осигуря оправдателна присъда за Тоби.
	Първата ми задача ще бъде да отложа възможно най-дълго делото. Ако имам възможност да забавя началото с една или две години, ще го направя, защото за една или две години могат да се случат много неща; например една от свидетелките е на осемдесет и шест години, така че може да умре, преди процесът да започне. Друга причина за отлагане ще бъде, че ще трябва да осигуря на този екип достатъчно време, за да си свърши работата.
	Освен да отлагам, ще имам и още една задача: да осигуря алтернативен заподозрян за убийството на Доминик Динунцио. Ще ми се наложи да разкъсам целия живот на Динунцио на парчета, за да докажа, че той е имал врагове и един от тези врагове го е убил.
	И на последно място, ще трябва да убедя този екип да се заеме със задачата, което съвсем не е сигурно. Те не поемат всички дела, които им се предлагат, и хонорарът за услугите им е толкова висок, че могат да си позволят да отказват предложения, които не им допадат. Затова, преди да продължим нататък, трябва да ми кажеш дали наистина искаш да се заемем с това и дали си съгласен да платиш толкова, колкото ти поискат.
	Хенри не се поколеба да отговори:
	— Да, съгласен съм. Тоби е разглезено лайно, напил се е и е убил човек, но аз няма да позволя да го измъчват в затвора в продължение на няколко години.
	— Това е всичко, което ми трябваше — отговори Слейд.


	На следващата сутрин Дейвид Слейд се обади в адвокатската кантора на Джордж Чавес в Сан Антонио, щата Тексас. Слейд каза на Чавес, че има нужда от „изключителен съдебен консултант“ за съдействие по делото „Тобайъс Розентал срещу щата Ню Йорк“. Каза му, че го е препоръчал Скот Баркли. Чавес отговори, че ще предаде това съобщение и ако никой не се обади на Слейд до няколко седмици, Слейд може да приеме, че хората, представлявани от Чавес, не са приели неговото предложение.
	— Няколко седмици? — повтори Слейд.
	Чавес вече беше затворил.


>>	8

	Погребението на Доминик беше през втората седмица на април в църквата „Светото семейство“ в Куинс, а тялото му беше положено в земята в гробището „Маунт Сейнт Мери“.
	Беше един от онези дни, в които човек се чувства щастлив от факта, че е жив: температурата беше около двайсет и четири градуса, в лазурното небе нямаше нито едно облаче, пролетните цветя бяха навсякъде. Беше ден, в който човек да отиде на игрището, да се разходи в Сентрал Парк, да си организира пикник — да направи каквото и да е, вместо да гледа как погребват един човек, докато майка му, жена му и децата му плачат за него.
	На погребението имаше много гости. В църквата сигурно имаше повече от двеста души и Демарко подозираше, че много от поканените бяха приятели и колеги на Кони от Олбъни. Въпреки напредналата си възраст Кони продължаваше да играе сериозна политическа роля в столицата на щата и тези хора искаха да демонстрират подкрепата си в този труден момент.
	След погребението в църквата имаше помен; майката на Демарко отговаряше за организацията. Кони седна на един стол в дъното, където приемаше съболезнованията на присъстващите, макар всички да си даваха съвсем ясна сметка, че няма думи, с които да я утешат. Кони беше с черна рокля до средата на прасците и черна шапчица с воал. Демарко знаеше, че тя беше на възрастта на майка му, но изглеждаше с цяло десетилетие по-стара. Освен това беше по-пълна от последния път, когато я беше виждал, глезените й бяха отекли, а под очите й се бяха образували кръгове с цвят на кафе от недоспиване. Демарко беше виждал снимки на Кони Динунцио, която го държеше в деня на кръщенето му. Онази красива млада жена беше изчезнала, преобразена от възрастта и скръбта.
	Съпругата на Доминик беше пълна симпатична жена с тъмна коса, а трите им деца — все момчета — също бяха пълнички. Напомняха на Демарко за Доминик като малък. Не го беше познавал толкова добре, но не се съмняваше, че е бил добър баща, а синовете му го бяха обичали. Тоби Розентал беше съсипал живота на всички тях.
	Демарко изчака опашката от хора пред Кони да се стопи, преди да я доближи. Хвана я за едната ръка и каза:
	— Лельо Кони…
	— Не искам да чувам това, Джо. Искам двамата с Джон просто да се погрижите онзи копелдак да си плати за това, което е направил.


	Тази вечер Демарко заведе майка си в един италиански ресторант в Куинс, в който винаги бяха ходили с баща му.
	Когато се беше омъжила, Морийн Демарко беше красиво жизнерадостно момиче, но с възрастта беше станала сурова и огорчена, а в очите й винаги се четеше тъга — което беше донякъде разбираемо. Беше се влюбила в мъж, който беше станал убиец на мафията, и беше прекарала половината си живот в тревоги, че могат да го арестуват или да го убият. А после, когато наистина го бяха убили, така и не беше преодоляла смъртта му и не се беше омъжила повторно.
	— Кони се тревожи, че убиецът на Доминик ще се измъкне, защото баща му е толкова богат — каза тя. — Мислиш ли, че ще стане така, Джо?
	— Не. Успехът на прокурора е в кърпа вързан. Освен това тя е наясно, че Махоуни ще съсипе кариерата й, ако му позволи да се измъкне.
	— Е, ще видим — отговори майка му, която неизменно беше песимистично настроена.
	— Има едно нещо, което ми е любопитно, мамо — каза Демарко. — Имаш ли някаква представа с какво Кони държи Махоуни? Не се съмнявам, че тя го държи с нещо; ако не беше така, той нямаше да ме вземе на работа.
	Майка му го изгледа продължително, после каза:
	— Не. Знам само, че го познава от едно време, когато е работила във Вашингтон.
	Добрата му стара майка го лъжеше. Двете с Кони бяха приятелки от цяла вечност и Демарко разбра по колебанието на майка си, че тя знае истината. Но освен това той знаеше още нещо: на света нямаше по-лоялен човек от нея, който да може да пази тайна по-добре. Точно както се беше случило с всички тайни за неговия баща, които беше запазила за себе си.


>	Втора част

>>	9

	_Петнайсет години по-рано_
	_Калхун Фолс, Южна Каролина, май 2001 г._
	Ела Сю Филдман беше на осемнайсет години в деня, когато се погледна в огледалото и реши да промени живота си.
	Ела разбираше, че никога не бе имала шанс. Родителите й, Боб и Шърли, бяха напълно лишени от амбиции; не бяха завършили гимназия, не четяха нищо, дори вестници, и гледаха само безмозъчни предавания по телевизията. Боб беше чистач в старчески дом; беше постъпил на работа там на седемнайсетгодишна възраст и продължаваше да работи на същото място двайсет и две години по-късно. Майка й работеше спорадично, обикновено като сервитьорка. Най-често я уволняваха от поредното място, защото Шърли рядко идваше навреме на работа, а когато все пак беше там, се движеше толкова бавно, че въздухът около нея оставаше почти неподвижен.
	След работа Шърли приготвяше поредната жалка вечеря, а след това двамата започваха да пият бира и да гледат телевизия, седнали един до друг на канапето, което не беше чистено с прахосмукачка от деня, в който Шърли го беше купила от магазин за мебели втора ръка. Ако нещо в къщата се повредеше, то си оставаше повредено в продължение на цели седмици, преди Боб да реши да го поправи — и в повечето случаи той не успяваше. Колкото до Шърли, тя не се занимаваше с ремонти на дома, не отглеждаше нищо в градината и нямаше хобита. Ела беше убедена, че ако не съществуваше чудото, наречено телевизия, нейната майка просто щеше да седи на канапето и да гледа в стената.
	Ако родителите й можеха да бъдат описани с една-единствена дума, тя щеше да бъде „апатични“. Бяха апатични по отношение на работата си, на дома си и на света, в който живееха. Отнасяха се с апатия и към единственото си дете. Когато се замисляше за това, Ела се учудваше, че изобщо е оцеляла като бебе: не можеше да си представи как нейната майка се мобилизира достатъчно, за да й сменя памперсите и да я храни.
	Ела беше ужасно слаба ученичка и основната причина за това беше фактът, че не се беше научила да чете почти до седмата си година. Повечето й съученици се бяха научили да четат в детската градина. По-късно тя щеше да разбере, че всички деца, родителите на които не им бяха чели като малки — и в действителност почти не им бяха говорили, — през целия си живот се затрудняват с четенето и овладяването на нови думи. Колкото до математиката, за нея изобщо не можеше да става дума. Ела си нямаше никого, към когото да се обърне, за да й обясни тайнството на делението с остатък.
	Но Ела не беше наследила апатията на родителите си. От ранна възраст — още от шестгодишна — тя се чувстваше _неудобно_. От оценките си и от начина, по който беше облечена и по който говореше. Затова се стараеше — _наистина_ се стараеше — да настигне останалите деца. Освен това Ела имаше и състезателен дух — още една черта, която не беше наследила от мама и татко — и макар че почти никога не печелеше, поне се опитваше.
	Животът на Ела се промени, когато стана на четиринайсет години — горе-долу по времето, когато гърдите и хълбоците й започнаха да се забелязват, — защото все пак имаше една област, в която можеше да мери сили със съученичките си: външния вид. Ела беше красиво момиче. С годините нейната майка беше надебеляла, но и преди това не изглеждаше повече от приемливо, а колкото до баща й, той беше откровено невзрачен. Но Ела — с нейната руса коса, сини като метличина очи и съвършено тяло с дълги крака и стегнати гърди… Може да се каже, че не й трябваше много време, за да си даде сметка колко силно я желаят момчетата, и за известно време тя откликваше на желанията им.
	Другото предимство на Ела в добавка към красотата й беше едно качество, което рядко се среща у толкова млади хора — _обективността_. Не знаеше как е станала такава, но притежаваше способността да се поглежда отстрани с безмилостна яснота и трезво да оценява видяното. И точно това направи в деня, когато завърши гимназия.
	В деня на дипломирането, на което нито един от двамата й родители не си беше направил труда да присъства, тя внимателно огледа всичките си съученички. Повечето от тях щяха да продължат образованието си, дори и в държавен университет. Щяха да станат учителки или медицински сестри, а може би дори лекари или адвокати. Тези момичета просто _сияеха_ на тържеството и се взираха напред в бъдещето си. А имаше и момичета като Ела — глупави и бедни. Те щяха да станат сервитьорки, фризьорки или продавачки в универсален магазин, да се омъжат за автомонтьор или продавач от сервиза за гуми, да си родят по две-три сополиви деца, да си купят скапана къща и скапана кола и като цяло да се превърнат в родителите на Ела.
	Едва след като оркестърът на гимназията изсвири традиционния марш по случай дипломирането, Ела получи просветление. Тя погледна отражението си в изцапаното огледало в спалнята — с тъмносинята роба, смешната плоска шапчица с пискюлче на русата глава и следите от сълзи по лицето. И каза на хубавото момиче, което видя в огледалото:
	— И какво ще правиш сега, Ела Сю, да те вземат дяволите?
	И ето какво направи тя: седна пред огледалото, както си беше с робата от тържеството, и си направи списък. Беше списък със задачи — неща, които трябваше да направи, и други неща, които в никакъв случай не биваше да прави. Когато приключи със списъка, той съдържаше дванайсет точки.
	Точка първа беше: „Да се махна от Калхун Фолс“.
	Точка втора беше: „Да се омъжа за богат човек“.
	Ела знаеше, че това е единственият начин да се измъкне от блатото, в което със сигурност щеше да затъне бъдещият й живот. Не биваше да остава да живее в Калхун Фолс. Тук всички богати мъже вече бяха заети, а бъдещите богаташи до един познаваха Ела Сю Филдман като тъпото разпуснато момиче от гимназията.
	Тя реши, че за да си хване богат съпруг, ще трябва да се преобрази във всички възможни отношения. Щеше да изучава начина, по който се обличаха, говореха и се държаха културните жени. (Това беше точка номер девет от нейния списък: „Да се науча да не съм селянка“.)
	Освен това щеше да спре да се нарича Ела Сю Филдман — това беше точка номер пет. Ела винаги беше мразила името си. „Ела Сю“ беше име на селско момиче, а както сама беше написала, тя нямаше да бъде селянка. Колкото до „Филдман“, тази фамилия напомняше за арендатори и селскостопански работници.


	Това лято Ела си намери работа в една бензиностанция за тирове на шосе 72. Работеше колкото се може повече часове и прибираше в буркана за бакшиши само половината от своите, така че да не й се налага да ги дели с останалите сервитьорки. И не похарчи нито цент за себе си през цялото лято — нито за дрехи, нито за забавления, нито дори за по един джойнт, с който да се отпусне малко. До септември беше спестила две хиляди и осемстотин долара — достатъчно, за да плати наема за първия (и последния) месец на един евтин апартамент в Чарлстън и да си купи някои от нещата, от които щеше да се нуждае.
	Беше избрала Чарлстън в Южна Каролина по простата причина че й трябваше град с прилично население — достатъчно голямо, за да съдържа значителен брой богати неженени мъже, но и не толкова голямо, за да потъне в него като поредното красиво момиче сред един милион други като нея. В никакъв случай например нямаше намерение да замине за Лос Анджелис, където на всеки ъгъл имаше по една потенциална кинозвезда. Но точка номер четири от нейния списък гласеше: „Да не се забърквам с женен мъж, независимо колко е богат“. Каквото и да прави, _нямаше_ да се превърне в празноглавата любовница на някой женен тип.
	Ела замина за Чарлстън с колата на баща си, която открадна за тази цел. Много пъти се беше случвало да не се прибира по цяла нощ, затова предположи, че може би ще минат няколко дни, преди нейните родители да се сетят, че не е останала да преспи в къщата на някое момче и е взела колата. А се съмняваше, че полицаите от Чарлстън ще се престараят, за да открият една открадната тойота корола от Калхун Фолс.
	Причината да открадне колата не беше превозът до Чарлстън — можеше да си хване автобуса, а фактът, че колата й трябваше, за да си търси работа. Това беше точка трета от нейния списък за началото на новия й живот: каква работа да си намери. Знаеше, че ще може да си намери работа като стриптийзьорка, преди да мигне, и ще получава повече пари, отколкото като сервитьорка, но нямаше намерение да го прави. Ако някой богат мъж се запознае с жена в стриптийз бар, най-вероятно няма да си помисли, че тя е идеална за съпруга. Освен това не искаше да работи като сервитьорка в заведение, подобно на онова на бензиностанцията за тирове в Калхун Фолс, където беше изкарала лятото. Бензиностанциите, закусвалните и семейните ресторанти не бяха места, в които се хранят богати мъже. Планът й беше да си намери работа в някой от онези ресторанти, които са отбелязани с четири символа за долар в рецензиите в списанията. Ако в Чарлстън изобщо имаше ресторант, който беше отбелязан с _пет_ такива символа, тя щеше да кандидатства за работа там.
	Две седмици след като пристигна в града, тя започна работа като сервитьорка в най-ексклузивния яхтклуб в Чарлстън.


	Ела изучаваше облеклото на жените, които посещаваха яхтклуба, и се сдоби с каталози на „Мейсис“, „Сиърс“ и „Таргет“ — места, от които можеше да си позволи да пазарува, когато имаше намаление. С внимателно планиране успя да се снабди с три костюма, които можеше да носи в скъпи ресторанти и барове. Всички избрани дрехи подчертаваха краката и фигурата й, но нито една от тях не крещеше: „Аз съм евтина пачавра“. Освен това си купи два чифта бикини и два сутиена — с намаление от 40 процента — от „Викторияс Сикрет“. Ако в живота й се появеше подходящ мъж и тя му позволеше да й свали роклята, искаше да изглежда също толкова добре и по бельо.
	Другото нещо, което направи в Чарлстън, беше официално да си смени името — което се оказа изненадващо лесно. Името й вече не беше Ела Сю Филдман. Казваше се Ела Филдс. Реши, че звучи изискано.
	Години по-късно, когато си спомняше какво е направила, тя си даваше сметка колко забележително е било. Винаги беше знаела, че не е глупава; просто не беше имала нито един човек в живота си, който да й посочва правилния път. Но не беше позволила да се превърне в жертва. Не беше позволила на обстоятелствата в живота да й диктуват какъв човек ще стане. Колкото и да беше млада, Ела Филдс беше разработила план за себе си и след това неумолимо го беше изпълнявала.


	Два месеца по-късно Ела Филдс вече се беше установила в Чарлстън. Имаше работа, апартамент под наем, нови дрехи и открадната кола и беше готова да започне своя… ами единствената подходяща дума за това беше „лов“. Три-четири пъти в седмицата след работа тя започна да посещава най-хубавите барове в Чарлстън — онези, в които едно питие струваше десет или дванайсет долара. Почти никога не й се налагаше да плаща за повече от едно, защото почти винаги се намираше мъж, който да й предложи да я почерпи с второто.
	Тя бързо си разработи брутално ефикасна система за отсяване на неподходящите кандидати. Имаше някои очевидни признаци: венчална халка, евтини дрехи, неизлъскани обувки, татуировки, мръсни нокти на ръцете и прочее. Освен това първият въпрос, който задаваше обикновено на мъжете, беше с какво се занимават. Всички се опитваха да се изкарат по-важни, отколкото бяха в действителност — учителите ставаха преподаватели, продавачите ставаха заместник-директори в маркетинговия отдел, техниците ставаха системни администратори, — но тя беше очаквала това. А учителите, продавачите и техниците, както и почти всички други, на които се плащаше на час, не бяха онова, което търсеше тя.
	От време на време се появяваше по някой мъж, който отговаряше на всичките й критерии, но точка номер седем от нейния списък беше никога да не си тръгва от бара с мъж, с когото се е запознала току-що. Нещо повече, тя нямаше никакво намерение да си ляга с някого поне до третата среща; държеше мъжете да точат лиги по нея. Когато мъж я канеше на среща, тя му искаше визитна картичка и му казваше, че ще му се обади на следващия ден, за да му каже дали ще бъде свободна в събота. Искаше им визитна картичка по две причини: женените мъже бяха склонни да се представят с измислено име, а освен това визитните картички в общия случай потвърждаваха какви са истинската професия и длъжност на притежателя им. Колкото до мъжете, които нямаха визитни картички…
	През първите си шест месеца в Чарлстън тя не си легна с никого и само два пъти излезе на втора среща с един и същ мъж.
	На седмия месец, една седмица преди деветнайсетия си рожден ден, Ела Филдс се запозна с Бил Кантуел.


>>	10

	Минаха дванайсет дни, откакто Дейвид Слейд се беше обадил на Джордж Чавес в Сан Антонио, за да го свърже с екипа, който трябваше да спаси живота на Тоби Розентал, и вече започваше да се побърква от чакането. Даваше си сметка, че екипът се нуждае от известно време, за да проучи Тоби и делото срещу него, но почти две седмици трябваше да им стигнат. Започваше да си мисли, че са решили да не приемат случая на Тоби. Което означаваше, че ще изгуби хонорар от един милион долара и ще му се наложи да каже на Хенри Розентал, че малоумният му син ще трябва да отиде в затвора. Чудеше се дали отново да не се обади на Джордж Чавес, когато секретарката му каза, че по телефона го търси някаква жена, която отказва да се представи, но е получила телефона му от някакъв адвокат в Тексас.
	Слейд грабна слушалката.
	— Дейвид Слейд — представи се той. — Вече почти се бях отказал да се надявам.
	— Да се срещнем в бар МО на хотел „Мандарин Ориентал“ в седем часа — отговори тих и спокоен женски глас.
	После жената затвори. Дори не му беше казала името си.
	Бар МО в хотел „Мандарин Ориентал“ е на трийсет и петия етаж, с гледка към Сентрал Парк и светлините на града. Заведението е малко и уютно, с бар от кован никел и сепарета с високи облегалки. Когато Слейд пристигна, в бара имаше само петима души, от които две двойки. Единствената жена, която беше сама, беше разкошна блондинка с къса коса, която изглеждаше в началото на трийсетте. Седеше на бара и отпиваше от чаша бяло вино. Беше с бяла блуза и черен костюм с пола, която беше достатъчно къса, за да разкрива великолепните й крака. Носеше черни обувки с тънки осемсантиметрови токчета. Ако Дейвид Слейд разбираше нещо от дамски обувки, щеше да разпознае модела на Маноло Бланик и цената им: около шестстотин долара.
	Жената леко му махна и се изправи от мястото си. Той не се изненада, че тя го разпозна: беше достатъчно да напише името му в търсачката, за да открие негова снимка. Отблизо видя, че очите й бяха сини, а кожата й — светла и съвършена.
	— Да седнем в сепаре — предложи тя.
	Гледката пред него, докато я следваше по пътя към сепарето, беше едно от малките, но необикновени удоволствия в живота му.
	Дейвид Слейд беше изневерявал на жена си, но само три пъти и последният път беше преди десет години. Имаше красива съпруга, която беше майка на двете му деца, и той не искаше да я загуби. Но знаеше, че ако някога му се удаде възможност да спи с тази жена, ще го направи без никакво колебание.
	Слейд си поръча мартини и докато чакаше да му го сервират, подхвърли:
	— Казаха ми, че сте екип.
	— Така е — отговори жената. — Имам партньор. Но ти никога няма да го видиш и няма да разговаряш с него. Работим по този начин в името на неговата безопасност. От двама ни той се занимава с… как да се изразя, по-комплексните задачи.
	Слейд предположи, че „комплексни“ означаваше „незаконни“.
	— Първо трябва да поговорим за парите — каза тя. — Цената ни е два милиона. И не подлежи на преговори.
	Слейд кимна.
	— Предупредиха ме да очаквам това.
	— Добре. Имаш една седмица, за да депозираш един милион в нашата сметка. Знаем, че отнема известно време да се съберат толкова пари. Но ако се забавиш повече от една седмица, ние се отказваме.
	— Няма да стане — каза Слейд. — Откъде да знам, че няма просто да приберете парите и никога повече да не ми се обадите? Със сигурност не мога да се обърна към полицията.
	— Дейвид, ние не рекламираме дейността си. Работим само по препоръка. Ако мамим клиентите си и не вършим това, за което ни плащат, изобщо нямаше да си чувал за нас.
	Преди Слейд да възрази още нещо, тя продължи:
	— Ще очакваме да получим другия милион една седмица преди началото на процеса. Дотогава ще сме свършили нашата работа. А именно, да ти осигурим възможността за успешна защита в съда. От теб зависи дали ще спечелиш делото, или ще го загубиш. Не очакваме да ни платиш, ако не сме си свършили работата, но ако сме го направили, а ти не ни платиш, мога да те уверя, че ще впрегнем значителните си ресурси в задачата да накажем теб и Хенри Розентал. И не говоря за съдебни действия, Дейвид.
	Слейд кимна. Вече разбираше, че няма смисъл да спори с нея. Нямаше никакво съмнение, че ако не се съгласи с нейните условия, тя ще си тръгне. А парите и без това не бяха негови.
	— Другият въпрос е за допълнителните разходи, свързани със свидетелите, които отново трябва да бъдат покрити от твоя клиент.
	Той предположи, че става дума за подкупи.
	— Ясно — отговори Слейд. — Какъв е планът ви?
	— Планът ни е да се погрижим всички свидетели, или поне най-важните от тях, да не свидетелстват срещу Тоби. Онези, които все пак се явят в съда, ще подкрепят защитата. Засега не мога да говоря с повече подробности, защото не сме започнали да проучваме лицата. И трябва да бъда честна с теб: никога досега не сме имали случай, в който ни се е налагало да се справим с петима свидетели; няма да бъде лесна задача. И ще ти помогнем да осигуриш друг заподозрян за убийството на Доминик Динунцио. Предполагаме, че това ще бъде защитната ти стратегия: Тоби е излязъл от бара, но не се е върнал, а вместо него е влязъл някой друг, който е убил Динунцио.
	— Адвокат ли си? — попита Слейд.
	— Не, но моят партньор е.
	— От какво се нуждаете от моя страна?
	— Всичко, с което разполагаш за свидетелите и Динунцио. Направи копия от всички документи и аз ще изпратя куриер в кантората ти утре, който да ги вземе. Но документите не са най-важното нещо, което искаме от теб.
	— А какво е то?
	— Време. Трябва да имаш готовност да отложиш началото на делото, ако имаме нужда от допълнително време; при наличието на петима свидетели това е от първостепенна важност. Подготви се да настояваш за отлагане, а след като си го получил, да настояваш за още едно. За кога е насрочено началото на делото?
	— Седемнайсети юни. За наказателните дела в щата Ню Йорк срокът за подготовка на обвинението е деветдесет дни след заседанието за предявяване на обвинение. Но никой не очаква това наистина да се случи. И съдията, и прокурорът ще очакват да поискам отлагане и няма да има проблем да го получа. Колко време ви трябва?
	— Няма да знаем, докато не сме проучили всичко както трябва: свидетелите, показанията им, жертвата и прочее. В този смисъл засега се подготви да поискаш отлагане, ако се наложи, и измисли начин да поискаш още едно след това. В този момент това е основната ти задача: да отлагаш делото, докато ние организираме нещата.
	Тя извади от дамската си чанта сгънат лист хартия и един мобилен телефон.
	— Използвай този телефон, за да се свържеш с мен, но само ако е необходимо. Номерът ми е в контактите.
	— Как се казваш?
	— Дейвид, действително ли мислиш, че ще ти кажа истинското си име? Така или иначе, не ми се обаждай. Изпращай ми съобщения. В днешно време никога не можеш да бъдеш сигурен кой подслушва телефонните обаждания. Ако трябва да говорим, изпрати ми съобщение и ще си организираме среща. Но няма да се срещаме много често. Не е нито в наш, нито в твой интерес да ни виждат заедно.
	На този лист има инструкции за най-добрия начин да ни прехвърлиш парите. Имаме богат опит в това и ти предлагаме да ги следваш буква по буква. Ако го направиш по начина, по който предлагаме, ще бъде най-безопасно както за теб, така и за Хенри Розентал. Основната идея е да преведеш парите на посочената сметка. След като ги получим, ние ще направим така, че да изчезнат оттам.
	Тя се изправи от мястото си.
	— Мисля, че това е всичко засега. Аз ще се свържа с теб, но както ти казах, няма да се случва много често. Не очаквай от мен редовни доклади докъде сме стигнали.
	Жената се отдалечи и той я проследи с поглед.
	Запита се дали тя спи с партньора си от екипа. Но който и да беше той и дори тя да не спеше с него, този мъж беше извадил късмет.


>>	11

	_Четиринайсет години по-рано_
	_Чарлстън, Южна Каролина, май 2002 г._
	Ела Филдс се запозна с Бил Кантуел в яхтклуба.
	Той седеше на една маса с жена, която беше на неговата възраст, и една по-възрастна двойка. Мъжът и жената бяха на шейсет и няколко години, бяха женени и бяха членове на клуба. Ела ги беше обслужвала преди; жената си падаше малко сноб, но съпругът й беше приятен човек.
	Жената с Бил беше към трийсет и няколко. Беше стройна и привлекателна, но не беше кралица на красотата. Колкото до Бил — е, поне според Ела той беше страхотно парче. Беше висок, може би около сто осемдесет и осем сантиметра, и добре сложен — с мускулести ръце и силни китки. Имаше гъста тъмна коса, съвършено прав нос, топли кафяви очи и трапчинка на брадичката. Напомняше й на онзи актьор от старите филми, Джеймс Гарнър.
	Всички си поръчаха по един коктейл „Маргарита“, Бил извади портфейла си и подаде на Ела кредитна карта „Виза“. Тя забеляза, че часовникът му е „Ролекс“.
	— Отворете ни сметка, моля — каза той.
	Другият мъж възрази:
	— Ей, Бил, няма нужда. Вече плати всичко останало днес. Освен това аз съм член на този клуб, за бога.
	— Не, не, настоявам — отвърна Бил. — Оценявам това, че ме разведохте и ми помогнахте.
	Ела се върна до бара, за да направи поръчката, но преди да подаде кредитната карта на бармана, прочете името на нея. _Уилям С. Кантуел._


	Ела сервира напитките и един поднос с ордьоври и двайсетина минути по-късно Бил стана от масата и се приближи до нея. Тя стоеше в края на бара, където барманът подреждаше готовите питиета.
	Бил се усмихна — усмивката му беше фантастична, със съвършени бели зъби — и каза:
	— Останалите си мислят, че поръчвам следващите питиета, което и правя, но освен това искам да те помоля за една услуга, ако нямаш нищо против.
	Тя повдигна едната си вежда, вместо да му отговори.
	— Искам да сервираш напитките, но след около пет минути да се върнеш на масата и да кажеш: „Вие ли сте Бил Кантуел? Секретарката ви търси по телефона на рецепцията и настоява спешно да говори с вас“. Ще запомниш ли?
	— Брей — каза саркастично Ела. — Ще се опитам.
	Тонът й сякаш искаше да каже: „Толкова глупава ли ти изглеждам?“.
	Бил се усмихна.
	— Извинявай. Ще го направиш ли за мен, моля те?
	— Естествено — отвърна тя.
	Вече беше забелязала, че не носи венчална халка, а обувките му бяха марка „Мефисто“ — общо взето, най-скъпите неофициални обувки на пазара.
	Тя им сервира напитките и пет минути по-късно, както я беше помолил, се доближи до неговата маса.
	— Вие ли сте Бил Кантуел? — попита тя.
	— Да — отговори той, като се преструваше на озадачен.
	— Секретарката ви търси по телефона и казва, че е спешно.
	Бил извади мобилния си телефон и погледна дисплея.
	— Дявол да го вземе, не съм го чул.
	Младата жена с него се обърна към Ела и подозрително я попита:
	— Откъде разбрахте, че той е Бил?
	Бил понечи да отговори, но преди да го направи, Ела каза:
	— Секретарката му е обяснила на рецепционистката, че е много хубав мъж, с тъмна коса и трапчинка на брадичката.
	— Е, със сигурност е хубав мъж — отговори по-възрастната жена на тяхната маса, като потупа Бил по ръката.
	Придружителката на Бил само се намръщи.
	— Ще отида да видя какво иска — каза Бил и стана.
	Ела се върна на бара и взе поръчката за друга маса. Видя как Бил се върна при своята компания и заговори нещо по такъв начин, все едно се извиняваше, че му се налага да ги остави. После той се приближи до Ела.
	— Благодаря ти. Нека да си взема кредитната карта, но сметката да остане отворена, а освен това си изтегли двайсет процента бакшиш. Това също е за теб.
	Той остави една банкнота от петдесет долара на бара, точно до ръката й.
	— Така няма нужда да ги делиш с останалите сервитьорки.
	Ела остана впечатлена от този жест. Мъжът определено не беше стиснат. Той се обърна да си върви, но после отново я погледна.
	— Трябва да ти кажа, че си една от най-красивите млади жени, които съм виждал.
	След той това си тръгна.
	Ела не знаеше как точно да го изрази, но мъжете винаги й казваха колко е красива и когато го правеха, това неизменно беше прелюдия към опит за свалка. Но по някакъв начин с Бил Кантуел не беше така. Той просто беше изложил един факт и беше споделил наблюдението си; не се беше опитал да я съблазни. Все едно просто беше оценил нейната красота и искаше тя да разбере. Какъвто и да беше случаят, тя го хареса и адски се надяваше да го види отново.
	Желанието й се сбъдна.


	На следващата вечер Бил Кантуел мина през яхтклуба. Този път беше облечен с лек сив костюм със синя риза и вратовръзка в комбинация от няколко цвята, която въпреки това подхождаше съвършено на сакото и ризата му. Ако се съдеше по начина, по който му стоеше сакото, Ела беше готова да се обзаложи, че струва цял куп пари, а освен това почти не се съмняваше, че вратовръзката е „Армани“. Откакто беше напуснала Калхун Фолс, тя се беше превърнала в доста сериозен познавач на мъжката мода.
	— Ето те и теб — каза той.
	Харесваше й как се набръчква кожата покрай очите му, когато се усмихваше.
	— Ако не беше на работа тази вечер, сърцето ми щеше да бъде разбито.
	— „Разбито“? — повтори тя подчертано недоверчиво.
	— На работа ли си в събота? — попита той.
	— Не — отговори тя.
	Всъщност беше, но щеше да се обади и да каже, че е болна, ако се наложи. Откакто беше започнала работа в яхтклуба, не беше отсъствала нито един ден.
	— Добре. С една друга двойка ще отидем до остров Палмс. Смятаме да прекараме целия ден там: ще тръгнем към десет, по пътя ще пием мимози, ще обядваме на острова, ще направим малко шопинг и ще се приберем към седем-осем часа вечерта. На пристанището ме чака яхта, с която ще пътуваме. — Той се усмихна. — Яхтата е фантастична — дванайсетметрова, с всички екстри.
	Искаше й се да отиде — наистина й се искаше, — но си имаше правила и тя не беше готова да ги наруши само защото този мъж й се струваше интересен.
	— Бих искала да дойда, но всъщност не те познавам. Може да си женен.
	Той се засмя.
	— Вече не съм. Бях женен веднъж. Бях на двайсет и две и не знаех в какво се забърквам. Нямам и деца.
	Ела не беше сигурен, че този отговор й допадаше — особено онази част от него, в която мъжът казваше как не е знаел в какво се забърква. В какво си беше мислил, че се забърква? Освен това й се искаше да го попита на колко е сега. Предполагаше, че е на трийсет и четири или трийсет и пет, но вместо да го попита за възрастта, тя каза:
	— Имаш ли нещо против да ми кажеш с какво се занимаваш?
	— Ами завършил съм право, но не го практикувам. Не се опитвам да се изкарам по-мистериозен, отколкото съм, но като цяло уреждам някои неща в помощ на други адвокати.
	— Уреждаш неща?
	— Да, и за съжаление, не нося със себе си три препоръчителни писма от различни източници. Така че просто ми кажи — ходи ли ти се на разходка с яхта? Нямам никакво намерение да те отвличам и да те продавам като бяла робиня.
	Ела забеляза, че той започва да става леко нетърпелив от нейното отношение, а тя не искаше да провали тази възможност.
	— Добре — каза тя. — Звучи забавно. Ще се срещнем на пристанището в десет.
	Не искаше той да я взема; искаше да разполага с колата си на място, за да може да си тръгне веднага след като се върнат на пристанището, ако поиска да го направи.
	— Как се казва яхтата? — попита тя.
	— „Рискове на играта“. Намира се на кей „Би“ на пристанището.
	— „Рискове на играта“?
	— Ами, да, нали се сещаш. Играта носи рискове, но казиното винаги печели.
	Ела не се сещаше. Никога през живота си не беше влизала в казино.
	— Според прогнозата времето ще бъде чудесно — каза Бил. — Вземи си бански костюм, ако искаш, но се облечи спортно за шопинга и обяда. Ако стане хладно или завали, на яхтата има дъждобрани и якета, така че няма нужда да носиш нищо подобно. Ще се видим в събота.
	Той отново се усмихна и тя почувства как сърцето й направи салто.
	След като той си тръгна, тя едва не получи пристъп на паника. Беше на деветнайсет години и никога не се беше качвала на яхта — нито дори на лодка с гребла, кану или ферибот. Запита се дали няма да й стане лошо. Нямаше ли да е страхотно да започне да повръща през борда на тази луксозна яхта?
	Освен това трябваше да обиколи магазините. Имаше бански костюм, който беше носила през последните две години в гимназията и не се съмняваше, че все още ще й става. Проблемът беше, че изглеждаше евтин — защото беше. Значи преди събота трябваше да си купи бански, както и подходящо облекло за яхтата. Шорти, хубава блузка, някакъв лек пуловер и симпатични гуменки. Може би и шапка с козирка. Тази малка разходка с лодка щеше да й струва поне двеста долара. Адски се надяваше този мъж да си струва всичко това.


	Ела пристигна на пристанището по-рано, около девет и половина, и намери кея, където беше яхтата, но не отиде направо там. Не искаше да създава впечатление, че няма търпение да потеглят. В десет без пет се доближи, без да бърза, и я видя: „Рискове на играта“. Точно както беше казал Бил, яхтата беше великолепна: с елегантен лъскав бял корпус, блестящи месингови перила на палубата и палуба от полирано дърво. Имаше външен мостик, така че да може да се управлява отвън или от кабината в зависимост от времето, както и сума ти антени и други устройства, които според Ела сигурно бяха сонарни или радарни апарати. Имаше и палуба за гости с навес.
	Но на яхтата не се виждаше никой.
	— Ехо? — подвикна тя.
	Миг по-късно Бил подаде глава от една вратичка, за която по-късно разбра, че се казва „люк“.
	— А, ти вече си тук — каза той. — Заповядай на борда.
	Беше облечен с бели шорти — и имаше хубави мускулести крака, — избеляла червена риза с къс ръкав и мокасини на босо.
	— Пати и Брайън би трябвало да пристигнат всеки момент. Искаш ли една мимоза?
	— Ами добре — отговори тя, но възнамеряваше да я пие съвсем бавно.
	Не знаеше дали няма да й стане лошо, но не се съмняваше, че алкохолът в десет часа сутринта няма да й помогне особено.
	Той понечи да й подаде чашата, но после отдръпна ръка и каза:
	— Имаш право да пиеш алкохол, нали?
	Тя си помисли да го излъже. Смяташе, че ще може да мине за двайсет и една годишна, защото обикновено не й искаха лична карта, когато ходеше в баровете. Предполагаше, че една от причините беше фактът, че повечето бармани предпочитат около тях да има красиви млади жени. Освен това Чарлстън беше от онези градове, в които хората са склонни да си затварят очите за някои дребни и невинни прегрешения. Когато все пак й се налагаше да покаже лична карта, използваше несръчно изработен фалшификат, с който се беше сдобила през последната година от гимназията и вършеше работа в 99 процента от случаите.
	Но тя реши да не лъже. Ако имаше някакво бъдеще с този мъж, не искаше да го започва точно с тази лъжа.
	— На деветнайсет съм — каза тя.
	— Господи — каза той. — Все едно съм те взел от детската градина.
	Но Ела забеляза, че това не му беше толкова неприятно. За да смени темата, тя каза:
	— Яхтата е много красива. Твоя ли е?
	— Не, по дяволите. Никога не бих си купил яхта. Нещо винаги се поврежда и трябва да се поправи, а освен това повечето собственици ги използват само три-четири пъти в годината. Просто я взех под наем, за да те впечатля.
	— Е, впечатлена съм — каза тя и наистина беше. — Къде е къщата ти в Чарлстън?
	— Нямам къща в този град. Живея в…
	Но после той спря и се провикна към една двойка, която беше застанала на кея.
	— Ехо, здравейте! Закъснявате за коктейлите. Заповядайте на борда.
	Но Ела продължаваше да разсъждава върху факта, че той не живее в Чарлстън, и първоначалната й реакция беше: „Това не е добре“.
	— Виж — обърна се той към нея. — Ще продължим по-късно. Но се налага да те предупредя, че по време на това пътуване ще трябва да си поговоря с Брайън. Опитвам се да го убедя да направи нещо за мен. Така че просто се забавлявай, а след това ще си поприказваме повече, защото аз го _искам_ наистина. Но сигурно ще бъде по пътя обратно. Можеш да ми помогнеш да управлявам яхтата.


	Брайън и Пати бяха симпатична двойка. Брайън беше на възрастта на Бил, на около трийсет и пет години. Пати беше дългокрака, червенокоса и с толкова зелени очи, че просто нямаше как да не носи контактни лещи. Беше по-голяма от Ела, може би на двайсет и пет. Всички започнаха да пият мимози — Ела още беше на първата, която й беше дал Бил — и да си бъбрят за времето, колко ще е забавно на остров Палмс и за невероятната яхта на Бил.
	Когато излязоха в открито море, Бил и Брайън се качиха на външния мостик, а Ела и Пати извадиха шезлонги и седнаха на палубата за гости на кърмата. След няколко минути Пати си съблече шортите и тениската и остана по миниатюрни яркосини бикини. Ела направи същото, като остана доволна, че има по-хубаво тяло от Пати.
	Беше разбрала, че Пати работи като секретарка в съда, а Брайън е полицай от отдел „Убийства“. Бил й беше казал, че е завършил право, но не практикува като адвокат, и тя се запита какво ли се опитва да убеди Брайън да направи за него.
	По едно време чу гласа на Бил от мостика да казва на Брайън: „Гледай да не те види някой“. После Бил донесе по още една мимоза на Ела и Пати. Когато я видя по бикини, той я огледа от главата до петите, без да се преструва, че не преценява как изглежда тялото й, и отбеляза:
	— Еха.
	Денят се оказа прекрасен. Не само времето беше съвършено, но и на Ела не й стана лошо на яхтата. Обядваха в някакво скъпо място с чадъри и маси навън — Бил плати цялата сметка, — а после Ела и Пати отидоха на шопинг, докато Бил и Брайън седнаха в една бирария с пивоварна, за да опитат местното производство. Пати си купи сандали, които изглеждаха така, все едно ще се разпаднат след месец, както и някаква огърлица от мъниста, която според Ела изглеждаше твърде евтино. Ела не си купи нищо. Беше момиче, което пазарува от разпродажби, и нямаше никакво намерение да плаща раздутите цени, с които посрещаха наивните туристи.
	Когато потеглиха обратно към Чарлстън, Брайън и Пати седнаха на палубата за гости и скоро се унесоха в сън. И двамата бяха подпийнали, особено Брайън. Ела се зарадва, че Бил изобщо не изглеждаше пиян и очевидно се беше контролирал. Искаше й се да се омъжи за богат мъж и предпочиташе да не се омъжва за пияница, въпреки че не го беше включила като точка в списъка си.
	Тя застана до Бил на мостика, докато той въртеше руля, и след като излязоха от пристанището, той каза:
	— Добре, нека разпитът да започне сега.
	— Разпит? — повтори тя. — Не съм те разпитвала.
	Но в действителност беше правила точно това и сега се подразни, че той беше забелязал.
	— Просто изпитвам любопитство — добави тя.
	— Какво искаш да знаеш?
	— Ами ти спомена, че не живееш в Чарлстън. Къде живееш тогава?
	— Казах, че нямам _къща_ в Чарлстън. Но точно в момента живея тук — в една къща под наем на крайбрежната ивица, ще ти хареса. Предполагам, че ще остана около една година.
	— Една година? Не разбирам. С какво точно се занимаваш и къде ще отидеш след това?
	— Сложно е да се обясни с какво точно се занимавам. Както ти казах, по образование съм адвокат, но вече не практикувам право. В интерес на истината, ми отнеха разрешителното — и това сигурно беше най-хубавото нещо, което ми се е случвало.
	Опа, помисли си отново Ела. „Отнеха ми разрешителното“ не звучеше добре.
	— В момента помагам на други адвокати, които работят по трудни дела.
	— Как точно им помагаш?
	— Зависи от делото. Сложно е, както вече ти казах, но ако някой адвокат има нужда от известна помощ, понякога се свързва с мен, ако може да си позволи услугите ми. И това, с което се занимавам в момента, е адски по-добре платено от работата като адвокат.
	— Непрекъснато повтаряш колко е сложно, все едно съм прекалено руса и глупава, за да го разбера.
	Ела се опита да го каже уж на шега, но в действителност беше започнала да се ядосва.
	— Изобщо не смятам, че си глупава. Просто няма как да ти разкажа подробности за това, с което се занимавам. Нали си чувала за клаузата за поверителност между адвокати и клиенти? Е, това се отнася и до мен.
	По-късно Ела щеше да разбере, че истинската причина нямаше нищо общо с клаузата за поверителност между адвокати и клиенти. Бил просто не искаше да признае на момичето, с което се беше запознал току-що, че е престъпник.


	Три месеца след първата им среща Ела вече живееше с Бил Кантуел.
	Едно от нейните правила беше да не се влюбва — любовта не беше изискване за брака, — но тя го беше нарушила. Просто се беше влюбила в този проклетник, нямаше какво да направи по този въпрос, и освен това виждаше, че той също е влюбен в нея.
	В много отношения Бил беше идеалният партньор. Беше богат. Беше забавен. Беше страхотен в леглото. И тя научаваше толкова _много_ от него. Въпреки всички усилия, които полагаше, за да се усъвършенства, Ела си даваше сметка, че не беше културна и образована, а тъй като Бил беше по-възрастен от нея, имаше висше образование и беше обиколил света, той непрекъснато я учеше на нещо и го правеше по такъв начин, че да не я кара да се чувства като глупачка.
	Нямаше представа точно колко печели той, но колкото и да беше, явно беше много. Бил Кантуел не пестеше пари. За нищо. Наемът за къщата му на крайбрежната ивица беше осем хиляди долара на месец. Караше скъпи коли на лизинг: мерцедес кабриолет, когато времето беше хубаво, и високопроходим кадилак, когато не беше толкова хубаво. Костюмите му бяха шити по поръчка. Ела остана зашеметена, когато разбра, че понякога си поръчва обувки ръчна изработка от Италия. Когато беше в настроение, той пръскаше пари за спа уикенди, масажи и маникюри. Два пъти ходиха със самолет до Ню Йорк, защото градът му харесваше и искаше да гледа някои нови представления на Бродуей.
	По отношение на нея самата беше изключително щедър. След като тя се премести да живее при него, той нямаше как да не забележи състоянието на гардероба й: колко малко дрехи притежава и колко евтини са повечето от тях. Без да я накара да се почувства неудобно, той просто каза, че тя заслужава един подранил коледен подарък и това ще бъде чисто нов гардероб. Същия ден обикаляха магазините от десет сутринта до девет вечерта и според нея той похарчи поне пет хиляди долара. Ела не знаеше какво ще стане в бъдеще, но ако не останеха заедно, поне щеше да има достатъчно дрехи, за да си намери друг мъж.
	След като поживяха един месец заедно, той я убеди да напусне работа. Не му се наложи да я притиска дълго. Графикът му беше хаотичен, често не излизаше от дома си по няколко дни поред и искаше тя да бъде с него, когато е свободен.
	— А какво ще правя по цял ден? — попита го тя.
	— Представи си, че си вземаш отпуска, за да работиш върху себе си — отговори той.
	Тя беше чувала за тази практика, но никога не беше чувала за някоя сервитьорка, която да си позволи нещо подобно.
	— Използвай това време, за да се образоваш. Чети. Посещавай галерии и музеи. Запиши се на няколко курса в университета, ако си намериш интересни предмети. И още нещо, което определено ще трябва да научиш: да играеш голф.
	Бил беше много запален по голфа и искаше тя да се научи да играе, за да могат да ходят заедно. Купи й комплект скъпи стикове „Пинг“, съобразени с нейните мерки, и в продължение на един месец тя всеки ден ходеше на уроци при професионален треньор на близкото игрище. С изненада откри, че е доста добра — треньорът казваше, че има естествен талант, — и след няколко месеца вече беше в състояние да играе голф заедно с Бил, без да го бави прекалено на игрището.
	Колкото до онова, с което се занимаваше той, тя все още не знаеше какво точно беше то и беше взела решение поне засега да не го притиска на тази тема. Той продължаваше да твърди онова, което й беше казал още първия ден, когато се разходиха с яхтата до остров Палмс — работата му е да помага на един адвокат за трудно дело. Но Ела не беше наясно _как_ точно му помага. Понякога по цели дни той не се занимаваше с нищо, което да изглежда свързано с работата му. В други дни сядаше на верандата с изглед към плажната ивица и говореше с часове по телефона или проучваше нещо в интернет.
	Имаше няколко случая, в които отсъства по два-три дни, както и многобройни вечери, когато излизаше по тъмно и не се прибираше у дома до рано сутринта. Тя изобщо не се тревожеше, че може да й изневерява — беше напълно убедена, че той все още е запленен от нея, — но нямаше никаква представа с какво се занимава през тези нощи. Една сутрин го откри на верандата, където се взираше в океана. Беше отсъствал в продължение на два дни и явно се беше прибрал, докато тя все още бе спяла. Изглеждаше ужасно: изтощен и небръснат — но освен това изглеждаше _разтърсен_ от нещо, все едно беше преживял някакво събитие, което го беше изплашило до смърт. Каквото и да се беше случило, трябваше да минат няколко дни, преди отново да заприлича на себе си.


	В крайна сметка, точно както подозираше Ела, в отношенията им настъпи моментът за първата сериозна криза.
	— Работата ми в Чарлстън приключи — заяви един ден Бил.
	Беше декември, но времето беше ясно и топло — по-скоро като през есента, отколкото като през зимата. Двамата седяха на верандата на дървени столове един до друг, така че да гледат към океана. Откъм водата се носеше едва доловим бриз, само колкото да разроши косата на Бил, и той изглеждаше загорял от слънцето и… ами тя не можеше да се сети за по-точна дума от „страхотен“.
	— Наистина ли? — каза Ела.
	Не знаеше как ще се отрази този факт на отношенията между тях и стомахът й се сви на топка в очакване на следващите му думи.
	— Аха — кимна той. — Успях да завърша проекта по-рано, отколкото очаквах. Не знам кога ще се появи следващата поръчка, но със сигурност няма да е тук. Мислех си да замина за Хаваите за няколко месеца и искам да дойдеш с мен.
	Ела дори не се поколеба, преди да отговори.
	— Не — каза тя. — Не и преди да ми кажеш с какво се занимаваш наистина. И като стана дума за това — кой си ти в действителност?
	За толкова общителен човек Бил изумително добре успяваше да не сподели почти нищо за себе си. През цялото време, откакто живееха заедно, тя беше успяла да научи, че той беше отраснал в Колорадо, беше завършил щатския университет в Болдър, беше станал адвокат, беше заминал за Сан Антонио, а след това беше изгубил разрешителното си. Но той не искаше да й каже защо се беше случило това; наричаше го „недоразумение“. Беше й казал, че е бил женен за кратко и няма деца, и тя му вярваше. Баща му беше починал, но майка му живееше в Санта Барбара. Той изглеждаше привързан към нея и сравнително често й се обаждаше. Но единственото, което знаеше за работата му, беше съшитата с бели конци история, че помага на други адвокати за трудни дела.
	От друга страна, не искаше да го загуби. Мечтата й се беше сбъднала. Беше с прекрасен мъж, който притежаваше пари в излишък и я беше запознал с един нов, недостижим до този момент свят. Тя искаше да се омъжи за него, но нямаше намерение да се обвързва с човек, животът на когото е пълна мистерия. Нямаше нищо против да напуснат заедно Чарлстън, но просто нямаше да тръгне заедно с него, докато не беше наясно какво ги очаква.
	Накрая той каза:
	— Добре. Ще ти кажа с какво се занимавам.


>>	12

	Ела знаеше, че ще остане в Ню Йорк поне през следващите шест месеца, затова беше взела под наем двустаен апартамент в „Челси“. Постоянният му наемател беше някакъв лекар, който беше заминал на продължителна мисия за спасяване на децата в Африка и очевидно имаше отличен вкус: апартаментът изобщо не приличаше на обичайната ергенска бърлога, обзаведена с огромно кожено кресло и още по-огромен телевизор. Ела се питаше дали лекарят не беше гей. По стените имаше картини, които бяха впечатляващи, без да бият на очи; имаше и два персийски килима, които струваха колкото средно голяма кола; а кухнята — към която Ела не проявяваше никакъв интерес — беше оборудвана като за шеф готвач. Наемът на апартамента беше седем хиляди на месец, което означаваше, че по никакъв начин не беше толкова зашеметяващ, колкото досегашните им жилища с Бил, но със сигурност щеше да свърши работа.
	Два дни след като се срещна с Дейвид Слейд в хотел „Мандарин Ориентал“, Ела вече седеше в апартамента и се запознаваше със съдържанието на документите, които й беше изпратил, включително показанията на свидетелите, препис от всичко, което беше казано на очната ставка с Тоби, балистичен доклад за куршумите, с които беше убит Динунцио и резултатите от аутопсията.
	Както тя вече знаеше, стратегията на обвинението се базираше на петимата свидетели и факта, че с помощта на пръстовите отпечатъци можеше да бъде доказано присъствието на Тоби в бара. Прокуратурата не разполагаше с нищо повече. Нямаше мотив, нито оръжието, с което беше извършено убийството, нито някакво веществено доказателство, което пряко да свързва Тоби със смъртта на счетоводителя. От друга страна, петима свидетели…
	Както беше казала на Слейд, двамата с Бил никога не бяха работили по случай, който да включва цели петима свидетели; досега им се беше налагало да се справят най-много с трима. Ела неволно се питаше дали не беше отхапала по-голям залък, отколкото можеше да преглътне.
	Следващата й стъпка беше да провери миналото на всички тях. В интернет имаше сайтове, които срещу скромната такса от 39,95 долара събираха цялата налична информация за дадено лице, която беше обществено достояние: криминално досие, адресни регистрации, банкови извлечения за фалит и други подобни. Но Ела имаше нужда от много повече от това, с което можеше да се сдобие от някоя общодостъпна търсачка, и то щеше да й струва много повече от 39,95 долара.
	Преди пет години Бил беше попаднал на компания в Далас, която издирваше информация в интернет и притежаваше достъп до всички необходими бази данни. По някакъв начин в нарушение на всички гаранции за поверителност на информацията тази компания беше установила работни взаимоотношения с банките и кредитните компании и беше в състояние да се сдобива с данни, за които на служителите на реда щеше да им се наложи да се снабдят със съдебна заповед. Срещу особено висока такса Ела можеше да получи не само цялата информация, която беше обществено достояние, но и задълбочен финансов профил на посоченото лице. И за разлика от данните, които бяха осигурявани от компаниите срещу такса от 39,95 долара, информацията на хората от Далас беше напълно точна. Тя им се обади, каза им всичко, което знаеше за петимата свидетели, и им нареди да започнат да ровят. Щеше да им трябва една седмица, за да се сдобият с всичко, което им беше поръчала, а след това щяха да й изпратят доклада с куриер на „ФедЕкс“ — Ела не искаше да получава материали по електронната поща от тях.
	Самата Ела се зае да посети жилищата на свидетелите. Джак Морис, барманът, живееше в порутена сграда на пет етажа без асансьор в Бруклин. Сервитьорката, Кейти Толивър, също живееше в Бруклин в друга подобна съборетина. Ела, която беше работила като сервитьорка, не можеше да си представи как можеха да си позволят да живеят в Ню Йорк барманите и сервитьорките — дори в такива дупки, в които живееха Джак и Кейти. Едмундо Ортис, помощник-сервитьорът, живееше в комплекс за настаняване на социално слаби граждани в Куинс, който се казваше „Астория“. Комплексът не беше място, което Ела би посетила по тъмно.
	Останалите двама свидетели явно разполагаха с повече средства. Старата дама, Естер Бърман, живееше в луксозен дом за възрастни хора в западната част на Манхатън, недалече от Ривърсайд Драйв, до брега на река Хъдсън. Рейчъл Куин, която разчиташе на сайтове за запознанства, живееше във висок жилищен блок с портиер в източната част на Манхатън, близо до музея „Гугенхайм“.
	Една седмица след като беше поръчала проучването, от Далас пристигна дебел плик на „ФедЕкс“ и Ела веднага разбра как може да се справи с бармана Джак Морис. Задачата щеше да бъде съвсем лесна. Освен това вече си представяше приложима стратегия за сервитьорката и сервитьора. Нито един от тримата не разполагаше със средства, а това й осигуряваше повече варианти за действие. Рейчъл Куин обаче се оказа фрашкана с пари, както и възрастната дама, Естер Бърман. Състоянието на Естер възлизаше на около два милиона долара, а Рейчъл изкарваше почти по четиристотин хиляди годишно в правния отдел на един финансов фонд.
	Ела не откри нищо в получената информация за Рейчъл Куин, от което да се възползва, и достигна до заключението, че почитателката на сайтове за запознанства ще се окаже сериозно предизвикателство. Колкото до възрастната дама, Ела виждаше един възможен вариант за действие, но щеше да бъде рисковано. Наистина рисковано. От друга страна, човек не може да очаква да получава по два милиона долара на поръчка, ако не поема рискове — нещо, с което Бил сякаш невинаги беше наясно.
	Същата вечер Ела отиде в „Макгилс“ — на местопрестъплението — и седна на бара. Носеше черна перука върху късата си руса коса, както и очила с дебели черни рамки. Роклята й беше модният еквивалент на чувал от зебло, а под нея се виждаха големи очукани кубинки. Беше си сложила обикновена златна халка, не онази, която й беше подарил Бил. Тя стовари на съседното място една дамска чанта с размерите на неголям моряшки сак и отвори пред себе си вестник „Ню Йорк Таймс“ на финансовите страници. С други думи, Ела направи всичко, за което се сети, така че никой да не си помисли да я сваля.
	Джак Морис беше зад бара и приготвяше мартини със синьо кюрасо, облечен с черен панталон, бяла риза и черна папийонка. Беше почти седемдесетгодишен и кожата му беше набръчкана като на заклет пушач. Беше добър барман. Разговаряше с клиентите си, ако бяха в настроение за това, но ги оставяше на мира, ако не бяха. Приготвяше напитките бързо и никога не наливаше повече от необходимото, което сигурно радваше собственика на „Макгилс“. И си прибираше от бакшишите.
	Ела правеше същото, когато работеше по заведенията, така че да не й се налага да разделя всичките си постъпления с колегите. Морис беше внимателен и не проявяваше излишна алчност. Ако някой клиент оставеше на бара три банкноти по един долар, той сръчно прибираше едната, оставяше другите две в общия буркан и първо се уверяваше, че сервитьорката няма да го види, преди да пъхне първата банкнота в джоба си. Веднъж един пияница му остави бакшиш от двайсет долара, вероятно погрешка, и банкнотата от двайсет долара по вълшебен начин се превърна в банкнота от пет долара. Ела се зарадва, че Джак Морис е мошеник и крадец.
	После се загледа в Едмундо Ортис, когато той довлече два чувала с лед в бара и ги изсипа в открития хладилник, където държаха бутилките с бира. Движенията на Ортис бяха бързи и сръчни и Ела беше готова да се обзаложи, че е страхотен служител — и вероятно за разлика от Джак Морис е честен. Не видя Кейти Толивър. Сервитьорката беше ниска пълна блондинка на четирийсет и няколко години. Определено не беше онази, която търсеше. Ела се запита дали Кейти имаше свободна вечер, или се беше обадила, че е болна.
	Докато седеше на бара, Ела огледа помещението. Сред материалите, изпратени от Дейвид Слейд, имаше и една скица, на която беше отбелязано къде бяха седели всички свидетели в момента на убийството, и Ела я беше запомнила наизуст.
	Рейчъл Куин беше седяла близо до входната врата и масата й беше на около двайсет метра от мястото, където беше седял Доминик Динунцио. Проблемът — от гледна точка на защитата — беше в това, че Тоби беше минал тичешком право покрай масата на Куин, преди да избяга от бара. Вратата на кухнята беше на метър и половина от масата на Куин и именно там беше стоял Едмундо Ортис със своя поднос, когато покрай него на бегом беше минал Тоби с оръжие в ръка. Всичко това означаваше, че Тоби се беше намирал на разстояние от един метър както от Куин, така и от помощник-сервитьора, преди да излезе навън, а това изобщо не беше добре. Ела не се тревожеше особено за помощник-сервитьора, но Рейчъл Куин отново щеше да представлява голямо предизвикателство.
	Самият бар, до който бяха стояли Джак Морис и Кейти Толивър в момента на убийството, се намираше на около двайсет метра от масата на Динунцио. Заради оскъдното осветление в помещението и двамата — Джак и Кейти — можеха да заявят, че вече не са толкова сигурни кого са видели. И когато Ела приключеше работата си с тях, точно това щяха да твърдят.
	Възрастната дама, Естер Бърман, беше съвсем друга история. В действителност Естер беше седяла на първия ред. Мястото й беше само на три метра от масата на Динунцио и тя ясно беше видяла Тоби, когато беше застрелял счетоводителя — точно както беше казала на полицаите, които я бяха разпитали, — и без никакъв проблем го беше разпознала на очната ставка.
	Така че, за голямо съжаление, Естер… Ами Естер просто трябваше да си отиде.


>>	13

	_Четиринайсет години по-рано_
	_Чарлстън, Южна Каролина, декември 2002 г._
	— Добре — каза Бил, докато двамата седяха на верандата в Чарлстън. — Ще ти кажа с какво се занимавам.
	— Радвам се — каза Ела.
	Но всъщност беше толкова притеснена, както онзи път преди три години, когато още беше само на шестнайсет и не й беше дошло навреме — макар че онова се оказа фалшива тревога.
	— Както вече споменах, оказвам съдействие на адвокати в съдебни процеси — каза Бил.
	— Но аз не знам какво означава това — каза Ела.
	— Ако спреш да ме прекъсваш, ще ти кажа. — Той се усмихна, за да смекчи думите си. — Да кажем, че някой човек е блъснал друг човек с колата си, избягал е оттам и след това е бил заловен от полицията. И да предположим, че в този конкретен случай е имало трима свидетели, които са го видели да извършва това престъпление. Свидетелите са запомнили регистрационния номер на колата му или може би шофьорът е излязъл за малко от колата си и те могат да го разпознаят. Дотук ясно ли е?
	Тя _наистина_ се дразнеше, когато й говореше по този начин, все едно не беше в състояние да следи потока на мисълта му, но само кимна.
	— И така, адвокатът на този човек може да ми се обади, за да му помогна. Това ще означава да се погрижа тримата свидетели да не се явят в съда. Или, ако го направят, да кажат как са се объркали и всъщност не могат да разпознаят шофьора.
	— Какво точно направи? — попита Ела. — И престани да се преструваш, че това е някакъв хипотетичен случай.
	Бил й се усмихна леко в знак на разкаяние, сякаш искаше да си признае, че го е хванала.
	— Всъщност това беше първата ми поръчка и се оказа доста лесна. На единия от свидетелите му оставаше да закъснее само веднъж с наема, преди да го изхвърлят от къщата му. Аз просто му платих, за да излъже, когато застане на свидетелското място, и той го направи. Изправи се пред съда и каза, че онази вечер е пил доста, така че в действителност не е видял както трябва лицето на шофьора.
	— Добре — каза Ела.
	— Вторият свидетел беше едно момче на осемнайсет години. Живееше самостоятелно, точно като теб, когато се запознахме. Имаше някаква скапана работа в един хипермаркет за обзавеждане и строително оборудване, където зареждаше рафтове всяка нощ от дванайсет до шест сутринта, и успяваше да се явява само на по един изпит на семестър, докато се опитваше да завърши местния университет, за да вземе диплома. Живееше в една стая при някаква старица и за да не му вдигне тя наема, беше принуден да й коси ливадата, да поправя разни неща по къщата и като цяло да й служи като роб.
	Разбрах, че той иска да стане писател и отдавна си мечтае да пътува в Европа, така че един ден седнах с него и му дадох самолетен билет. Билетът беше до Париж, в едната посока, а полетът — същия ден, в който започваше делото. Избрах точно Париж, защото предполагах, че е чел за Хемингуей и Скот Фицджералд, които са пишели книгите си в кафенетата на Левия бряг.
	— Левия бряг на кое? — попита Ела.
	— На река Сена; някой ден ще отидем заедно. Както и да е, аз му обясних, че не искам да се явява на делото, а освен билета му дадох и достатъчно пари в брой, така че да обикаля Европа в продължение на половин година.
	Той не беше терорист, името му не беше включено в нито един списък за наблюдение на органите на реда и прокурорът дори нямаше да разбере, че е напуснал страната, докато не станеше твърде късно. Казах му, че след като свърши делото, може да отиде където си поиска. Младежът беше умен, животът му беше отвратителен и той видя, че може би никога повече няма да има такава възможност. И прие моето предложение.
	— Аха — каза Ела. — А третият свидетел?
	— Третият свидетел беше проблематичен. Беше уважаван гражданин — женен, с прилична работа и дете. Не беше богат, но нямаше много дългове, така че не бях сигурен, че ще успея да го подкупя. В продължение на два месеца го следих, за да проверя дали няма някакви пороци — да ходи на проститутки или тайно да посещава гей барове, — каквото и да е, за да мога да го изнудвам с него. Но не, човекът се оказа чист като сълза.
	— И какво, уби ли го? — попита Ела.
	— Не — отговори Бил.
	Но не го произнесе като: „Господи, естествено, че не съм го убил. Никога не бих го направил!“. Просто каза: „Не“.
	— Вместо това отвлякох малката му дъщеря.
	— Господи, Бил! — каза Ела.
	— Е, „отвлякох“ може би е малко силно казано. Взех дъщеричката му от детската градина, като казах на идиотката, която ми я даде, че съм чичото на малката Сузи, и я заведох в зоопарка. Купих й сладолед във фунийка и балон и като цяло си прекарахме доста добре. След четири часа, когато родителите й вече бяха пощурели от тревога, аз я оставих в един магазин до тях, обадих се на бащата и му казах къде е дъщеря му. И му заявих, че ако свидетелства срещу шофьора, момиченцето ще изчезне отново и този път няма да я види повече. В случая ми помогна това, че за шофьора се носеха слухове, че е свързан с един мексикански наркокартел — всичко това се случваше в Тексас, — но в действителност човекът по никакъв начин не беше свързан с тях.
	— И предполагам, че бащата не се е явил в съда — каза Ела.
	— Напротив. Но разви внезапна амнезия, докато беше на свидетелското място, и подсъдимият беше оправдан.
	— Аха — каза Ела. — Щеше ли да го направиш?
	— Кое?
	— Да направиш така, че малкото момиченце да изчезне, ако беше свидетелствал?
	— Естествено, че не. И не само заради това, че беше малко момиченце. Ако този човек беше решил да свидетелства срещу шофьора на делото, така или иначе всичко щеше да свърши. Поех глупав риск, като я взех, и оттогава никога повече не съм правил нещо толкова тъпо, но този блъф свърши работа. Ако не беше, по никакъв начин не бих направил нещо лошо на едно малко дете.
	Той помълча, преди да добави:
	— Сега вече разбираш с какво се занимавам, Ела. Ще дойдеш ли с мен, когато си тръгна от Чарлстън?
	Мислите на Ела препускаха. Беше се влюбила в престъпник.
	— Ако се съди по мястото, на което живеем в момента — каза тя, — услугите ти явно са доста добре платени.
	— Не работя евтино и поемам само случаи, в които подсъдимият е много богат. Няма да рискувам да вляза в затвора за няколкостотин хиляди долара.
	— А колко ти е таксата?
	Бил се поколеба. За пръв път говореха за пари.
	— Един милион на поръчка — отговори накрая той.
	— Господи! — възкликна Ела.
	Това наистина беше впечатляващо.
	— Какво ще правиш, Ела? Ще дойдеш ли с мен или не?
	— Отивам да се поразходя, Бил. Трябва да помисля.


	Ела слезе от верандата, прекоси дюните и излезе на брега. Свали си сандалите и пое покрай водата, така че от време на време я достигаше по някоя студена вълна, за да я погъделичка по стъпалата.
	— Кажи сега, Ела Сю — заговори си на глас тя. — Какво ще правиш?
	Наричаше се Ела Сю само когато се чувстваше особено глупава.
	Да се влюби в адвокат, на когото бяха отнели разрешителното, и в престъпник, който си признаваше деянията, определено _не беше_ една от точките в нейния списък. Планът беше да се омъжи за богат мъж с идеята, че ако нещата не потръгнат така, както й се иска, ще се разведе и ще го направи достатъчно навреме, за да продължава да изглежда толкова добре, че да си хване друг. Ако мъжът настояваше да подпишат предбрачно споразумение, тя щеше да се постарае да му покаже какво ще загуби, ако не се ожени за нея, а след това да си тръгне — и мъжът щеше да скъса предбрачното споразумение и да я умолява да се върне. А след това, когато се разведеше с него, щеше да се сдобие с голяма къща, луксозна кола и цял куп пари. Може би недостатъчно, за да живее от тях до края на живота си, но достатъчно да живее със стил, докато се омъжи за друг богаташ.
	Да, точно това беше планът и този план току-що беше изхвърчал през прозореца като някаква тлъста пойна птичка.
	Тя обичаше Бил Кантуел — в това нямаше никакво съмнение, — но по-важен от любовта беше фактът, че той беше, общо взето, съвършен. С него не просто беше забавно, той беше разширил хоризонтите й; благодарение на него тя бе израснала в толкова много различни отношения. А най-хубавото от всичко беше, че сякаш винаги имаше пари в излишък, което можеше да се очаква, след като изкарваше по един милион от всяка поръчка — освен ако, разбира се, не лъжеше.
	Но какво щеше да стане с нея, ако го арестуваха — което определено не беше невъзможно? Ако живееше с него, сигурно щяха да решат, че му е съучастничка, и може би щяха да арестуват и нея самата. Тя не искаше да свърши в затвора и нямаше никакво намерение да го чака, ако _той_ влезе в затвора. И въпреки че никога не беше повдигал въпроса да се оженят — и тя не го беше притискала, — какво щеше да се случи, ако все пак се оженеха? Той вече й беше казал, че не притежава собствен дом. Просто живееше там, където отиваше заради работата си. Така че къщата нямаше как да остане за нея, след като се разведат. И като стана дума, тя може би нямаше да получи и половината от парите му. Не беше съвсем сигурна, но предполагаше, че ако той изкарва парите си по незаконен начин, властите сигурно имат право да конфискуват всичко, което притежава. Или пък точно защото изкарваше парите си по незаконен начин, сигурно ги укриваше някъде — например в офшорна сметка или дори заровени под някоя проклета скала. Във всеки случай, като негова бивша съпруга тя може би нямаше да види и цент.
	— И какво ще правиш, Ела Сю? — повтори си тя.
	Моментът не беше подходящ да се отдава на емоции. Беше време за хладнокръвни, логични и безстрастни разсъждения. Все пак ставаше дума за _живота_ й.
	Най-умното, което можеше да направи, беше да си тръгне. Беше само на деветнайсет години. Имаше предостатъчно време да си намери друг мъж. Но дали в живота й щеше да се появи друг като Бил — с изключение на криминалната му история, разбира се? Освен това не биваше да забравя и за възрастта на Бил. Сега той беше на трийсет и пет години, но въпреки това си оставаше с шестнайсет години по-възрастен от нея. Разликата нямаше особено значение сега, но щеше да има голямо значение, когато той щеше да стане стар, болен и немощен; защото тя нямаше _никакво_ намерение да се превръща в гледачка на някакъв дядо.
	Да, без никакво съмнение беше дошъл моментът да си тръгне.
	Беше дошъл моментът да си тръгне _на бегом_, по дяволите.


	Ела се върна в къщата на крайбрежната ивица. Бил все още седеше на верандата, беше си отворил една бира и гледаше вълните, които се плискаха в брега.
	— Вятърът май се усилва — отбеляза той. — Чудя се дали през нощта няма да завали.
	Тя не му отговори — наистина ли си мислеше, че точно в момента й се говори за времето?
	— Е? — обърна се към нея той.
	— Ще дойда с теб, но при две условия — каза Ела.
	— Добре.
	— Първо, трябва да се оженим.
	Да вървят по дяволите хладнокръвните логични разсъждения. Бил се усмихна.
	— Нищо на този свят няма да ме направи по-щастлив, скъпа моя. Какво е второто ти условие?
	— Ще трябва да си поговорим сериозно — ама _наистина_ сериозно — за пари.


>>	14

	Ела знаеше три важни неща за Естер Бърман. Първо, тя беше на осемдесет и шест години. Второ, краткосрочната й памет, също както и зрението й, беше в чудесно състояние; без никакъв проблем беше разпознала Тоби Розентал на очната ставка и от нея щеше да излезе отличен свидетел. И трето, след като беше посетила местопрестъплението, Ела беше достигнала до заключението, че Естер е най-добрият възможен свидетел срещу Тоби, защото беше седяла най-близо до масата, на която беше застрелян Доминик Динунцио. Предвид възрастта на Естер колкото по-дълго успяваше да отлага началото на делото Дейвид Слейд, толкова повече се увеличаваше вероятността тя да хвърли топа по естествени причини. За съжаление, Ела нямаше начин да си осигури съдействието на майката природа.
	Никой не спря Ела, когато влезе в дома за възрастни хора. От дясната страна имаше рецепция като в хотел. Една табела уведомяваше посетителите, че трябва да се регистрират на влизане, а зад бюрото имаше някаква жена, която говореше по телефона. Във фоайето имаше няколко канапета и кресла, ниски масички със списания като в зъболекарска чакалня и растения в саксии. Виждаха се десетина души: няколко възрастни дами седяха и си говореха, облечени с палтата си, и вероятно чакаха някой да ги вземе; още няколко възрастни жени в инвалидни колички седяха сами, все едно някой ги беше паркирал там и ги беше забравил; и две двойки на средна възраст, всяка от които се суетеше около по-възрастна жена. Изглеждаше оживено, а Ела беше прочела в интернет, че в дома живеят поне триста души.
	Ела подмина рецепцията с енергични крачки, като очакваше жената зад бюрото да й подвикне нещо, но тя не го направи, така че Ела стигна до стълбището и пое нагоре. Откри апартамента на Естер на четвъртия етаж. Единственият друг човек наоколо беше някаква старица, която беше толкова изкривена от сколиоза, че приличаше на въпросителен знак. Ела огледа ключалката на вратата на Естер. Нямаше намерение да я разбива днес; просто искаше да провери с какво си има работа. Надяваше се да е евтина ключалка и да може да отвори с нож. Нямаше такъв късмет. Ключалката на Естер беше солидна.
	Ела се върна във фоайето и се поразходи. Видя няколко души, облечени като помощници или санитари, но отново никой не я попита коя е и какво прави там. Ако беше настанила някой от своите близки тук, щеше да подаде оплакване срещу недостатъчните мерки за безопасност. Недалече от трапезарията попадна на дъска за съобщения, която заемаше цялата стена, а на нея имаше снимки на обитателите. Под всяка снимка беше написано името на човека — Ела се изненада колко малко мъже живееха тук — и по едно кратко изречение за съответния обитател.
	Компанията от Далас беше снабдила Ела със снимка на Естер, копирана от шофьорската й книжка, която отдавна беше изтекла, и Ела се надяваше на дъската за съобщения да има по-скорошна снимка. Наистина имаше. Под снимката на Естер Бърман — на която възрастната дама се усмихваше толкова жизнерадостно, че Ела беше принудена да признае, че явно в нея има още много живот — пишеше следното: „Естер играе бридж наравно с майсторите. Както и покер“. Ела я снима с мобилния си телефон.
	Докато си тръгваше, тя забеляза един охранител до рецепцията. Беше възпълен чернокож на петдесет и няколко години, облечен с бяла риза, на която имаше златна емблема, наподобяваща полицейска значка. На колана му се виждаха радиостанция, фенерче и голяма връзка ключове, но нямаше оръжие. Значи беше най-обикновен служител от частна фирма. Ела реши, че единственото му задължение е да гони евентуалните бездомници, които се опитваха да влязат в дома за възрастни хора. А тъй като Ела не приличаше на бездомник, присъствието на охранителя не я разтревожи.


	Ела имаше една идея как да се справи с Естер. Идеята й хрумна, когато провери банковите извлечения на старата дама и откри, че на всеки три месеца, като по часовник, тя плащаше сметка за лекарства. Сега Ела трябваше да влезе в апартамента на Естер и да разгледа лекарствата й, но все още не беше измислила как да го направи.
	Ела мразеше да шофира в Ню Йорк, но сега реши да вземе кола под наем. Можеше да се наложи да проследи Естер. Остави колата на паркинга зад дома за възрастни хора. Имаше много празни места и тя си помисли, че е малко вероятно да вдигнат колата й оттам. На първата сутрин зачака пред входа, като се надяваше Естер да реши да излезе. Тя не го направи. Когато стана време за обяд, Ела влезе вътре, настани се във фоайето, взе едно списание и се престори, че чете, докато чака някой от обитателите на дома. Никой не я заговори.
	По обед Ела видя Естер и още една възрастна дама да излизат от асансьора. Естер беше висока сто шейсет и осем сантиметра, леко набита, но се движеше пъргаво за възрастта си; не използваше бастун или друго помощно средство. Жената с нея беше ниска и слаба и грачеше като сврака, докато двете с Естер отиваха към трапезарията.
	Ела излезе от фоайето, качи се по стълбите до апартамента на Естер и провери дали вратата е заключена. Беше. По дяволите. Естер не носеше чанта, когато слезе за обяд, така че сигурно беше прибрала ключа в джоба. През следващите два дни Ела продължи да прави същото, като се побъркваше от скука, навърташе се около дома за възрастни хора и се надяваше старата дама да излезе. Всеки ден идваше с различна перука, а понякога с шапка и слънчеви очила.
	На четвъртия ден, вторник, в десет часа сутринта, пред главния вход спря малък автобус с двайсетина места. Групичка възрастни жени се качиха в автобуса. Сред тях беше Естер, а с нея беше и дребната дама, с която бяха обядвали преди няколко дни. Явно бяха най-добри приятелки.
	Днес Естер носеше морскосиня бейзболна шапка на „Янкис“, бял суичър, джинси и яркосини маратонки. Ела не сдържа усмивката си, когато ги видя. Нейната приятелка също носеше бейзболна шапка — розова, вероятно от благотворителна кампания срещу рака на гърдата, — джинси и гуменки, които бяха толкова бели, все едно никога не бяха излизали на улицата. Приятелката на Естер носеше чантичка на кръста си и Ела благодари на Господ, че Естер не беше с такава. Чантата на Естер беше голяма и висеше на рамото й.
	Ела проследи автобуса до мол „Манхатън“ на Бродуей, недалече от Трийсет и трета улица. Явно възрастните дами отиваха на шопинг, сигурно щяха да обядват в мола и може би да отидат на фризьор и Ела се запита дали не го правеха всяка седмица. Но сега се налагаше да побърза: трябваше да намери къде да паркира проклетата кола, а след това да се върне навреме, за да проследи Естер, защото молът нямаше собствен паркинг.
	Една табела наблизо я уведоми, че на една пряка оттук има паркинг. Гумите на Ела изсвириха по асфалта. Тя остави колата, после спринтира обратно до мола. Всички възрастни дами бяха успели да слязат от автобуса и една млада жена, най-вероятно служителка на дома, им изнасяше някаква лекция — сигурно им казваше в колко часа трябва да се върнат в автобуса. Ела се зачуди дали всяка възрастна дама не е оборудвана с джипиес устройство, така че да могат да ги открият, ако се загубят някъде. Би трябвало.
	Групичката се разпръсна и Естер и нейната приятелка потеглиха с бодра крачка, като изглеждаха готови да пазаруват до припадък. Ела тръгна след тях и когато влязоха в един магазин за дрехи, тя седна отпред, извади мобилния си телефон и отвори приложението за навигация. Слава богу, че имаше смартфони и интернет. Тя откри това, което й трябваше, само на две преки от мола.
	Ела скочи от мястото си и влезе в магазина за спортни стоки, който се намираше точно срещу магазина, в който беше влязла Естер. Плати в брой за едно евтино синьо яке от полиестер с оранжеви ръкави и емблема на „Ню Йорк Никс“, както и за оранжева бейзболна шапка с логото на „Найки“. Поиска голям хартиен плик от продавача, за да прибере покупките си, но веднага щом излезе от магазина, си сложи якето и шапката, като запази плика. Ела вече имаше план и сега щеше да се нуждае само от малко късмет.
	Естер и нейната приятелка излязоха от магазина и продължиха през мола, а Ела пое след тях. Не пропусна да отбележи, че Естер се движи доста енергично. За своите осемдесет и шест години бабата беше направо бърза.
	Ела забеляза, че Естер носи чантата си на рамо и непрекъснато я придържа с една ръка. Най-вероятно беше чувала за младите джебчии, които минаваха тичешком покрай жертвите си, отрязваха презрамките на чантите им с джобен нож и изчезваха със скоростта на Джеси Оуенс на Олимпиадата през 1936 г. Ела трябваше да вземе тази чанта — и имаше една идея как ще го направи, — но един час по-късно Естер и нейната приятелка _все още_ продължаваха да обикалят мола. Не си бяха купили нищо, но бяха адски издръжливи.
	Най-сетне Естер осигури на Ела възможността, която очакваше. Приятелката й влезе в магазин на име „Раят на парфюмите“, което накара Ела да се усмихне. За кого си слагаше парфюм старата дама? Дали си нямаше някой по-млад седемдесетгодишен жребец в дома? Естер обаче се отправи към тоалетната.
	Ела й даде достатъчно време, за да се настани в някоя кабинка, после и тя влезе в тоалетната, като се молеше вътре да няма много хора. Нямаше. Беше заета още само една кабинка; Ела видя под ръба на вратата дамски ботуши до средата на прасеца. Яркосините маратонки на Естер се виждаха в другата заета кабинка. Ела надникна под ръба на вратата и видя чантата й — беше оставена на пода до краката. Ела коленичи и грабна чантата, бързо като атакуваща кобра. Когато се втурна към изхода на тоалетната, чу зад гърба си крясъка на Естер.
	Ела сложи чантата на Естер в хартиения плик от магазина за спортни стоки и с бързи крачки се отправи към най-близкия голям магазин, който беше „Джей Си Пени“. Докато отиваше към една от пробните, тя пусна оранжевата си бейзболна шапка на пода до една стойка с пухени скиорски якета. Когато влезе в пробната, тя извади дамската чанта на Естер от плика, отвори я и откри онова, което й трябваше: връзката с ключове.
	На връзката имаше само два ключа и единият от тях приличаше на ключ, с който се отваря личен сейф в банка. Другият със сигурност беше за апартамента на Естер. Ела прибра в джоба на джинсите си ключовете и парите, които намери — общо четирийсет и два долара, — пусна дамската чанта обратно в хартиения плик и пъхна в него както черната перука, която носеше до този момент, така и новото си яке с емблемата на „Никс“. Единствената причина да си купи якето и оранжевата бейзболна шапка беше да се отличава с две характерни неща, ако някой свидетел случайно я забележеше в момента, в който краде чантата на Естер.
	Ела излезе от „Джей Си Пени“ и с бързи крачки се отправи към най-близкия изход. Справката в смартфона й беше показала адресите на магазините около мол „Манхатън“, които предлагаха ключарски услуги, и тя беше намерила едно място на име „Железария и електротехника «Елм»“ между Трийсет и първа и Трийсет и втора улица. Дори нямаше нужда да се качва в колата си, за да стигне дотам.
	Ела тичешком отиде до ключаря и си извади копие от ключа на Естер. Това й отне само петнайсет минути. Сега трябваше да върне дамската чанта, защото никак не й се искаше Естер да реши да си смени ключалката. Тя се върна в мола, спря първия охранител, когото забеляза, и каза:
	— Видях тази дамска чанта на една празна пейка. Някой сигурно си я е забравил.
	Естер вероятно вече беше съобщила на охраната на мола, че някой е откраднал чантата й, и Ела предположи, че съвсем скоро по високоговорителите ще направят съобщение, за да кажат на щастливата дама откъде може да си прибере чантата. И когато Естер установеше, че липсват само парите в брой, но кредитните карти и ключовете й са все още вътре, щеше да благодари на Господ и дори нямаше да й хрумне да си сменя ключалката.


>>	15

	На следващия ден Ела се върна в дома за възрастни хора малко преди времето за обяд. Десет минути по-късно видя Естер, която излезе от асансьора и пое към трапезарията. Веднага щом Естер влезе вътре, Ела се отправи към четвъртия етаж и използва ключа, който си беше извадила, за да отвори вратата.
	Мебелировката беше семпла и елегантна — нямаше нищо общо с тежките кресла и канапета с тапицерия на флорални мотиви, които си беше представяла. В неголямата дневна имаше красив персийски килим и малко дървено писалище, лакирано с черен емайл и златни орнаменти, което Ела намери за очарователно. Но сега нямаше време да се възхищава на жилището на Естер.
	Тя отиде в банята, отвори шкафчето за лекарства над мивката и се изненада, когато видя колко малко неща има в него. Четка за зъби, паста за зъби и конец за зъби; явно Естер все още не носеше изкуствено чене. Дезодорант, кутийка с разхлабително, голяма опаковка тайленол против артритни болки и синя опаковка с хапчета за по-добро храносмилане. Имаше и три кафяви шишенца със специални капачета, които всъщност се отваряха адски трудно — в такива се продаваха лекарствата по рецепта. Точно тях се надяваше да открие Ела.
	Тя прочете етикетите и установи, че първото шишенце съдържа омепразол, второто — кумадин, а третото — дигоксин. Ела знаеше, че омепразолът е против киселини, защото веднъж на Бил му се беше наложило да го взема. Един ден, докато играеха голф, Бил си помисли, че е получил сърдечен удар, така че и Ела си беше изкарала ангелите. Но в крайна сметка се оказа, че просто има киселини, и лекарят му беше предписал омепразол. Вместо да промени начина си на живот, Бил просто започна да взема омепразол профилактично преди вечерите, когато възнамеряваше да прекали.
	Но Ела не знаеше за какво са другите две лекарства. Освен това изглеждаше, че Естер няма да има нужда скоро да си купува нови количества от тях. Както в шишенцето с кумадин, така и в това с дигоксин имаше по около шейсет таблетки; на етикетите им пишеше, че Естер трябва да взема по едно хапче на ден. Първоначално във всяко от тях беше имало по деветдесет таблетки. Ела отиде до симпатичното писалище в дневната и намери два малки плика от онези, в които се слагат поздравителните картички. Написа на единия „кумадин“, а на другия „дигоксин“, върна се в банята на Естер и пъхна по едно хапче във всеки плик. Беше сигурна, че Естер няма да забележи липсата им от шишенцата.
	След това от любопитство какво друго може да научи Ела отвори шкафчето за кърпи в банята. На горния рафт спретнато бяха подредени сгънати кърпи и хавлии, но на другите два рафта под него цареше бъркотия. По тях бяха разхвърляни джобни огледалца, четки, гребени и сешоар; виждаха се поне десет тубички със слънцезащитен лосион и крем за раздразнена кожа; имаше лепенки лейкопласт във всички възможни размери. Явно шкафчето за кърпи беше мястото, където Естер трупаше всичко, което не използваше толкова често, а в другото държеше лекарствата по рецепта, които използваше всеки ден.
	После Ела бързо обиколи апартамента, като търсеше нещо, което не беше забелязала в банята. То не беше и на нощното шкафче, както си мислеше. Надяваше се Естер да не го държи в дамската си чанта, но се съмняваше да е така, защото не го беше видяла, когато я беше откраднала.
	Най-сетне го откри на малката маса в кухнята — беше кутийка за хапчета, разделена на отделения за всеки ден от седмицата. Ела я отвори и видя, че отделенията за неделя, понеделник, вторник и сряда бяха празни, но в тези за четвъртък, петък и събота имаше по две хапчета: кумадин и дигоксин. Явно старата дама не вземаше омепразол всеки ден.
	Ела си погледна часовника: бяха минали само двайсет минути, откакто Естер беше отишла на обяд. Тя се огледа за последен път, за да се увери, че не е оставила някаква издайническа следа от присъствието си. После надникна навън през вратата по коридора. Беше пуст, не се виждаше нито един възрастен човек. Тя затвори вратата след себе си, провери дали е заключила и си тръгна.


	Ела се върна в апартамента в „Челси“, приготви си кана кафе и влезе в интернет, за да научи нещо повече за лекарствата кумадин и дигоксин.
	Откри, че кумадинът е противосъсирващо средство, употребявано за профилактика на тромбоза — най-просто казано, лекарството разрежда кръвта, за да не се образуват съсиреци, които могат да причинят сърдечен удар. Дигоксинът, както с изненада установи Ела, по същество беше отрова, приготвяна от растението напръстник, която обаче се използваше за лечение на разнообразни проблеми на сърдечносъдовата система, например предсърдно мъждене. След като разучи въпроса в десетина различни сайта, Ела стигна до заключението, че Естер страда от някакво сериозно сърдечно заболяване и ако не си взема лекарствата редовно, може да получи сърдечен удар.
	_Перфектно._
	Ела отбеляза, че от едната страна на малкото синьо хапче пише „кумадин“ и цифрата 4; от другата няма нищо. Таблетката дигоксин беше с цвят на слонова кост и от едната й страна пишеше _JSP_ и цифрите 545; както и на таблетката кумадин, другата й страна беше празна.
	Ела вече беше научила всичко необходимо и излезе да пазарува. Посети две аптеки и един от онези магазини, в които се продават витамини, хранителни добавки и всякакви хомеопатични боклуци. На всяко място Ела купи по две-три различни лекарства, които изглеждаха подходящи. После се върна в апартамента си, разгледа ги добре и откри едно синьо хапче, което съдържаше антихистамин и се продаваше без рецепта, както и едно малко бяло хапче, което се пиеше за потискане на апетита. Таблетките бяха идентични по размер и цвят с кумадина и дигоксина, които вземаше Естер, но по тях имаше други символи. Ела обаче се съмняваше, че Естер има навика да се взира във всяко хапче, преди да го глътне.


	Следващото, от което се нуждаеше Ела, беше Естер отново да излезе от апартамента и да я няма повече от час. Предишната екскурзия до мол „Манхатън“ беше в десет сутринта във вторник и Ела се надяваше, че вторник е обичайният ден за подобни екскурзии в дома за възрастни хора.
	Ела пристигна в дома в девет и половина — и наистина, малкият автобус отново спря пред него в десет часа. Естер и нейната ниска приятелка бяха първите, които се качиха в него. Старата дама отново беше с бейзболната шапка на „Янкис“.
	Автобусът потегли и Ела, която този път беше с перука с къси тъмноруси къдрици, влезе във фоайето с голям букет цветя в ръце, така че лицето й да бъде отчасти закрито, нищо че никой не я гледаше. Тя се качи по стълбите до етажа на Естер и остави цветята пред случайно избрана врата, като си мислеше как някоя възрастна дама ще се изненада приятно. После влезе в апартамента на Естер, като отключи със собствения си ключ, и отиде направо до шкафчето за лекарства. Отвори шишенцето с кумадин и се зае да изхвърля хапчетата в тоалетната, но после спря. Не, не беше умно да действа по този начин.
	Тя отиде в кухнята на Естер, взе две найлонови пликчета за сандвичи и се върна в банята. Там изсипа таблетките кумадин в едното найлоново пликче, а таблетките дигоксин — в другото. После напълни шишенцата за лекарства със сините хапчета антихистамин и белите хапчета за отслабване и направи същото с кутийката за лекарства на Естер, която все още стоеше на масата в кухнята. След това прибра полупразните опаковки в шкафчето за кърпи, където Естер държеше лосионите, лепенките и останалите медицински продукти, които не използваше толкова често.
	Ела предполагаше, че ако една жена на осемдесет и шест години получи сърдечен удар и умре, няма да има аутопсия, а освен това никой няма да провери хапчетата й. Но ако по някаква непонятна причина някой все пак откриеше, че таблетките в кутийката на Естер са хапчета за отслабване и антихистамини, а не кумадин и дигоксин, а след това видеше опаковките в шкафчето за кърпи, щеше да стигне до заключението, че осемдесет и шест годишната дама просто се беше объркала и беше заредила кутийката си с грешните лекарства.
	От друга страна, ако някой откриеше, че шишенцата с лекарства по рецепта не съдържат правилните таблетки, това можеше да се окаже проблем. Нямаше никакъв начин Естер да е сложила там грешните хапчета; те се пълнеха от аптекаря. В такъв случай на Ела щеше да се наложи да открие начин да се справи с малко вероятния, но все пак възможен евентуален проблем.


	Ела се върна в дома за възрастни хора на следващия ден. Трябваше да открие начин да следи в реално време здравословното състояние на Естер. С други думи, имаше нужда от шпионин. Ела беше прочела достатъчно романи, за да знае, че съществуват, общо взето, три начина да вербуваш един шпионин: да му платиш, да го изнудваш или да се възползваш от идеологическите му убеждения. Идеологическите убеждения не играеха никаква роля в настоящата ситуация и тя реши, че ще бъде най-добре да използва комбинация от подкуп и изнудване.
	Ела прекара два невероятно отегчителни дни в наблюдение. Всеки ден пристигаше в шест сутринта и паркираше на едно от местата за посетители. Паркингът предлагаше добра наблюдателна позиция, защото от него се виждаше както задната страна на сградата, така и входът от едната страна. Ела идваше рано, защото предполагаше, че обслужващият персонал — санитари, готвачи, техници от поддръжката — пристига по същото време.
	Ела търсеше някой пияница. В заведенията, където беше работила, преди да се запознае с Бил, винаги имаше по един пияница — от онези, които от време на време надигат бутилката, която са скрили в колата си или навън до контейнерите за боклук, а след това прекарват целия ден на автопилот: в състояние на леко алкохолно опиянение, но не чак толкова, че да се препъват и да завалят думите. Първия ден откри подходящ кандидат, а втория — още един.
	Първият беше бял мъж на около шейсет години, а от облеклото му можеше да се съди, че работи в кухнята. Носеше бяло сако и от онези панталони на черни и бели квадратчета, които понякога носят готвачите. Той излизаше навън да изпуши по една цигара, а после отиваше до очукания форд с регистрационни номера от Джърси в далечния край на паркинга. Там се оглеждаше, за да провери дали някой не го наблюдава, вмъкваше се в колата, отново се оглеждаше и след това изваждаше една бутилка от жабката. Опъваше няколко глътки от бутилката, връщаше я в жабката и докато се прибираше обратно в сградата, пъхаше в устата по десетина ментови бонбона.
	Вторият кандидат не беше пияница; той обичаше да дръпва по малко марихуана по няколко пъти на ден. Беше млад чернокож мъж с расти, които висяха до раменете му, и носеше син гащеризон като техник от поддръжката. Беше добре сложен и движенията му издаваха, че се е занимавал със спорт. Ела го хареса. Изглеждаше подходящ.
	Зад дома имаше парк с алеи, които се виеха през градината с папрати, дървета и цветя, както и многобройни пейки, където да сядат възрастните хора. Една от пейките беше зад голям цъфнал рододендрон, по-закътана от останалите, и любителят на тревата сядаше там и си палеше по един джойнт. По някаква причина — или от глупост, или защото постоянно беше напушен — младият мъж очевидно не изпитваше никакви притеснения, че може да го хване някой служител.
	И така. Старият пияница или младият пушач? Ела реши да се спре на втория.
	На следващия ден тя го видя, когато излезе от сградата и се отправи към своята пейка за пушене. Даде му достатъчно време, за да запали, а след това се приближи тихо. Когато изведнъж застана пред него, той се стресна и се опита да скрие джойнта, но не знаеше къде.
	— Няма проблем — каза му тя. — Пуши си. Даже бъди така добър да ми дадеш да си дръпна веднъж.
	Той се усмихна, подаде джойнта на Ела и тя си дръпна веднъж, като задържа дима в дробовете си, както правеше в гимназията. Не беше пушила трева, откакто беше напуснала Калхун Фолс.
	— Готино — каза тя, като му върна джойнта. — Как се казваш?
	— Къртис — отговори той. — Ти… хм, на свиждане ли си?
	— Да, Къртис, при теб. Сега ще ми направиш една услуга. Не е кой знае какво и не е нещо незаконно, а в замяна аз ще ти дам петстотин долара днес и още по двеста долара на седмица, докато продължаваш да ми правиш същата услуга.
	— Каква услуга? — попита той, вече по-недоверчиво.
	В същото време Ела не се съмняваше, че Къртис вече харчи парите наум.
	— Преди да стигнем до нея, нека да ти кажа какво ще се случи, ако не направиш това, което искам от теб. Ще отида право в дома и ще кажа на шефовете, че всеки ден излизаш тук да пушиш трева, а аз не искам такива хора да се навъртат около добрата ми стара леля.
	Къртис поклати глава, все едно животът не за пръв път му сервираше нещо подобно.
	— Добре, какво искаш? — попита той.
	— Много е просто. Тук живее една дама, която се казва Естер Бърман.
	— Да, познавам я. Естер дава добри бакшиши.
	Ела се изненада от този факт.
	— Както и да е, искам от теб да ми се обаждаш всеки ден, за да ми казваш как е Естер. Ако не ти вдигна, просто ми остави съобщение.
	— Да ти казвам как е?
	— Аха, това е всичко. Тревожа се за здравето й. Въпросът е от семейно и правно естество. Не ти трябва да знаеш точно какво. Но искам веднъж дневно да ми се обаждаш и да ми казваш, че тя е добре. Ако я закарат в болницата, трябва да разбера.
	— Това ли е всичко?
	— Това е всичко.
	— А как да разбера как е тя? Моята работа не е по медицинската част.
	— Естер всеки ден обядва и вечеря в трапезарията. Ще намериш начин да се навърташ там, когато стане време за хранене, за да видиш дали ще се появи. Ако не се появи, ще разбереш защо. Ще се справиш ли?
	— Ами да, сигурно.
	— Не се съмнявам, че ще се справиш, Къртис. Ти си умно момче. Освен това си хубав, така че сестрите и готвачките сигурно те харесват.
	— Но аз не работя в неделя, освен ако не изникне нещо извънредно, например някоя тоалетна да се задръсти или нещо подобно — каза Къртис.
	— Предположих. Така че няма да очаквам да ми се обаждаш в неделя.
	— Не знам — каза Къртис. — Сигурна ли си, че не е незаконно?
	— Как може да е незаконно да ми се обаждаш по телефона и да ми казваш, че си видял Естер да обядва?
	Ела извади от джоба си пачка банкноти — двайсет и пет банкноти по двайсет долара, така че пачката изглеждаше много дебела — и протегна парите към Къртис. Той се поколеба само за миг, после ги взе.
	— Сега ми кажи адреса си, за да мога да ти изпращам по още двеста долара всяка седмица.
	Къртис й каза адреса си в Куинс и Ела го записа в телефона си. После подаде на Къртис жълто листче с лепенка.
	— Това е моят номер. Гледай да не го изгубиш.
	Мерките за безопасност бяха едно от нещата, на които Ела обръщаше особено внимание. Мобилните телефони бяха чудесно изобретение — компютри, които се събираха в дланта на едната ръка. Човек можеше да прави справки в интернет, например къде да си извади ключ, да се ориентира по картата, да снима и да чете книга. От друга страна, те бяха и невероятно опасни, защото други хора — а именно ченгетата — можеха да разберат къде се намира въпросният човек по телефона му, както и да го подслушват, докато говори по него. Именно затова едно от първите неща, които правеше Ела в началото на работата по всяка поръчка, беше да се снабди с няколко мобилни телефона с предплатени карти.
	Беше дала един от тях на Дейвид Слейд и използваше друг, с който да общува с него. Номерът, който току-що беше дала на Къртис, беше на трети предплатен апарат. Не й допадаше идеята да разговаря с Къртис по телефона — дори да е такъв, който не можеше да бъде проследен, — но нямаше друг начин да бъде сигурна, че всичко с Естер върви както трябва.
	Ела се изправи.
	— Довърши си джойнта, Къртис, но очаквам от теб да ми се обаждаш всеки ден, докато не ти кажа нещо друго. А ако не ми се обадиш… Чувала съм, че в днешно време не е лесно да си намериш работа.
	Докато крачеше обратно към колата си, Ела не можеше да се отърси от мисълта, че Бил никога нямаше да направи това, което правеше тя с Естер. Това беше един от проблемите в съвместната им работа. Тя го беше обичала от цялото си сърце, но той невинаги беше имал… ами куража да направи трудните неща, които се оказваха наложителни понякога.


>>	16

	_Тринайсет години по-рано_
	_Хаваи, януари 2003 г._
	Бил и Ела се ожениха на остров Кауаи.
	Бил я попита дали иска родителите й да присъстват на тържеството, но Ела не искаше. Не беше говорила с родителите си, откакто беше напуснала Калхун Фолс, и възнамеряваше никога повече да не говори с тях. Бил изпрати самолетен билет на майка си в Санта Барбара, за да дойде на сватбата.
	Първото нещо, което й каза майка му, когато Бил ги запозна, беше:
	— Гледай ти, колко си хубава. Хубава си като внучката, която винаги съм искала да имам.
	— Престани, мамо — каза Бил.
	Ела скоро откри, че всъщност харесва майката на Бил, която се казваше Джанет Кърнс и носеше фамилията на четвъртия си съпруг. Беше много привлекателна и добре запазена, макар и Ела да забеляза, че последното донякъде се дължи на постиженията на козметичната хирургия. Първият й съпруг, бащата на Бил, беше починал наскоро след раждането на Бил; тя се беше развела със следващите си двама съпрузи; и фактът, че съпруг номер четири не дойде на сватбата, накара Ела да се запита дали той също нямаше да се превърне в _бивш_ съпруг. Джанет беше духовита и доста цинична и в много отношения напомняше на Ела за самата нея, а ако се съдеше по дрехите и пръстените по ръцете й, със сигурност разполагаше с пари. Ела стигна до заключението, че майката на Бил беше направила точно онова, което беше планирала да направи самата Ела, когато беше напуснала Калхун Фолс: беше се омъжила за няколко богати мъже поред и сега си живееше добре.
	Меденият им месец започна на круизен кораб, който потегли от Хонолулу и трябваше да прекоси Тихия океан, да мине през Панамския канал и в крайна сметка да стигне до Форт Лодърдейл. Бил искаше да види Панамския канал, въпреки че Ела не можеше да си представи какво толкова го интересува една канавка, пълна с вода. От друга страна, самата тя беше доста развълнувана от мисълта за предстоящото пътуване, защото никога не се беше качвала на круизен кораб, какво остава да го направи в първа класа. Бил каза, че след като пристигнат във Форт Лодърдейл, ще се помотаят известно време по островите на Флорида — любимият му беше Кий Уест, — а след това може би ще вземат яхта под наем, за да разгледат Карибските острови. Ела беше на седмото небе; явно изобщо не беше допуснала грешка, като се беше омъжила за Бил.
	Един ден, докато плаваха през Тихия океан, а от кораба не се виждаше нищо друго чак до хоризонта — нито друг съд, нито земя, нито дори някоя чайка, — тя се обърна към Бил.
	— Е, разкажи ми как започна да се занимаваш с това.
	— Започнах, когато ми отнеха разрешителното — отговори той.
	— Знам, но как точно се случи?
	Той сви рамене.
	— Опит за манипулиране на съдебните заседатели. Бях млад и глупав, беше едва второто ми дело и аз разбрах, че ще го загубя. Но не исках да го загубя, така че се опитах да подкупя един от съдебните заседатели, за да гласува против останалите и да не могат да достигнат до единодушно решение за присъдата. И ме хванаха. Бях истински идиот.
	— Това все още не обяснява как си се превърнал от некадърен манипулатор на съдебни заседатели в това, което си сега — каквото и да е то.
	— Тогава работех за Джордж Чавес, адвокат от Сан Антонио, който впоследствие ми стана нещо като агент. Джордж по същество е мошеник. Изобщо не го интересуваше, че се бях опитал да манипулирам съдебните заседатели; ядоса се само, че са ме хванали. Така че ме уволни. Имам предвид, че в действителност не му се искаше да го прави, защото му бях симпатичен, но просто нямаше причина да държи на работа адвокат с отнети права.
	Няколко месеца по-късно вече работех в колцентъра на една застрахователна компания и звънях на непознати, за да ги тормозя да си купят застраховки, когато ми се обади Джордж. Каза ми, че се е заел с едно дело, в което има трима свидетели — онова дело срещу избягалия шофьор, за което ти разказах, — и единственият начин да го спечели ще бъде свидетелите да изчезнат или да променят показанията си. Клиентът беше богат и нямаше нищо против да плати сто хиляди долара, за да се случи това, а самият Джордж нямаше никакво намерение да се занимава с нещо незаконно. И така, аз приех тази поръчка, свидетелите така и не свидетелстваха срещу подсъдимия и Джордж спечели делото. Шест месеца по-късно — когато стоте хиляди вече ги нямаше…
	Ела се засмя.
	— Да, не се съмнявам.
	Дори в тези първи дни на брака им тя вече беше разбрала как Бил и парите винаги се разделят по най-бързия начин.
	— Както и да е, Джордж отново ми се обади и ми каза, че в Далас има един адвокат с подобен проблем и ме попита дали проявявам интерес. Отговорих му, че може би ще проявя интерес, но само ако цената си струва. След първия път бях решил, че няма начин да рискувам да вляза в затвора за някакви пършиви сто бона и ако изобщо ще се занимавам с това, хонорарът ми трябва да бъде огромен. Тогава все още не си давах сметка, но вече бях започнал да си измислям някакви правила. И първото беше, че ще работя само в случаи, в които клиентът може да си позволи да плати поне един милион.
	— А какви бяха другите правила?
	— Нямаше да се занимавам с нищо, в което са замесени деца. Нали се сещаш — педофили, детска порнография и други подобни гадории. Освен това нямаше да се занимавам със свидетели, които са включени в някаква програма за защита; това просто беше твърде рисковано. Ако делото включваше веществени доказателства като ДНК, пръстови отпечатъци, балистични доклади или видеозапис от охранителна камера, предварително щях да казвам на адвоката на клиента, че може би няма да успея да му помогна — но въпреки това трябва да ми плати хонорара. Имало е случаи, в които съм успявал да направя така, че веществените доказателства да изчезнат или резултатите от изследванията да изглеждат манипулирани, но това е трудна работа. И не бива да забравяш, че в много случаи няма нужда свидетелите и веществените доказателства да изчезват наистина. За адвоката е достатъчно да успее да направи така, че да има основания за съмнение. — Бил се усмихна. — Може би съм точно това — създател на основателно съмнение.
	— Случвало ли ти се е да не успееш? — попита Ела.
	— Естествено. Има ли човек, който винаги да успява? Но успявам достатъчно често, така че Джордж да продължава да ми намира работа.
	— И как става това?
	— Джордж си отваря очите за подходящи дела и, както ти казах, на първо място е изискването клиентът да може да си позволи моя хонорар. Като цяло няма много такива. След това Джордж проверява адвоката му, за да види дали той или тя е от хората, които изобщо биха били склонни да наемат човек като мен. Не бива да забравяш, че адвокатите представляват хора, за които _знаят_, че са престъпници, и с течение на времето в общия случай на свой ред започват да прекрачват границата на закона. Или поне така показва моят опит. И лека-полека, както става във всеки бизнес, хората научават за мен. Някой адвокат, за когото съм работил в миналото, ме препоръчва на друг, когото познава лично, и въпросният адвокат се свързва с Джордж.
	— Колко изкарва Джордж?
	— Десет процента, което при хонорар от един милион долара означава сто хиляди долара, освободени от данъци. Никак не е зле за работата, която върши, която по същество е на телефонен секретар.
	— И как точно го правиш? Как успяваш да накараш всички тези свидетели да не свидетелстват срещу подсъдимия?
	— Помисли малко, Ела. Няма чак толкова много възможни начини.
	Тя си даваше сметка, че е млада и има още много неща, които да научи, но продължаваше да се дразни всеки път, когато той се опитваше да превърне разговора им в някаква лекция.
	— Просто ми кажи — отговори тя.
	Бил сви рамене.
	— Понякога правя така, че свидетелят да замине преди началото на процеса. Убеждавам го да пътува някъде или да се скрие, така че да не може да се яви в съда. Или просто му плащам, за да промени показанията си, или намирам някакъв начин да го изнудвам или да го сплаша, така че да не каже истината. Или пък откривам нещо друго, заради което изглежда ненадежден, така че адвокатът да може да подложи твърденията му на съмнение. Имам предвид, че всъщност не е чак толкова сложно. Просто правя така, че свидетелят да не дойде в съдебната зала или ако все пак дойде, да каже онова, което защитата иска от него.
	— Но какво правиш, когато подкупите или изнудването не вършат работа?
	— Ей, виж! Делфини! — каза Бил и посочи към яркосинята водна повърхност.


	С течение на времето Ела откри, че бракът с Бил не е перфектен. Но е _почти_ перфектен.
	Когато Бил не работеше, двамата си прекарваха великолепно. Бил особено много си падаше по круизите и след първия на медения им месец последваха още много. Двамата обиколиха цялото земно кълбо: забележителните градове по бреговете на Средиземно море; Скандинавия, Аляска, Антарктика и Далечния изток; реките на Европа, Китай и Русия. Ела Сю Филдман никога не беше напускала щата Южна Каролина; Ела Филдс видя целия свят.
	Когато пътуваха, винаги го правеха в първа класа или в категорията, която се предлагаше _над_ първа класа, ако имаше такава. И Бил обичаше да демонстрира привлекателната си млада жена, така че тя винаги беше облечена като за ревю. Имаше толкова много дрехи, че всеки път се налагаше да раздава някои от тях, преди да се преместят в следващия град, където имаше работа Бил; обикновено занасяше дрехите, които вече не й харесваха, в някой женски приют.
	След като се ожениха, живяха последователно в Сиатъл, Финикс, Минеаполис, Хюстън, Сан Диего и Лас Вегас. Във всеки град отсядаха в луксозен апартамент или къща, неизменно с впечатляващ изглед. Колкото до работата на Бил, той приемаше по една поръчка на всеки осемнайсет до двайсет и четири месеца. От една страна, той обичаше да се забавлява и нямаше интерес да работи по-често. От друга обаче, в действителност имаше ограничен брой наказателни дела срещу свръхбогати хора, които са извършили престъпление, и в някои от случаите Бил не можеше да направи нищо, за да помогне на подсъдимия. Като в случая с онзи софтуерен милиардер от Сан Франциско, който беше убил любовника си. Хората от съседния апартамент бяха чули милиардера и неговия възлюбен да си крещят и да трошат мебелите, а когато беше пристигнала полицията, милиардерът ги беше посрещнал с касапски нож в ръка и дрехи, облени в кръв. Дори Бил нямаше какво да направи, за да помогне на такъв идиот.
	Но бракът им все пак не беше съвсем перфектен и причината за това — поне според Ела — беше фактът, че самият Бил не беше перфектен. Беше мърляч и зарязваше дрехите си из цялата къща; Ела не си спомняше нито веднъж да е слагал чиния в миялната през цялото време, докато бяха женени. И винаги закъсняваше; притежаваше ролекс за десет хиляди долара, но сякаш никога не си правеше труда да го поглежда. Освен това не умееше да губи на голф. След като беше ходила на всички уроци, за които й плащаше, в крайна сметка Ела започна да играе по-добре от него и той се цупеше по цели часове, когато тя го победеше — до такава степен, че след известно време тя просто започна да го оставя да спечели. Не се напиваше често, но когато го правеше, ставаше войнствен и ревнив и понякога се случваше да влезе в пререкание с някой по-млад мъжкар, за когото беше решил, че сваля Ела.
	Но това беше съвсем нормално за всяка женена двойка. Във всички списания пишеше, че женените двойки най-често се карат заради секс и пари. Е, сексът не беше проблем за Ела и Бил; сексуалният им живот беше страхотен и Ела се стараеше това да не се променя. Големият проблем — единственият голям проблем — бяха парите.
	По време на „сериозния разговор“, за който беше настояла, преди да се оженят, Ела беше научила — точно както подозираше, — че когато някой плаща хонорара на Бил, парите отиват в офшорни сметки по достатъчно заплетен начин, така че за данъчните служби и служителите на реда да бъде трудно да ги проследят. И Ела нямаше нищо против това — с единственото изключение, че ако с Бил се случеше нещо, парите му щяха да си останат в тези сметки до края на света.
	След като се ожениха, Бил без никакви възражения веднага я записа като съсобственик на всичките си сметки. Което беше хубаво, но отново представляваше проблем за Ела: ако някога арестуваха Бил, тя щеше да бъде сметната за негова съучастничка. Но това беше въпрос от второстепенна важност и тя беше готова да поеме този риск. Въпросът от първостепенна важност беше, че Бил източваше парите от сметките със същата скорост, с която те влизаха в тях. А като се имаше предвид колко получаваше за всяка поръчка, това в действителност не беше никак лесно.
	Гледната точка на Бил беше, че винаги ще има нови поръчки, и той живееше на максимални обороти. Харчеше за дрехи, коли, ресторанти, апартаменти и ваканции. Винаги плащаше сметките на всички в баровете и ресторантите. Харчеше пари и за нея и купуваше неща, които Ела не искаше или не й трябваха. Веднъж похарчи петдесет хиляди долара за една огърлица, която тя се страхуваше да носи, за да не я оберат, и сто хиляди за сибирско самурено палто до земята. Къде трябваше да носи сибирско самурено палто, по дяволите, след като не живееше в Сибир?
	Бил правеше и неразумни инвестиции в съмнителни схеми за бързо забогатяване. Веднъж вложи два милиона в строителния проект на един предприемач от Флорида, с когото се запознаха на круиз. Инвестицията беше хиляда процента сигурна и той трябваше да изкара поне двайсет-трийсет милиона от нея. С единствената разлика, че всичко стана през 2007 г. и веднага след това балонът на недвижимите имоти се спука, икономиката влезе в рецесия и предприемачът от Флорида нямаше откъде да си намери желаещи за готовите жилища дори да им ги раздава _без пари_. През 2011-а Бил се запозна с някакво момче в Сан Диего, което успя да го убеди, че ще стане следващият Стив Джобс. И още един милион замина на кино.
	Бил беше достатъчно интелигентен, за да си дава сметка, че няма да може вечно да се занимава с това. Знаеше, че някой ден ще бъде стар и може би болен, така че имаше нужда от някакъв пенсионен план. Разбираше, че колкото по-дълго се занимава с това, толкова повече се увеличава вероятността някой ден да го хванат и да го тикнат в затвора. И по тази причина знаеше, че най-добрата му стратегия е да натрупа колкото се може повече средства колкото се може по-бързо, а след това завинаги да излезе от играта. Да, Бил _знаеше_ всичко това, но по никакъв начин не променяше поведението си, колкото и да го тормозеше Ела.


	Година след като се ожениха — и след най-дългия меден месец на света — Бил пое една поръчка в Сиатъл. Делото беше срещу пенсиониран мениджър от „Майкрософт“ със състояние от няколко милиарда долара, арестуван за сексуално насилие срещу жена. Като цяло случаят беше от онези, в които мъжът казва едно, а жената — друго. Проблемът беше в това, че специално в този случай имаше и свидетел — друга жена, прикована на инвалидна количка, която живееше в отсрещната сграда с изглед към апартамента на жертвата и на практика през цялото време, когато не спеше, се взираше в прозорците от другата страна на улицата. Жената в инвалидната количка беше готова да се закълне, че господинът от „Майкрософт“ е разкъсал блузата на жертвата, и да опровергае твърдението, че жената я е скъсала сама, както казваше милиардерът, за да може да го обвини в опит за изнасилване и да го изнудва за пари.
	Бил не позволи на Ела да му помогне и не искаше да й каже какво планира да направи, за да накара свидетелката да промени показанията си, което в крайна сметка се случи. Въпросът не беше, че няма доверие на Ела; просто се опитваше да я предпази. Но Ела _искаше_ да участва и беше сигурна, че ще може да му помогне. Освен това й беше скучно. Нямаше работа и нямаше с какво друго да се занимава, освен да обикаля по магазините, да чете, да ходи на спа и на фитнес. Но тъй като все още се брояха за младоженци, тя не се възпротиви и не настоя той да я включи в работата си.
	Всичко се промени през 2006-а; тогава вече бяха женени от три години. След една продължителна ваканция, по време на която прекараха осем месеца в региона Бордо във Франция и Бил за известно време обмисляше да инвестира в една винарна там, но за щастие, Ела успя да го разубеди, той пое нова поръчка във Финикс. Първото нещо, което го убеди Ела, беше да вдигне своята такса от един на два милиона. Направи го отчасти защото смяташе, че трябва да увеличат приходите си, след като Бил продължава да настоява да живеят по този начин. Другата причина беше, че клиентите на Бил — както му обясни Ела — със сигурност могат да си позволят да платят и два милиона. Бившият мениджър от „Майкрософт“ притежаваше състояние от няколко милиарда, а клиентът от Финикс беше предприемач и състоянието му възлизаше на стотици милиони. И така, Бил вдигна хонорара си и с изненада откри, че новият му клиент и адвокатът на клиента нямат никакъв проблем с по-голямата сума. За разлика от него Ела не се изненада.
	Другото, което се случи във Финикс, беше, че Ела започна да му помага. Към този момент вече бяха женени достатъчно отдавна и Бил беше започнал да споделя всичко с нея, така че й каза как възнамерява да се справи със случая. Имаше трима свидетели, за които трябваше да се погрижи: неженен мъж от мексикански произход и една семейна двойка. Мексиканецът беше лесна работа, но двойката се оказа предизвикателство. В крайна сметка именно Ела намери решение на проблема и макар че решението беше сложно, отне доста време и струваше доста пари, то свърши работа. Ела не можеше да се отърси от мисълта, че щеше да бъде много по-просто да изгорят къщата до основи, докато двамата спят в нея, но когато спомена за това на Бил, той каза: „В никакъв случай. Два милиона долара не си струват цената, която ще платим, ако ни хванат, а за убийство няма давност“. Това беше моментът, в който Ела започна да храни някои съмнения по отношение на Бил. Но все още го обичаше.
	След Финикс двамата направиха голяма обиколка на Далечния изток: Китай, Япония, Тайланд, Камбоджа и Виетнам. Навсякъде се отнасяха с тях като с кралски особи. Което не беше изненадващо, като се имаше предвид колко плащаха за пътуването и какви бакшиши раздаваше Бил. След това той прие една поръчка в Минеаполис през 2008-а, въпреки че все още не му се връщаше на работа. А и кой нормален човек иска да прекара зимата в щата Минесота? И именно в Минеаполис Ела стигна до заключението, че Бил въпреки всичките му досегашни успехи може би в действителност не става за тази работа.
	Подсъдимият очевидно беше богат мъж — пряк наследник на един от големите американски индустриалци от XIX в. Беше се опитал да представи убийството на жена си като самоубийство. Двамата с Бил трябваше да направят така, че един от свидетелите да изчезне или да промени показанията си и да унищожат веществените доказателства, които се съхраняваха в един заключен контейнер в полицейското управление. И двете задачи бяха истинско предизвикателство.
	По отношение на вещественото доказателство, до контейнера имаха достъп общо трима полицаи и на Бил му трябваха почти шест седмици, за да разбере кой от тях може да бъде подкупен и да го убеди да съдейства.
	Но свидетелят се оказа още по-голям проблем: той не можеше да бъде подкупен, защото беше по-богат дори от подсъдимия. Нито пък имаше някакви гнусни, отвратителни навици, заради които да бъде изнудван. На всичкото отгоре свидетелят лично познаваше подсъдимия и го ненавиждаше, така че просто нямаше търпение да свидетелства срещу него. В резултат клиентът на Бил щеше да прекара следващите трийсет години в затвора „Стилуотър“.
	Бил и Ела разгледаха голям брой различни възможности. Свидетелят имаше племенница, която имаше проблем с наркотиците, така че нямаше да е трудно тя да бъде арестувана. Но в крайна сметка решиха, че този план няма да сработи, защото свидетелят беше гадняр, не беше близък със сестра си и най-вероятно нямаше да си мръдне пръста, за да помогне на племенницата си. Следващата идея, която хрумна на Ела — и идеята беше _нейна_, а не на Бил, — беше да използват домашната помощница, хубаво момиче от латиноамерикански произход, което живееше в дома на свидетеля и се занимаваше с всички неприятни домакински задължения вместо разглезената му жена. Идеята на Ела беше да платят на момичето да даде показания, че свидетелят я е изнасилил, а след това да му предоставят избор: или да се откаже да свидетелства срещу техния клиент, или сам да отиде в затвора. Но след като се запозна с домашната помощница, Ела стигна до заключението, че момичето е твърде тъпо, така че реши да се откаже и от тази идея.
	Най-после една вечер тя каза на Бил:
	— Може би просто ще трябва да го накараме да изчезне.
	— Какво искаш да кажеш? — попита Бил.
	— Какво искам да кажа според теб, Бил?
	— В никакъв случай. Не искам да получа доживотна присъда в скапаната Минесота, ако ни хванат.
	— Бил — каза Ела. — Ако този тип се яви в съда, ще изгубим един милион долара.
	Такава беше уговорката им с адвоката на подсъдимия: бяха получили предварително един милион, но нямаше да им платят другия, докато веществените доказателства не изчезнат и те не гарантират, че свидетелят няма да свидетелства срещу техния клиент.
	— Не ме интересува — отсече Бил.
	Ела обаче не мислеше по същия начин, ама изобщо, по дяволите. Един милион си беше един милион, а не някакви трохи и като се имаше предвид как харчи Бил, те щяха да имат нужда от тези пари. Но тя не каза нищо. Вместо това, докато той продължаваше да се опитва да измисли друг начин да изнудят свидетеля, Ела реши да се справи сама с проблема.
	Свидетелят беше маниак на тема здравословен живот и всяка сутрин излизаше в шест часа, за да тича по шест километра. След като го бяха наблюдавали в продължение на няколко месеца, Ела знаеше точния му маршрут. Първото нещо, което направи тя, беше да открадне кола. Един луксозен ресторант, който двамата с Бил често посещаваха, предлагаше на посетителите си да използват услуга за паркиране и служителят на входа на ресторанта, който се занимаваше с това, прибираше ключовете от колите на посетителите в малка кутия пред входа. Когато идваше нова кола, служителят я закарваше в един гараж на отсрещната страна на улицата, но не заключваше кутията, в която се съхраняваха ключовете.
	И така, една студена вечер Ела застана недалече от ресторанта. Носеше перука и скиорско яке с качулка и когато служителят отиде да паркира една кола, тя взе ключовете от друг автомобил, който вече беше паркирал. На следващата сутрин, седнала зад волана на откраднатата кола, тя просто прегази свидетеля със сто километра в час; навън все още беше тъмно и наоколо нямаше жива душа. После заряза колата на паркинга на един голям хотел и това беше всичко.
	Бил побесня. Първо се разкрещя, а когато спря да крещи, не й говори почти две седмици. Но в крайна сметка му мина и двамата си прибраха целия хонорар от два милиона долара. Бил го инвестира и загуби в строителния проект във Флорида.
	Понякога просто й се искаше да го удуши.


>>	17

	Сега на Ела й оставаше единствено да чака, за да види какво ще стане с Естер; ако до един-два месеца не се случеше нищо, щеше да й се наложи да измисли резервен план. Но тъй като началото на делото беше насрочено за след месец и половина, тя имаше нужда от още време.
	Тя изпрати кратко съобщение на Дейвид Слейд: „Уреди отлагане с 3 месеца“.
	Слейд отговори незабавно, все едно беше държал телефона в ръката си. „Трябва да се срещнем!!“ Ела се усмихна на двата удивителни знака. Представяше си, че към този момент Слейд сигурно се гърчи от притеснение, защото не знае с какво точно се занимава тя, а делото трябва да започне толкова скоро.
	В отговор тя му написа: „Няма нужда от среща. Всичко върви добре. Просто ми дай 3 месеца. Скоро ще се срещнем“.
C>
	Трябва да се срещнем сега!
C$
C>
	Не. Още не.
C$
	Дори не й харесваше да пише съобщения на Слейд, какво остава да се среща на живо с него. Искаше да контактуват колкото е възможно по-малко, за да се намали вероятността някой да открие, че работят заедно.
	Ела отговори: „Бъди търпелив. И ми се довери. Знам какво правя“. После изключи телефона.


	Дейвид Слейд се срещна със съдия Албърт Мартинес и прокурор Джъстин Портър и поиска отлагане на делото с три месеца. Джъстин го очакваше и изобщо не се изненада. В действителност тя беше очаквала Слейд да поиска много по-дълго отлагане. Въпреки това се чувстваше длъжна да изиграе своята роля в представлението на американското правосъдие, така че се престори на възмутена от факта, че Слейд се е забавил толкова, преди да поиска от съда да промени насрочената дата в календара си.
	— Усърдно възразявам, господин съдия — отсече тя.
	Преди Джъстин да има възможност да обясни защо възразява — усърдно или не — Слейд взе думата:
	— Господин съдия, това време ми е необходимо, за да може моят клиент да участва в собствената си защита пред съда, което, както знаете, е негово конституционно право. Трябва да ви кажа нещо, господин съдия, и със сигурност се надявам тази информация да си остане между нас. В последно време Тоби Розентал сериозно злоупотребява с алкохола, донякъде разбираемо предвид стреса, на който е подложен. Той не го понася добре, господин съдия, и двамата с баща му го убедихме, че трябва да постъпи доброволно на лечение в „Глендън Хилс“. В настоящото му състояние просто няма начин той да участва адекватно в съдебния процес и аз определено не мога да искам от него да свидетелства, както възнамерявах.
	„Глендън Хилс“ беше клиника за рехабилитация, която се грижеше за пияниците и наркоманите от висшето общество. И това, което беше казал Слейд, общо взето, отговаряше на истината. Той нямаше никакво намерение да позволи на Тоби да свидетелства на процеса — каза го само за да подхвърли грешна следа на Джъстин Портър, — но Тоби наистина пиеше като смок. Беше спрял да ходи на работа, а Хенри Розентал нямаше нищо против, защото не искаше собственият му син да обикаля кантората с джипиес устройство, монтирано на глезена. Тоби не правеше нищо друго по цял ден, освен да пие и да се самосъжалява. Предполагаше се, че трябва да се готви за втория си опит да вземе изпита за адвокат, но в действителност не можеше да мисли за нищо друго освен за онова, което го очакваше в затвора. Момчето беше истинска развалина. Така че Слейд убеди Хенри да го накара да влезе в клиниката. Направи го най-вече за да отложи делото, но освен това искаше да намали вероятността Тоби да извърши някоя глупост преди началото на процеса.
	Слейд не очакваше Мартинес да възрази срещу неговата молба, а отлагането с три месеца изобщо не беше прекалено. Но Слейд не знаеше, че Мартинес — подобно на много от своите колеги с черни съдийски роби — беше започнал да проявява нетърпимост към адвокатите, които отлагат делата. Понякога се случва делото да се отложи с години вместо с няколко месеца и съвсем не е нечувано дело за убийство да се отложи с две-три години. А когато едно дело се отложи с месеци и с години, могат да се случат всякакви неща и повечето от тях не са хубави. Свидетелите умират, разболяват се или се местят да живеят на друго място, където не могат да ги открият. Полицаите, прокурорите и обществените защитници се пенсионират или си подават оставката. Веществените доказателства се изгубват или унищожават. А след като от събитията са изминали две-три години, кой може да си ги спомни както трябва?
	— Колко дълго ще остане господин Розентал на лечение в клиниката? — попита Мартинес.
	— Моля? — каза Слейд.
	Знаеше отговора; просто не беше очаквал този въпрос.
	— Попитах колко дълго ще трябва да остане господин Розентал в „Глендън Хилс“. И преди да ми отговориш, искам да знаеш, че преди няколко години една от моите племеннички беше в тази клиника, за да се лекува от зависимост към болкоуспокояващи.
	— Обичайният престой на пациент в клиниката е двайсет и пет дни, господин съдия — отговори Слейд. — Но в случая на Тоби лечението може да отнеме повече време. Всеки пациент е различен, така че никога не се знае предварително. Освен това има и контролни прегледи, срещи с психолози и други подобни неща. Затова си мисля, че едно отлагане от три месеца…
	— Ще ти дам два месеца — каза Мартинес. — Това означава, че делото ще започне след три месеца и половина, смятано от днес. Ако твоят клиент не изтрезнее дотогава, най-вероятно никога няма да го направи.
	Слейд не можеше да повярва какво става. Това беше ужасно. Можеше да се позове на десетина други причини, за да поиска отлагане на делото, и ако беше подозирал, че Мартинес ще му извърти този номер, щеше да избере някоя от тях.


	Ела видя, че е получила съобщение от Слейд. Отново имаше удивителни знаци.
C>
	Съдията не ми разреши отлагане с 3 месеца! Даде ми само 60 дни! Делото е насрочено за 17 септември.
C$
	Ела му отговори: „Това е неприемливо. Свърши си проклетата работа!“.
	Изобщо не беше очаквала такова развитие. От всичко, което беше прочела за него, беше останала с впечатлението, че Слейд е по-добър от средностатистическия адвокат. Но нямаше никаква полза да се ядосва заради неговата некадърност. Просто трябваше да продължи нататък.


	Докато чакаше новите лекарства на Естер да свършат _своята_ работа, Ела се зае със следващия свидетел: помощник-сервитьор Едмундо Ортис. Ела се беше надявала да открие, че Едмундо е нелегален имигрант, което щеше да опрости нещата. Тогава щеше да го заплаши, че ще се обади на имиграционните служби, ако той не реши да си вземе дълъг отпуск, докато не приключи делото „Розентал“. Но остана разочарована, когато компанията от Далас й съобщи, че след като беше прекарал единайсет години в Съединените щати, Едмундо наскоро беше станал американски гражданин.
	От компанията я уведомиха и за още едно важно нещо. Съпругата на Едмундо беше починала преди пет години от рак на лимфните възли и ако се съдеше по информацията, с която се бяха сдобили, сега Едмундо живееше сам. Но извлеченията от кредитните му карти показваха, че Едмундо купува памперси и сухо мляко и пазарува в магазини, в които се продават дрехи за току-що проходили деца. Ела трябваше да проучи по-отблизо с кого живее Едмундо.
	Тъй като Едмундо беше настанен в комплекс за социално слаби граждани, където Ела с бялата си кожа и русата си коса веднага щеше да бие на очи, ако тръгнеше да разпитва за него, и тъй като тя не владееше испански, а много от обитателите на комплекса не знаеха друг език, Ела нае един частен детектив. Два дни по-късно той й докладва, че Едмундо живее с дъщеря си и двете й деца, които по някакъв начин бяха стигнали от Хондурас до Ню Йорк. Съпругът на дъщерята, зетят на Едмундо, беше пристигнал в Съединените щати заедно с жена си и децата, но един ден го бяха задържали при масова проверка за нелегални имигранти и го бяха екстрадирали обратно в Хондурас. Ела предполагаше, че сега Едмундо прави всичко по силите си, за да помогне на своя зет да се събере със семейството си. Не че това я интересуваше особено. Интересуваше я единствено, че Едмундо най-вероятно се страхува да не депортират дъщеря му и внуците му, точно както бяха направили с неговия зет.
	Ела си помисли да използва тази информация, за да накара Едмундо да замине, като просто му каже, че ако не се качи на следващия междуградски автобус, тя ще се погрижи да депортират дъщеря му и нейните деца обратно у дома. Но после прецени, че тази тактика може да предизвика нежелани последици, ако Едмундо се обърне към адвокат, който специализира в правата на имигрантите. Затова реши да се обади на един стар приятел в Сиатъл.
	Когато двамата с Бил се бяха преместили да живеят в Сиатъл заради делото срещу изнасилвача от „Майкрософт“, те се бяха настанили в луксозен апартамент с изглед към планините Олимпик и залива Елиът и се бяха сприятелили с двойката, която притежаваше единствения друг такъв апартамент в същата сграда. Във всеки случай, мъжът, който се казваше Шиърсън, се занимаваше с морска логистика, при това сериозно. Притежаваше флотилия от влекачи, които се използваха за маневриране на товарните кораби в залива Пюджит, както и десетина океански плавателни съда за лов на раци в Берингово море. Освен това си беше купил няколко нефтени платформи, които работеха усърдно, когато не бяха обсадени от откачени природозащитници. След като напуснаха Сиатъл, Бил и Ела продължиха да поддържат връзка със семейство Шиърсън — пращаха си коледни картички и от време на време се чуваха по телефона, — а когато веднъж отидоха на круиз в Аляска, който потегляше от Сиатъл, прекараха няколко дни с тях.
	И така, Ела се обади на Шиърсън. Не му каза, че вече не е с Бил; вместо това обясни, че Бил е по работа в Ню Йорк, добре е и ако не бил толкова зает, щял да се обади лично. Шиърсън знаеше, че Бил се занимава с някакви правни консултации, но това беше горе-долу всичко, защото Бил беше истински майстор в умението да говори много, без да казва нищо за работата си. Ела си поговори с Шиърсън, като го разпита за съпругата и децата му, а после му разказа, че двамата с Бил се запознали с един направо _страхотен_ човек в Ню Йорк, който се казвал Едмундо Ортис.
	Ела му каза, че Едмундо работи като помощник-сервитьор в един ресторант, който посещават често, и двамата с Бил се запознали с него, след като Ела изгубила една диамантена обица в ресторанта и Едмундо я намерил. Тъй като бил безкрайно честен, той я върнал на Ела. И така, преди няколко дни Ела забелязала, че Едмундо изглежда потиснат, а не жизнерадостен както обикновено. Когато го попитала дали има някакъв проблем, той разказал на Ела, че станал свидетел на убийство, извършено от някакъв дилър на наркотици в неговия жилищен комплекс за настаняване на социално слаби граждани. Като съвестен гражданин Едмундо се обадил в полицията и дилърът бил арестуван, но сега Едмундо имал сериозен проблем: престъпните другари на дилъра на наркотици щели да го убият, преди да започне делото.
	— Господи, това е ужасно — каза Шиърсън.
	— Да, така е — съгласи се Ела. — Той е прекрасен човек, а освен това е единственият източник на приходи за овдовялата си дъщеря и двете й малки деца.
	Беше решила да представи дъщеря му като вдовица, за да докосне още някоя допълнителна чувствителна струна в сърцето на Шиърсън.
	— Бил поразпита за този дилър и не се съмнява, че Едмундо говори истината — този човек наистина ще организира да го убият, за да не може да свидетелства в съда.
	— Господи — повтори Шиърсън.
	— Затова двамата с Бил се питахме дали няма да можеш да намериш на Едмундо работа на някои от твоите кораби. Той готви страхотно и всъщност има образование за главен готвач.
	В интерес на истината, това беше вярно. Компанията от Далас беше открила, че Едмундо има кулинарно образование, защото беше попълвал десетки молби за назначаване на работа в интернет, докато се беше опитвал да си намери работа като готвач, преди да се задоволи с отсервиране на чаши в бара.
	— Питахме се дали ще можеш да го назначиш на някой от твоите риболовни кораби, така че да го няма през следващите шест месеца или нещо подобно — продължи Ела. — С други думи, така Едмундо ще изчезне преди началото на делото, а престъпниците от наркобизнеса никога няма да го намерят, ако е в открито море. После, когато свърши делото, можеш да го задържиш на работа или да го освободиш, но според мен ще искаш да го задържиш, защото той е много трудолюбив. Работата е там, че ако го вземеш, ще трябва да му плащаш в брой и да направиш така, че да не остават никакви документални следи. Бил каза, че дилърът е свързан с някакъв голям мексикански картел, така че има достъп до сериозни ресурси.
	Шиърсън почти без никакво колебание се съгласи да помогне на горкия Едмундо. Харесваше му мисълта да помогне на един невинен свидетел да се укрие от злокобния престъпен картел. Освен това харесваше и Ела. Сега Ела просто трябваше да каже на Едмундо, че ще става моряк.


	Една вечер Ела изчака Едмундо да си тръгне от „Макгилс“; горкият човек работеше там до два часа сутринта. Докато се влачеше уморено към метростанцията, тя се доближи до него. Беше с шлифер с вдигната яка, тъмноруса перука и очила с тъмни рамки, макар и да не се притесняваше особено, че той ще може да я разпознае по-късно.
	— Едмундо, двамата с теб ще отидем в онова кафене, за да си поговорим — каза му тя.
	— Какво? — каза той. — Коя сте вие?
	— Добрата фея. Или лошата вещица. От теб зависи.
	— Какво? — повтори той.
	Човекът едва говореше английски; Ела трябваше да престане да се опитва да остроумничи.
	— Едмундо, ако не направиш това, което искам, дъщеря ти и внуците ти ще бъдат изпратени обратно в Хондурас.
	— Аз съм американски гражданин — каза той.
	— И какво от това? Още по-зле за теб, защото могат да те тикнат в затвора за това, че си дал убежище на нелегални имигранти. Хайде да отидем да пием по едно кафе. Аз черпя.
	Той последва Ела до една денонощна закусвалня. Крачеше с наведена глава като овца, която отива на заколение.
	— Ед — започна Ела, — след два дни — два дни би трябвало да бъдат предостатъчни, за да си съберете багажа — ти, дъщеря ти и внуците ти ще се качите на автобус за Сиатъл, щата Вашингтон. Няма да казвате на никого, че заминавате. Няма да пътувате със самолет или с влак.
	— Не разбирам за какво говорите — настоя Едмундо.
	Ела не обърна внимание на объркването му и извади от джоба на шлифера си издут плик. Банкнотите, натъпкани в него, си личаха съвсем ясно и тя се съмняваше, че помощник-сервитьорът изобщо беше виждал толкова много пари на едно място.
	— В този плик има две неща, Ед. Първо, десет хиляди долара в брой. Те са за разходите по преместването.
	Ела предполагаше, че Хенри Розентал може да си позволи подобна щедрост.
	— И второ, името и телефонният номер на един човек. Когато пристигнеш в Сиатъл, ще му се обадиш и той ще ти помогне да намериш квартира за дъщеря си и внуците си. А след това ще се качиш на един кораб и ще изчезнеш, докато не свърши делото „Розентал“.
	Защото, Ед, ние сме ти намерили _страхотна_ работа. Ще бъдеш готвач на риболовен кораб, което се плаща адски по-добре, отколкото работата като помощник-сервитьор, а освен това, доколкото разбрах, получаваш и бонус в зависимост от улова на кораба.
	С други думи, ако направиш онова, което искаме, ще имаш страхотна работа, ще можеш да се грижиш по-добре за семейството си. Но ако не се качиш на автобуса за Сиатъл, дъщеря ти и нейните деца ще бъдат затворени в център за задържане, откъдето ще ги изпратят обратно в Хондурас.
	— Защо правите това с мен? — попита Едмундо.
	— Защото не искаме да свидетелстваш на делото „Розентал“. Чуй ме внимателно, Ед: ние ще разберем, ако споменеш на някого за разговора, който проведохме току-що. Ще разберем, ако не пристигнеш в Сиатъл. Ще разберем, ако се опиташ да скриеш дъщеря си и внуците си.
	Ела непрекъснато говореше в множествено число, защото искаше Едмундо да си представя цяла армия от непознати с шлифери, които го следят и подслушват на всяка крачка.
	— Помисли и за нещо друго, Ед: ти си само един от петима свидетели и си видял единствено как някакъв мъж минава тичешком покрай теб. Има още четирима души, които могат да дадат много по-подробни свидетелски показания от теб, така че всъщност и без това няма нужда да се явяваш в съда.
	Това беше нещо, което беше научила от Бил: на свидетеля трябваше да се даде възможност да се убеди в оправданието, че показанията му не са толкова важни за изхода на делото.
	— И така, ако направиш онова, което искаме от теб, ще получиш десет бона и страхотна работа. Но освен това ти казвам — и не се шегувам, Ед, — че ако след два дни не изчезнеш от Ню Йорк и ако се появиш в съда, когато започне делото „Розентал“, ние ще съсипем шибаното ти семейство.
	Ела отпусна малката си бяла ръка върху грубата мургава ръка на Едмундо.
	— Това е _добре_ за теб, Ед. Не гледай толкова тъжно.
	След като Ела се увери, че Едмундо знае всичко необходимо, което трябва да направи — например да се отърве от мобилния си телефон и да не използва кредитните си карти, — тя стана от мястото си и се приготви да си върви, но после спря, извади от джоба си една банкнота от двайсет долара и му я подаде.
	— Поглези се, Ед. Тази вечер се прибери с такси вместо с метрото.


>>	18

	Трийсет и един дни след като Ела смени хапчетата на Естер, нейният напушен шпионин Къртис й се обади по телефона, както правеше всеки ден. Предишните трийсет обаждания обикновено продължаваха десетина секунди, като Къртис казваше: „Всичко е наред. Тя е добре“. А Ела отговаряше: „Радвам се. Утре ще се чуем пак“.
	Но на трийсет и първия ден Къртис се обади и съобщи:
	— Господи! Снощи Естер получи удар. Закараха я в болницата.
	— О, божичко! — каза Ела.
	И го каза съвсем искрено. Защото сега наистина трябваше да се размърда.
	Ела си сложи една перука и хукна към дома. Качи се до апартамента на Естер, почука на вратата и когато никой не отговори, си отключи и се зае отново да смени лекарствата. Извади хапчетата за отслабване и антихистамините от шишенцата за кумадин и дигоксин в шкафчето за лекарства и ги върна обратно в опаковките, които беше прибрала в шкафчето за кърпи. След това взе таблетките кумадин и дигоксин, които беше прибрала в найлоновите пликчета за сандвичи, и ги върна обратно по местата им. Ако някой по някаква причина сметнеше за нужно да разгледа лекарствата на Естер, сега правилните таблетки вече бяха в правилните шишенца.
	Оставаше й само да смени и таблетките от кутийката за хапчета с отделения за всеки ден, но не можа да я открие! Трябваше да е на масата в кухнята, но не беше там. Къде беше, по дяволите? Е, явно не беше в апартамента или поне Ела не успя да я открие, макар че го претърси подробно.
	Не изпадай в паника, каза си тя. Всичко е наред. Ако някой по някаква причина решеше да провери таблетките в кутийката за хапчета и откриеше, че не са кумадин и дигоксин, въпросният човек след това можеше да попадне на хапчетата за отслабване и антихистамините в шкафчето за кърпи в банята и да заключи, че Естер ги е объркала.
	Същото щеше да се случи и ако Естер умреше, впоследствие бъдеше извършена аутопсия и патологът откриеше, че няма следи от кумадин или дигоксин. Но защо някой би решил да прави аутопсия на осемдесет и шест годишна жена, която е получила удар? Нямаше никаква причина да изпада в паника. След като опаковките с хапчетата за отслабване и антихистамините бяха в шкафчето на Естер, имаше логично обяснение защо старата дама е объркала хапчетата в кутийката.
	Ела излезе от апартамента на Естер, обади се на Къртис и му каза да се срещнат зад големия рододендрон, където се бяха запознали първия път.
	Когато пристигна, Къртис изглеждаше разтревожен за разлика от обичайното си напушено състояние.
	— Тази работа не ми харесва, човече.
	— Какво не ти харесва? — попита го Ела.
	— Това, което стана с Естер. Имам предвид, ти ли…
	— Аз ли какво? — попита Ела.
	— Не знам. Но ти ме помоли да ти казвам как се чувства тя всеки ден, а след това с нея стана това нещо. Така че ти ли…
	— Къртис, вече ти казах, че въпросът е семеен, от правно естество. Естер има много пари, в завещанието й цари истински хаос. Тя няма близки, само далечни роднини, които всеки момент ще влязат в битка за имуществото й. Е, аз съм една от тях и исках да разбера веднага, ако нещо се случи с нея, така че адвокатът ми да се заеме с подготовката. Няма нищо друго.
	Ела извади една пачка банкноти от джоба си.
	— Тук има хиляда долара. Наречи ги бонус. Но, Къртис, нека да ти обясня нещо. Ако кажеш на някого, че си шпионирал Естер по моя поръчка…
	— Шпионирал?
	— Точно така. Шпионирал. Точно това правеше — шпионираше Естер, като ме информираше редовно за нейното състояние. И ако някой разбере, че си я шпионирал, ще загазиш сериозно. Ще те уволнят, а ако чисто хипотетично е извършено някакво престъпление, ти ще бъдеш съучастник. Разбираш ли?
	— Аха — отговори Къртис.
	— Добре. Сега изпуши един джойнт и си помисли какво можеш да си купиш с парите, които ти дадох току-що. И забрави, че си ме виждал.


	Ела отиде в една закусвалня и си поръча сандвич с пастърма за обяд; в Ню Йорк правеха най-вкусните сандвичи. Докато се хранеше, тя използва айфона си, за да провери кои са близките болници до дома на Естер. Още във втората й отговориха положително: Естер Бърман наистина беше приета в интензивното отделение.
	Ела — все още с перуката, която беше носила, когато отиде да върне хапчетата на Естер на правилните им места — отиде там. Спря на рецепцията, представи се като племенницата на Естер — всъщност не точно, защото Естер беше сестра на _баба_ й, а не на майка й — и попита как е милата й леля. Една медицинска сестра й отговори, че старата жена не е добре.
	— Прогнозата не е… обнадеждаваща.
	— О, не — каза Ела. — Това е просто ужасно.
	Тя се опита да изстиска една сълза от очите си, но не успя. Когато попита дали може да види леля си, й отговориха, че няма смисъл, защото тя не е в съзнание.
	— Това е просто ужасно — повтори Ела.
	И наистина беше ужасно. За всички — включително и за Естер — щеше да бъде по-добре ударът да я беше убил на място. Ела със сигурност не бе искала да я превърне в зеленчук. Тя не беше жесток човек.


	Ела изпрати съобщение на Дейвид Слейд.
C>
	Двама са готови, остават трима. Всичко върви както трябва.
C$
C>
	Трябва да се срещнем!
C$
C>
	Не. Просто се погрижи да подготвиш още едно отлагане, ако се наложи. Но както върви засега, може би няма да се наложи.
C$
	Беше самата истина. Нещата май щяха да се оправят.


>	Трета част

>>	19

	Демарко се радваше, че най-после беше успял да се отърве от патериците.
	През последните два месеца едва не го бяха накарали да се побърка. Придвижването с тях беше проблем във всяко помещение с много мебели, например в почти всеки бар или ресторант. Трябваше му три пъти повече време, за да стигне някъде пеша. Не можеше да шофира дори кола с автоматични скорости, защото спуканата кост беше на десния крак, а влизането в такситата и излизането от тях беше истинско акробатично постижение. Освен това беше развил голяма привързаност към рампите за инвалидни колички, защото стълбищата бяха истински ад, особено когато беше заледено или валеше.
	Накрая, след като се беше влачил с патериците в продължение на десет мъчителни седмици, рентгеновите снимки показаха, че костта му беше зараснала от само себе си. Лошата новина беше, че лекарят настояваше Демарко да ходи с бастун през следващите няколко месеца, за да не започне изведнъж да натоварва контузения си крак. Което означаваше, че няма да може да играе голф.
	От болницата му дадоха алуминиев бастун, който можеше да се регулира на височина, но според Демарко с него приличаше на старец, който разчита само на социални помощи. Затова си купи от една заложна къща бастун от абаносово дърво с месингова дръжка, като за малко се замисли за горкия нещастник, който е бил принуден да го остави там. Във всеки случай, с този бастун се чувстваше по-добре, основно защото смяташе, че с него _изглежда_ по-добре. Приличаше на пилот от Британските военновъздушни сили от старите филми — някой от онези корави типове с мустачки като на Ерол Флин, свалени от „Луфтвафе“ в дуел между изтребители над Ламанша. Добре де, може би не чак толкова, но с този бастун определено беше по-добре, отколкото да се влачи с патериците.
	Беше взел новия си бастун, за да направи едно кръгче за проба, когато телефонът му звънна. Номерът му беше непознат, но беше с код 202 — от Вашингтон, окръг Колумбия.
	— Демарко? — попита жената, която се обаждаше.
	— Аха.
	— Обажда се Джъстин Портър.
	— Кой?
	— Прокурорът по делото срещу убиеца на Доминик Динунцио.
	— А, да — каза Демарко. — Извинявай, за момент не се сетих за името.
	В действителност не се беше сещал за Портър, откакто бяха предявили обвинението в съда срещу убиеца на Доминик преди два месеца. Зарадва се, че тя му се беше обадила сама, защото беше започнал да се чуди кога най-сетне ще започне това дело.
	— Какво мога да направя за теб? — попита Демарко.
	— С делото срещу Тоби Розентал може би има един проблем… — започна Портър.
	Пет часа по-късно Демарко вече беше в Ню Йорк.


	Работното място на Портър беше в Наказателния съд в Манхатън, недалече от Фоли Скуеър, и оттам можеше лесно да се стигне пеша до Бруклин Бридж и Световния търговски център. Сградата беше само на няколко преки от Уолстрийт, където се трудеха някои от най-големите престъпници в Америка. От високите етажи се виждаха река Хъдсън на запад и Ийст Ривър на изток.
	Кабинетът на Портър беше на шестия етаж, но от него не се виждаше нищо, защото нямаше прозорци. Когато Демарко почука по касата на отворената врата, Портър говореше по телефона. Демарко си помисли, че му изглежда изтощена от работа, а ако се съдеше по тъмните кръгове под очите й, явно не си доспиваше.
	Тя махна на Демарко да влезе, но продължи да говори:
	— Казвам ти, Мори, няма да се разберем, ако настояваш да сваля обвинението за дребно хулиганство. Онзи задник, когото защитаваш, е записан на видео как удря в лицето баба на седемдесет и две години, след като й е откраднал чантата.
	Кратка пауза. После тя продължи:
	— Не ми пука колко ще струва делото. Онзи дребен гадняр, когото представляваш, ще влезе в затвора. Или го накарай да се признае за виновен, или ще се видим в съда.
	Портър тресна слушалката и се обърна към Демарко.
	— В този град за всяко нещо се налага да се водят някакви тъпи преговори.
	Тя посочи на Демарко да седне на един стол пред бюрото й: единствената хоризонтална повърхност в целия кабинет, която не беше заета. Навсякъде се виждаха кафяви папки — натрупани на купчини по бюрото, по пода около него и върху трите масленозелени метални шкафчета, до едната стена. Някои от чекмеджетата не можеха да се затворят както трябва, защото бяха натъпкани с документи. Демарко знаеше, че делата в Ню Йорк се бавят с месеци и понякога с години, защото няма достатъчно прокурори и обществени защитници, и претрупаният кабинет на Портър сякаш го потвърждаваше.
	Демарко седна на стола и попита:
	— Какво става? Каза ми, че…
	Телефонът на бюрото на Портър започна да звъни в същия миг, в който мобилният й издаде друг, по-мелодичен звън. Тя чукна по дисплея на мобилния, за да прехвърли обаждането към гласова поща, и погледна часовника си, докато другият телефон продължаваше да звъни. Беше пет следобед.
	— Да се махаме оттук — каза тя. — Ако останем в кабинета ми, ще ни прекъсват на всеки две минути. И без това имам нужда от едно питие.
	— Звучи добре — отговори Демарко.
	Двамата излязоха от сградата на съда и поеха по Бакстър Стрийт покрай Кълъмбъс Парк. Демарко накуцваше до Портър, като се подпираше на бастуна. След като не беше натоварвал контузения си крак в продължение на два месеца, сега го болеше дори и с новия бастун.
	— Кажи ми за бастуна — подхвърли Портър. — Първия път, когато те видях, беше с патерици, но така и не те попитах защо.
	Демарко й разказа как беше спукал кост след идиотски инцидент при игра на голф.
	— Баща ми беше много запален по голфа — кимна разбиращо Портър. — Казваше, че е страхотен начин за един по-възрастен мъж да се раздвижи, но в неговия случай това означаваше да кара количката в продължение на три часа, докато гони някаква малка бяла топчица, а след това още три часа да се налива с бира с приятелите си в клуба. В крайна сметка умря на игрище за голф.
	— Наистина ли? — каза Демарко.
	— Аха. Двамата с майка ми решиха да отпразнуват петдесетгодишнината от сватбата си, като обиколят Англия, Шотландия и Ирландия. Е, баща ми си запази час в „Сейнт Андрюс“ една година предварително, плати почти двеста долара, за да играе на това легендарно място, и умря от сърдечен удар, преди да е стигнал до третата дупка.
	— Лоша работа — каза Демарко.
	Но всъщност си помисли: „Какъв _перфектен_ начин да си отидеш“.
	Двамата изминаха няколко преки от работното място на Портър и стигнаха до „Форлинис“, италиански ресторант, отворен още през 40-те години на миналия век. На бара беше пълно с адвокати, съдии и служители на реда, сред които най-вероятно имаше и доста престъпници, така че Портър поиска да ги настанят в едно сепаре. Седалките бяха с червена кожена тапицерия, а по стените имаше избелели картини с маслени бои в позлатени рамки, които изобразяваха купи с плодове и провинциални италиански пейзажи, както и портретни фотографии на възрастни италианци, на които вече никой не помнеше имената.
	Портър си поръча бърбън. Демарко поиска да му донесат бутилка „Морета“. Италианска бира. Когато си в Рим, прави като римляните.
	— Е, какво става? — попита Демарко. — По телефона ми каза, че си изгубила двама свидетели и се тревожиш за делото.
	— Точно така. Помощник-сервитьора и възрастната дама. Помощник-сервитьорът беше станал американски гражданин съвсем скоро и направо умираше от желание да демонстрира това, като свидетелства в американски съд. Но после замина някъде и не можем да го открием. Колкото до възрастната дама, тя получи удар и лекарите казват, че сигурно ще умре, преди да е започнало делото, а дори да не умре, и без това няма да може да свидетелства.
	— Но все пак ти остават трима свидетели — каза Демарко.
	— В действителност ми остават само двама. Показанията на бармана никога не са били много убедителни — на очната ставка каза нещо като „_Мисля_, че убиецът е Тоби Розентал“. От него няма да излезе силен свидетел. Освен това не разполагам с никакви веществени доказателства, че Розентал е стрелял, например огнестрелно оръжие или следи от барут по дрехите му. Нямам и мотив за престъплението, така че ще бъде още по-трудно съдебните заседатели да бъдат убедени, че наистина го е извършил. Бях сигурна, когато имах петима свидетели, но след като двама от тях излязоха от играта, вече се притеснявам. И _наистина_ започнах да се притеснявам след онова, което се случи с възрастната дама. Именно тя беше основната причина да ти се обадя.
	— Какво точно се случи с нея? — попита Демарко.
	— Според мен някой може би е направил така, че тя да получи удар.
	— Какво?! Как?
	— Засега няма значение как. Просто ме изслушай. Искам да ти разкажа една история.
	Портър отпи от чашата си и промърмори:
	— Човече, имах нужда от това. — После започна: — В моята работа няма много екстри, но все пак преди няколко години ходих на една конференция в Маями. Беше посветена на усилията на прокурорите в борбата с престъпността. Бяха надошли колеги от цялата страна. Работата беше да се похарчат едни пари, разбира се, но аз отидох, защото реших, че _заслужавам_ една седмица на слънце през януари.
	Както и да е, седяхме в бара на хотела и един колега започна да разказва как веднъж изгубил дело, защото някакъв полицай се явил като свидетел в съда и объркал всичко, което можело да се обърка. И така, започнахме да си разказваме подобни случаи, един от друг по-невероятни — за криминалисти, които са разсипали кафе по веществените доказателства, и свидетели, които са си забравили показанията, и съдии, които са си забравили мозъка вкъщи. Но имаше и един колега от Финикс, който обясни, че загубил някакво дело не заради лошия си късмет или поради некадърност. Каза, че го е загубил, защото някой се добрал до всичките му свидетели.
	— Всичките? — повтори Демарко.
	— Да. Имал общо трима свидетели, но единият изчезнал, а другите двама — мъж и жена — променили показанията си. И моят колега беше сигурен, че някой го е направил нарочно.
	— Добре — каза Демарко, макар че се питаше какво общо има някакво дело във Финикс с Тоби Розентал.
	— Тогава една от колежките каза, че подобно нещо не се е случвало лично на нея, но е станало с прокурор от Хюстън, когото познава. Той имал дело, което нямало как да загуби, но всички свидетели изчезнали или започнали да лъжат, когато се изправили пред съда, и нейният познат бил абсолютно сигурен, че някой е организирал всичко.
	Портър довърши бърбъна си и вдигна празната чаша, за да я покаже на минаващия сервитьор. После продължи:
	— Оказа се, че двете дела си приличат само по едно нещо: и в двата случая подсъдимите са били богати. И не ти говоря за няколко милиона. Говоря ти за богатство от петдесет-сто милиона долара.
	— Толкова ли е богат този Розентал?
	— Не, но баща му е. И когато двама от свидетелите срещу малоумното му синче изведнъж излязоха от играта, аз си спомних за онова, което чух в Маями. Затова, просто така, накарах моята стажантка — адски умно момиче — да проучи всички дела, в които подсъдимият е бил мегабогат и е бил оправдан в съда или делото е било прекратено, защото свидетелите са изчезнали или са променили показанията си. Казах й да се върне петнайсет години назад, така че това й отне цяла седмица, но тя намери общо шест такива дела. Всъщност бяха девет, но аз изключих три от тях по различни причини.
	Сервитьорът донесе второто питие на Портър и тя отпи голяма глътка. Демарко започна да се тревожи, че след като беше толкова изтощена, щеше да заспи насред „Форлинис“.
	— Обадих се на прокурорите по шестте дела — продължи Портър. — И след като разговарях с тях, вече си мисля, че не е невъзможно някъде там да има конкретен човек, който се е специализирал да се отървава от свидетелите по дела срещу супербогати подсъдими.
	— Конкретен човек? — повтори Демарко. — Какво ти казаха тези прокурори, за да стигнеш до това заключение?
	До това _пресилено_ заключение, добави наум той.
	— Казаха, че са надушили нещо за някакъв мъж, който може би се е занимавал с техните свидетели, и ако се съди по описанието му, вероятно става дума за един и същ човек.
	— Надушили са нещо, така ли?
	— Да, но нищо повече. Точно затова искам някой независим експерт да разследва шестте случая и да провери дали е възможно лицето, което е оказало въздействие върху свидетелите, да попречи на делото „Розентал“.
	Демарко поклати глава.
	— Само защото са изчезнали няколко свидетели от няколко други дела…
	— Не всички са изчезнали. Нещата са по-сложни. Някои са променили показанията си. В единия случай са били съсипани веществените доказателства. Но основното в тези дела е едно и също: обвинението срещу шестимата богати подсъдими е било толкова силно, че нито един от тях не е трябвало да бъде оправдан. А са оправдани и шестимата.
	— И все пак нямаш нищо солидно, с което да подкрепиш хипотезата си, че това може да има нещо общо с делото „Розентал“.
	— Точно така, нямам — потвърди Портър. — Но съм твърде стара и белязана в битките, за да не обръщам внимание на инстинктите си. А в този случай инстинктите ми подсказват, че ако не направя нещо по въпроса, ще изгубя това дело.
	— Е, веднага мога да ти кажа, че Махоуни няма да се зарадва да го чуе. А ти _наистина_ не искаш да направиш нещо, което няма да го зарадва, повярвай ми.
	— Точно затова ти се обадих, Демарко. Ти ми каза, че ако имам нужда от помощ, трябва само да ти се обадя. Е, сега имам нужда от помощ. Искам да разследваш шестте случая и да провериш дали нямат връзка с делото „Розентал“.
	— Аз? — възкликна Демарко. — Защо точно аз? Разполагаш с трийсет хиляди служители на реда в Ню Йорк.
	— И при обичайни обстоятелства щях да ги използвам, но имам и един друг проблем. Вече казах на моя началник същото, което казах на теб, и той не ми повярва. Трябва да разбереш, че ние двамата не си допадаме особено. Според него трябва да приемам повече извънсъдебни споразумения и по-рядко да влизам в съда. Според него харча прекалено много държавни средства за лабораторни изследвания и хонорари на вещи лица. И, разбира се, моят началник има бюджетни проблеми, за които обвинява всички други освен самия себе си. В крайна сметка той ми заяви, че обвинението е достатъчно силно с трима свидетели, така че ще трябва да се оправям с това, което имам.
	— Началникът ти знае ли, че Джон Махоуни има личен интерес Тоби Розентал да влезе в затвора?
	— Да, казах му, но на него не му пука. Началникът ми е областен прокурор на Манхатън от дванайсет години, вече е на шейсет и шест и няма никакво желание да се кандидатира за друга длъжност, особено ако е изборна. Честно казано, според него Джон Махоуни просто няма какво да му направи, за да му разклати лодката.
	— Ще трябва да му обясниш, че греши — каза Демарко и този път в гласа му се долавяше известна острота. — Преди една година в Бостън имаше един предприемач, който си мислеше същото, но сега е… — Той изведнъж си даде сметка, че е по-добре да престане да дрънка за онова, което се беше случило в Бостън. — Няма значение. Когато ти казах да ми се обадиш, ако имаш нужда от помощ, имах предвид да накарам Махоуни на свой ред да се обади на някого, за да го натисне. Ако искаш някой да разследва нещо, намери си частен детектив или някой пенсиониран полицай.
	Погледът на Портър беше започнал да се размътва след втория бърбън. Тя вдигна пръст и го размаха в лицето на Демарко.
	— Теб също те проучих малко, приятелче. Така де, накарах стажантката. Затова вече знам, че ти си момчето за всичко на Джон Махоуни и той няколко пъти ти е възлагал да разследваш разни неща — например онова, в което си се забъркал в Северна Дакота преди няколко години.
	— Какво знаеш за него?
	— Достатъчно, за да съм сигурна, че се опитваш да ме излъжеш, когато ми разправяш как не се занимаваш с разследвания по поръчка на Махоуни. Колкото до частния детектив, и аз бих предпочела този вариант, особено ако въпросният частен детектив е бивш полицай в Ню Йорк. Но както вече ти казах, не разполагам с необходимия бюджет. Единствената причина да имам стажантка е, че не се налага да й плащам.
	— Ако нямаш бюджет, кой ще плати за разследването?
	— Ти работиш за Джон Махоуни, така че не се опитвай да ме размотаваш. Той ще ти осигури всичко необходимо.
	Демарко поклати глава.
	— Виж, наистина искам да ти помогна, но…
	— Демарко, не се дръж така, все едно съм те помолила да ми направиш някаква лична услуга. Ти си този, който се обърна към мен, ти ми обясни, че твоят началник настоява Розентал да бъде осъден. Ако искаш да бъдеш сигурен, че ще стане така…
	— Ей! Това не е моя работа, по дяволите. _Твоята_ работа е да направиш така, че да го осъдят. Ще накарам Махоуни да се обади на областния прокурор и да го натисне, но ако няма полза…
	— Виж, направи само едно нещо за мен — каза Портър. — Става ли?
	— Какво?
	— Обади се на полицаите, които са арестували Розентал, и ги накарай да ти разкажат какво се е случило с възрастната дама. След като го направиш, пак ще говорим. Съгласен ли си?
	Демарко се поколеба, после каза:
	— Добре. И без това съм в града, нищо не ми пречи да го направя. Но това е всичко.
	— Ще видим — отговори Портър.
	Демарко вече започваше да разбира защо нейният собствен началник не я харесва особено.


>>	20

	Демарко се срещна с Когхил и Дент в една закусвалня в „Трайбека“. Когато пристигна, двамата вече седяха на една маса до прозореца и си разменяха дърварски коментари за жените, които минаваха по тротоара навън. „Видя ли какъв балкон имаше тази?“ Демарко реши, че му приличат на близнаци: и двамата бяха на петдесет и няколко, с посивели коси и наднормено тегло. Имаха малки цинични очи, а лицата им изглеждаха най-добре пригодени да изразяват скептицизъм. И двамата бяха облечени със спортни сака, които им бяха тесни, измачкани бели ризи, евтини раирани вратовръзки и обикновени черни обувки с дебели подметки. Бяха като от илюстрация в ръководство за разпознаване на служителите на реда в Ню Йорк.
	Демарко им разказа за теорията на Портър: как е открила шест дела, в които подсъдимите са били особено богати и някой е оказал влияние на свидетелите и в шестте случая. Обясни им, че Портър подозира как този някой може да е бил едно и също лице — защото нейните колеги го бяха „надушили“, каквото и да означаваше това, по дяволите — и тя се опасява, че има вероятност същият човек да манипулира делото „Розентал“.
	Отговори му Дент:
	— Няма да се изненадам чак толкова, ако някой се докопа до свидетелите, когато става дума за много пари. На богатите всичко им се разминава, да им го начукам. Но ми е трудно да повярвам, че става дума за един и същ човек. От друга страна, трябва да призная, че Джъстин е от добрите юристи в Манхатън, и след като тя вярва, че е възможно… ами кой знае.
	— Както и да е — каза Демарко. — Портър ми каза, че се е усъмнила какво точно се е случило с възрастната дама, а вие ще ме просветлите по този въпрос.
	— Честно казано, когато за пръв път чухме, че Естер е получила сърдечен удар, не се изненадахме особено — каза Дент. — Имам предвид, че тя беше почти на деветдесет години, мамка му. Но Джъстин ни каза да отидем да проверим дали не е станало нещо необичайно, защото не й харесваше, че губи двама свидетели поред.
	— Затова отидохме в болницата да я видим — намеси се Когхил, — но тя не можеше да говори. Нали се сещаш как изглеждат понякога хората, след като са получили удар? Едната половина от лицето им е изкривена надолу, а от устата им тече лига? Срамота.
	— Естер няма роднини — продължи Дент, — с изключение на някаква братовчедка, която живее някъде на запад, но двете не се виждат. Но в болницата беше нейната приятелка Лия. Същата, която е била с Естер в бара, когато са застреляли Динунцио, и тя ни попита дали сме дошли да разследваме кой е отровил Естер.
	— Ние се стреснахме — каза Когхил. — Чакай малко. Отровил? Какви ги говориш? И Лия ни разказа, че след като приятелката й получила удар, тя отишла до апартамента на Естер, за да й занесе разни неща в болницата. Нали се сещаш — четка за зъби, нощница, чехли, каквото там ще й трябва. Но не успяла да намери кутийката за хапчета — от онези с отделенията за всеки ден от седмицата. Лия каза, че кутийката трябвало да е на кухненската маса, защото Естер винаги я държала там, но не я намерила. Лия потърсила малко, но накрая се отказала и започнала да събира нещата, които трябвало да занесе. И тогава намерила кутийката. Била в джоба на халата, който си обличала Естер сутрин. Явно си била изпила хапчетата сутринта, а после прибрала кутийката в джоба, вместо да я остави обратно на масата.
	— Добре — кимна Демарко, но вече се чудеше защо Когхил продължава с тази кутийка.
	Мислеше си, че възрастната дама просто я беше сложила на грешното място, както понякога правеше той с ключовете си.
	— Лия отворила кутийката, за да провери колко хапчета има вътре — продължи Когхил. — И видяла, че са само три. Едно синьо в отделението за събота и още две хапчета в отделението за неделя — едно синьо и едно бяло. Синьото трябвало да е кумадин, а бялото — дигоксин.
	— Лия, естествено, знаела точно какви лекарства пие Естер — обади се Дент. — Възрастните хора си говорят само за медицинските си проблеми, а Естер и Лия са по-близки от сестри. Във всеки случай, Лия отишла до шкафчето в банята, за да зареди кутийката. Отворила шишенцата с дигоксин и кумадин, изтърсила по няколко в шепата си и тогава забелязала, че хапчетата не били същите като онези в кутийката.
	Когхил отново взе думата, за да продължи историята:
	— Таблетките били в същите цветове, синьо и бяло, и също толкова големи, колкото онези от шишенцата с лекарства по рецепта, но на тях нямало отпечатани същите цифри, каквито има на кумадина и на дигоксина. Лия откачила. Обадила се на медицинската сестра в дома за възрастни хора и заявила, че някой е разменил лекарствата на Естер. Сестрата казала: „Ами, глупости“, и се качила горе, където започнала да рови в шкафчето в банята, пълно с всякакви боклуци, и гледай ти, каква изненада — намерила някакви хапчета, които изглеждали точно като онези от кутийката. Едните били хапчета за отслабване, а другите — антихистамини. Медицинската сестра казала, че Естер очевидно е объркала лекарствата.
	Било ред на Лия да каже: „Глупости“. Според нея просто нямало начин Естер да допусне такава грешка. Освен това, както казала на сестрата, приятелката й не била слагала в устата си хапче за отслабване през целия си живот. Точно това ни разказа Лия в болницата.
	Дент се облегна назад на стола си.
	— А ти как мислиш, Демарко? Възрастната дама си е объркала лекарствата или някой се е промъкнал в нейната стая, за да размени хапчетата, защото е знаел, че ако не си взема лекарствата, може да получи удар? И защо този човек е разменил само хапчетата в кутийката, но не и хапчетата в шишенцата?
	— Не знам — отвърна Демарко.
	Струваше му се много по-вероятно старата Естер просто да е объркала лекарствата.
	— А онзи помощник-сервитьор, който е избягал? — попита той.
	— А, това вече е странно — каза Дент. — Имам предвид, че е по-странно от онова за Естер, защото Ортис изглеждаше сериозен човек. Но когато Джъстин му се обадила, за да провери нещо в показанията му, чула съобщение, че телефонът е изключен или е извън обхват. Затова отидохме да го потърсим и така разбрахме, че се е изнесъл от апартамента си. Попитахме домоуправителя къде е отишъл и той ни каза, че Ортис изчезнал посред нощ и не казал на никого защо заминава или къде отива. Дори не се обадил, за да си вземе депозита, и изоставил всичките си мебели. Имам предвид, всичко изглеждало така, все едно се е изплашил от нещо и е избягал.
	— Опитахте ли се да го откриете? — попита Демарко.
	— Да, естествено — отвърна Когхил. — Е, не лично, но помолихме момиче от отдела за издирване на изчезнали лица, което разбира от компютри. Тя се разтърси, за да провери дали е използвал кредитните си карти, дали си е купил самолетен билет или дали някъде не се е показал номерът на социалната му осигуровка, но не можа да го открие. От друга страна, трябва да съм честен с теб: не сме се опитвали много сериозно да го открием. Към онзи момент все още разполагахме с четирима сериозни свидетели, които можеха да дадат показания срещу онова малко лайно Розентал.


>>	21

	Демарко си поръча още една бира, след като Когхил и Дент си тръгнаха, като го оставиха да плати и тяхната сметка, между другото. Той помисли още няколко минути върху чутото, после се обади на Портър. Тя не вдигна, но след малко той получи съобщение, което гласеше: „В съда съм. Ще ти звънна след 20“.
	И така, Демарко изчака двайсет минути, като се занимаваше най-вече с това да гледа момичетата, които минаваха отвън, точно както бяха правили Когхил и Дент. Ню Йорк, Ню Йорк. Има ли по-добър град за гледане на момичета? Може би Париж? Но той никога не беше ходил в Париж, така че не знаеше. Мислите му разсеяно се върнаха към историята за бащата на Портър, който беше умрял на игрището за голф „Сейнт Андрюс“. Ако самият той имаше избор между това да види Айфеловата кула в Париж и да играе голф на „Сейнт Андрюс“ в Шотландия…
	Телефонът му звънна.
	— Имам само пет минути, после трябва да се връщам в съдебната зала. Говори ли с Когхил и Дент? — попита го Портър.
	— Да, и трябва да призная, че историята за възрастната дама е интересна, но все пак ми се струва много по-вероятно тя просто да е получила удар, а не да е била отровена.
	— Ти не си виждал Естер. Аз съм я виждала. Беше здрава като бик.
	— Щом казваш, доктор Портър, но нека те попитам нещо. Ако се тревожиш, че някой може да накара свидетелите ти да изчезнат, защо просто не ги поставиш под полицейско наблюдение? Нали се сещаш, за да разбереш, ако някой се свърже с тях.
	— Ти малоумен ли си, Демарко?
	— Малоумен? — повтори той.
	Тази жена наистина го дразнеше.
	— Аха. Как мога да оправдая назначението на двайсет ченгета, колкото ще трябват за денонощно дежурство за наблюдение на трима свидетели? Това не е дело, свързано с организираната престъпност. Дори не е дело за предумишлено убийство. Честно казано, колкото и да се интересува Джон Махоуни от Доминик Динунцио, никой друг не споделя този интерес.
	— Да, но тази твоя теория…
	— Моят началник не вярва в нея. И виждам, че ти също не вярваш в нея. Но още отсега ти казвам, че ако не направиш нещо, на Тоби Розентал може буквално да му се размине.
	— Ей, Джъстин, престани да се опитваш да ме натопиш да свърша това вместо теб. Ти си прокурор по това дело, а не аз.
	— Добре тогава, ако го загубя, ще кажа на твоя началник, че съм те помолила за помощ и ти си ми отказал. Хайде, трябва да вървя.
	Тази проклета жена беше невероятно нахална да го заплашва по този начин. От друга страна, ако Тоби Розентал наистина бъдеше оправдан, Махоуни щеше да се ядоса, а ядосаният Джон Махоуни не беше човек, с когото е приятно да си имаш работа.
	Демарко реши, че най-доброто, което може да направи в този момент, е да каже на Махоуни какво иска Портър, а след това да го убеди да натисне шефовете й в Ню Йорк, за да й осигурят необходимите ресурси. По този начин самият той щеше да се измъкне от примката и да върне топката обратно в игрището на хората, които наистина носеха професионалната отговорност за обвинението срещу Розентал.
	Той се обади в кабинета на Махоуни, като си даваше сметка, че най-вероятно няма да може да говори с него, защото големият шеф беше някъде и правеше онова, което правеше по цял ден, така че корабът на демокрацията да продължава да следва блуждаещия си курс. Поръча на Мейвис, секретарката, да му предаде да му се обади възможно най-скоро. Става дума за Доминик Динунцио.
	Махоуни му върна обаждането след пет минути, което го изненада. Махоуни рядко си правеше труда да наруши графика си, за да говори с Демарко, а това означаваше, че съдбата на Тоби Розентал наистина е основен приоритет за него. И този факт сам по себе си трябваше да подскаже на Демарко какво е най-вероятно да се случи оттук нататък.
	Демарко не беше споменавал пред Махоуни за обаждането на Джъстин Портър, когато му беше съобщила как е изгубила двама свидетели. Нито че е отишъл в Ню Йорк, за да говори с Портър. Махоуни със сигурност щеше да очаква от него да си свърши работата, без да му докладва непрекъснато.
	И така, той съобщи какво се случва, и Махоуни започна да ругае. После Демарко сподели и откачената теория на Портър за тайнствения фантом, който обикаляше страната и упражняваше натиск върху свидетелите в дела срещу богати подсъдими.
	— Тя откъде знае? — попита го Махоуни.
	— Не знае — отговори Демарко. — Стигнала е до това заключение, след като е накарала стажантката си да направи някакво проучване и е разговаряла с прокурорите, които са водили останалите дела. Действа изцяло по инстинкт. — Преди Махоуни да успее да го прекъсне, Демарко продължи: — Тя иска от мен да разследвам тези други дела, за да видя дали няма да успея да открия този фантом и да му попреча да обърне хода на делото „Розентал“. Аз й казах, че всъщност _тя_ трябва да накара полицията в Ню Йорк да се заеме с това разследване и да постави останалите свидетели под наблюдение. Но тя ми отговори, че нейният началник не я подкрепя, не разполага с необходимия бюджет и така нататък. Надявах се ти да се обадиш на…
	— Познавам нейния началник — каза Махоуни. — Арогантен фукльо, който е областен прокурор толкова отдавна, че се смята за недосегаем. — Махоуни замълча за момент и промърмори: — И може би наистина е такъв.
	— Има и друг проблем — продължи Демарко. — Колкото и да не ми е приятно да го кажа, Доминик не беше знаменитост, така че каквото и да стане с неговия убиец, няма да пишат за това на първа страница. Към този момент най-вероятно вече никой не си спомня за онзи баща на три деца, когото са застреляли. Но ако натиснеш кмета на Ню Йорк…
	Кметът беше от Демократическата партия.
	— … както и главния комисар…
	Човек, за когото Демарко беше сигурен, че има политически амбиции.
	— … може би ще успееш да осигуриш на Портър помощта, от която има нужда.
	Махоуни не отговори за момент — сигурно си мислеше точно колко натиск може да окаже върху кмета на Ню Йорк и началника на полицията в този град, защото и двамата сами по себе си бяха нещо като знаменитости — и със сигурност вярваха в това.
	— Направи го тогава — каза накрая Махоуни.
	Демарко не го разбра.
	— Какво да направя? — попита той.
	— Онова, което иска Портър. В момента нямам друга работа за теб. За мен няма нищо по-важно от това убиецът на Доминик да бъде осъден.
	— Чакай малко! — възкликна Демарко. — За да направя онова, което тя иска от мен, ще трябва да обикалям цялата страна, да говоря с останалите прокурори и…
	— Не ме интересува. Просто го направи.
	Макар и да знаеше, че е безнадеждно, Демарко попита:
	— А кой ще плати разходите? Портър каза, че няма бюджет.
	— Плащай всичко с кредитната си карта. Аз ще се погрижа да ти възстановят средствата по-късно.
	Преди Демарко да повдигне следващото безполезно възражение, Махоуни отсече:
	— Джо, онзи дребен нещастник Розентал не бива да се измъкне. И ти трябва да се погрижиш за това, по дяволите.
	Махоуни прекъсна връзката, а Демарко си помисли: „Как това изведнъж се превърна в _мой_ проблем, мамка му?“.


	Демарко се обади на Портър и се свърза с гласовата й поща.
	— Реших да ти помогна, както ме помоли. Обади ми се.
	Портър му върна обаждането след по-малко от десет минути и първите й думи бяха:
	— Ти си се обадил на Махоуни и си се опитал да го накараш да натисне моя началник, но той ти е казал просто да свършиш работата. Права ли съм?
	— Не, не си права. Обсъдих всичко с него и му заявих, че след като съм го обмислил старателно от всички страни, съм стигнал до извода, че е най-разумно да ти помогна.
	Портър подигравателно изпръхтя.
	— Както и да е — каза Демарко. — Искам тази твоя стажантка да ми помага, докато свърша работата. Искам да видя нейното проучване и да разполагам с нея, за да се занимава с резервациите за пътуването, да прави още справки и всичко останало, което може да ми потрябва.
	— Твоя е — каза Портър.


>>	22

	Стажантката се казваше Сара. Беше миниатюрна — може би сто петдесет и пет сантиметра, ако застане на пръсти, — имаше къса разрошена черна коса и носеше големи очила с черни рамки, които изглеждаха така, все едно всеки момент ще паднат от чипото й носле. Демарко предположи, че сигурно е на двайсет и няколко години, но изглеждаше на около шестнайсет.
	Бяха й дали едно бюро в недрата на съда, в стая с още двайсетина нископоставени юридически асистенти и служители. Тя му каза, че там е толкова шумно с всички тези хора, които не спират да крещят по телефоните, че обикновено работи в едно кафене на „Старбъкс“ на три преки от съда. Предложи му да се срещнат там.
	Когато Демарко влезе в кафенето, Сара веднага му махна. Откъде знаеше как изглежда? После си спомни, че Портър му беше казала, че момичето е проучило и него. Беше му интересно какво е открила. За повечето от нещата, които вършеше за Махоуни, не можеше да се прочете в интернет. Или поне така се надяваше.
	Той седна на нейната маса и тя побутна към него една папка, дебела около пет сантиметра.
	— Това е проучването за шестте дела, за които ти е разказала Джъстин. Вътре са и контактите на шестимата прокурори. Предлагам ти първо да разгледаш тази папка, преди да продължим нататък. Докато се занимаваш с това, ще отида до съда; в момента се гледа едно дело, което ме интересува. Просто ми се обади, когато си готов да говорим, и аз ще се върна.
	— Да, добре — кимна Демарко и отвори папката.


	През 2004 г. един бивш мениджър от компанията „Майкрософт“ — не толкова богат, колкото Бил Гейтс или Пол Алън, но все пак фрашкан с пари — е обвинен в изнасилване в Сиатъл. Има една-единствена свидетелка, която е в състояние да подкрепи версията на жертвата, но променя показанията си по време на процеса. Делото не влиза в съда.
	През 2006 г. има дело за убийство на пътя във Финикс — онова, за което беше чула Портър на конференцията в Маями. Предприемач, мулти-мулти-мултимилионер, сблъска с колата си един пикап и след разправия убива шофьора — мексиканец градинар. Въпреки наличието на трима свидетели предприемачът е оправдан.
	През 2008 г. съпругата на един милиардер в Минеаполис уж се самоубива, като запечатва вратата на гаража с лента скоч, сяда зад волана на своя ягуар и пуска двигателя да работи, докато бензинът в резервоара не свършва. Обвинението се основава най-вече на косвени доказателства: липсата на отпечатъци на съпругата по лентата скоч, несигурното алиби на съпруга и откритието, че съпругът има привлекателна млада любовница. Все пак има достатъчно обстоятелства ченгетата от Минеаполис да решат, че може би в действителност не става дума за самоубийство. Единственият свидетел, който е в състояние да даде показания, че съпругът е бил в къщата по време на престъплението, е блъснат от автомобил месец преди началото на процеса и загива на място. Шофьорът на автомобила не е заловен, а делото не влиза в съда.
	През 2009 г. бивша носителка на титлата „Мис Тексас“ е арестувана в Хюстън за това, че е платила на наемен убиец да сложи край на живота на нейния богат, но агресивен съпруг. Причината да я арестуват е фактът, че убиецът междувременно е арестуван за друго убийство и изпява недотам скърбящата вдовица, за да избегне смъртното наказание в щата, където екзекутират повече хора от всички останали американски щати. Има и свидетел, който да потвърди, че е видял Мис Тексас да се среща с убиеца. Но след това, гледай ти, въпросният свидетел изведнъж заявява, че е допуснал ужасна грешка и всъщност не е виждал убиеца и Мис Тексас да се срещат, а осъденият на смърт посредством смъртоносна инжекция се отказва да свидетелства срещу вдовицата. И дванайсетте съдебни заседатели в Тексас отсъждат, че тя е невинна.
	През 2011 г. богата наследница на петдесет и няколко години е обвинена в Сан Диего, че е застреляла своя съпруг — плейбой на трийсет и няколко. Жената твърди, че не си е била у дома, когато у тях е влязъл крадец, и именно този крадец е застрелял нейния млад съпруг. Ченгетата обаче откриват тийнейджър, готов да свидетелства, че жената си е била у дома, както и още двама свидетели, които са чули как жената заплашва да убие мъжа си, защото й е изневерил с някаква сервитьорка. Но след това, voilà, тийнейджърът заминава някъде преди началото на процеса, вторият свидетел също изчезва, а третата свидетелка променя показанията си.
	През 2013 г. съпругата на един мъж изчезва в Лас Вегас и тялото й така и не е открито. Мъжът си мисли: ако няма труп, няма и веществено доказателство за убийството, така че няма да има и присъда. За негово нещастие, съседка, която страда от безсъние, го вижда да прибира лопата в колата си горе-долу по същото време, когато е изчезнала съпругата му. Заподозреният не е в състояние да обясни какво се е случило. А след това един горски пазач от „Лейк Мийд“ вижда рейндж ровъра на мъжа в парка. Горският дори успява да прочете част от регистрационния му номер. Мъжът трябва да получи доживотна присъда. Но не е осъден.
	Точно както беше казала Портър, и в шестте случая подсъдимите бяха по-богати от Господ. Другото общо нещо между всички дела беше фактът, че адвокатите бяха от най-високо професионално равнище и до един имаха заслужена репутация на мошеници, готови да заобиколят правилата. Но Демарко знаеше, че това не означава нищо, защото в действителност повечето скъпоплатени криминални адвокати бяха мошеници, готови да заобиколят правилата. Освен това Демарко забеляза, че във всяко дело беше имало продължително забавяне между ареста и началото на процеса. Това също не беше необичайно — колелата на машината на правосъдието в Съединените щати се въртяха бавно, — но сега му хрумна мисълта, че по-дългият период между арестуването и началото на процеса работи в полза на хипотетичното лице, което се занимава с премахване на свидетели.
	Демарко осъзна, че между всеки две дела имаше пауза от около две години, но не знаеше какво означава това. Ако във всичките шест дела със свидетелите наистина се беше занимавал един и същ човек, може би той — или тя, или те — нямаше нужда да работи по-често от веднъж на две години. Другото възможно обяснение беше, че просто не се случва толкова често да съдят свръхбогати престъпници.
	Но той не видя в съдържанието на папката нищо, което да показва, че случаите са свързани помежду си. Адвокатите бяха различни. Делата се бяха гледали в различни градове, въпреки че в четири от случаите бяха в югозападните щати. Нямаше нищо, което да подсказва за наличието на един и същ тайнствен кукловод. Портър му беше казала, че е научила за съществуването му от разговори със свои колеги, но каквото и да беше излязло от тези разговори, то не беше документирано от стажантката. Портър явно искаше той сам да си направи изводите.
	Демарко затвори папката, помисли още няколко минути и се обади на Сара. Даде й номера на кредитната си карта, продиктува й данните от шофьорската си книжка и я помоли да му резервира полет до Лас Вегас. След това се обади на Портър, свърза се с гласовата й поща и остави следното съобщение:
	— Трябва да се обадиш на прокурорите от всяко дело и да ги предупредиш, че работя за теб; не искам да ме отсвирват, когато се опитам да си уредя среща с тях. Освен това искам препоръчително писмо или някакъв документ, в който да пише, че съм упълномощен да водя разследвания от името на областния прокурор на Манхатън. Нещо подобно, така че да приличам на служител на закона. И ми трябва още днес. Защото утре летя за Лас Вегас.


>>	23

	Демарко беше решил да работи по делата в хронологичен ред, като започне от най-скорошното. Предполагаше, че има по-голяма вероятност някой да си спомня нещо, което се е случило през 2013-а, отколкото през 2004 г. Или поне така се надяваше. Затова планираше да посети съответните градове в следния ред: Лас Вегас, Сан Диего, Хюстън, Минеаполис, Финикс и Сиатъл.
	Прокурорът, който беше работил по делото в Лас Вегас — делото срещу мъжа с изчезналата съпруга, — се казваше Олбрайт и се беше пенсионирал миналата година. Къщата му беше между седма и осма дупка в голф клуба „Пейнтед Дезърт“, а игрището беше зелено като Ирландия, въпреки че целият регион страдаше от суша пета или шеста година поред. Щастливецът живееше така, както Демарко си мечтаеше да живее някой ден.
	Олбрайт беше на шейсет и няколко, със слънчев загар и посребрена коса. Беше облечен с шорти и риза с къси ръкави и изглеждаше в отлична форма.
	— Струва ми се малко вероятно един и същ човек да е замесен във всичките шест дела — каза той. — Но съм сигурен, че някой упражни влияние върху свидетелите в делото „Отърман“. Имам предвид, че този кучи син несъмнено е убил жена си, а след това я е заровил недалече от езерото Мийд. И съм _сигурен_, че горският пазач е видял колата на Отърман близо до езерото по същото време, когато Отърман трябваше да е на гости на сестра си в Калифорния.
	— Тогава какво е станало? — попита Демарко, макар че знаеше отговора от проучването на Сара.
	— Първо — започна Олбрайт, — разполагахме с една съседка, която беше видяла Отърман да прибира лопата в своя рейндж ровър. Било в един през нощта и съседката, която страдала от безсъние, не можела да спи и видяла лампичката, която светнала над гаража на Отърман. Гаражът му бил оборудван с детектор за движение, нали се сещаш, и когато излязъл на заден ход с колата си от него, лампичката светнала. После съседката видяла Отърман да спира колата си на алеята пред гаража, преди да се върне обратно. Тялото на жена му най-вероятно вече е било в колата, но съседката го е видяла само да се връща за лопатата.
	Същия ден около пет часа сутринта горски пазач видял рейндж ровър в „Лейк Мийд“. По това време той… Всъщност няма значение какво е правил горският пазач по това време. Важното е, че е видял някаква кола, запомнил е марката, защото рейндж ровърът е доста характерен автомобил, и по една случайност е запаметил три от буквите на регистрационния номер. Регистрационният номер на колата на Отърман беше 216-TUB — още го помня — и горският пазач беше запомнил втората половина от него. Буквите просто се бяха запечатали в ума му.
	Седмица след това Отърман съобщи в полицията, че жена му е изчезнала. Обясни, че се е забавил толкова дълго, защото бил на гости на сестра си в Калифорния и не разбрал, че жена му я няма. Започнахме разследване и разбрахме от роднините на жената, че тя се канела да се разведе с Отърман и да прибере половината от парите му и къща с размерите на хотел „Беладжио“. Освен това си помислихме, че е странно как така жена му не е взела колата си, когато е заминала някъде, всичките й дрехи са в гардероба, а гримовете й са в банята. А после говорихме със съседката и разбрахме за лопатата.
	Попитахме Отърман защо е взел лопата в колата си. Той ни каза, че се притеснявал да не го завали сняг по пътя — в което имаше някакъв смисъл, защото беше зима. Но освен това твърдеше, че някой е откраднал тази лопата от колата му.
	Следващия месец вече бях затънал в истински журналистически кошмар. Роднините на жената не се съмняваха, че Отърман я е убил, и заедно с всичките си богати приятели не спираха да ме тормозят. Затова организирах пресконференция и, общо взето, се обърнах към всичко живо, за да попитам дали някой не си спомня да е виждал Отърман и неговия бял рейндж ровър в деня, в който беше изчезнала жена му. Дадох и регистрационния номер на колата му и не можах да повярвам на ушите си, когато ми се обади Дейв. Той ми каза, че е видял някакъв бял рейндж ровър до езерото Мийд, а причината да го запомни са буквите TUB от регистрационния номер.
	Олбрайт се засмя.
	— Горският Дейв беше прекрасен свидетел. Беше дякон в местната църква, беше служил във въоръжените сили и помагаше като доброволец в организацията на ветераните, не пиеше алкохол и зрението му беше повече от отлично. И сам Господ не можеше да създаде по-добър свидетел от него. Затова прекарахме следващите три месеца в претърсване на района около езерото с доброволци и полицейски кучета, но не открихме гроба. Накрая си казах „стига толкова, майната му“ и арестувах Отърман. Бях намерил свидетел, който можеше да докаже, че сестра му лъже, че е бил на гости при нея в Калифорния. Тя беше една алкохолизирана пачавра и абсолютно ненадежден свидетел. Имах и идиотската история на Отърман, че някой му е откраднал лопатата.
	Делото започна и точно тогава отникъде изведнъж се появи някакъв бездомник от Калифорния — от същото място, където живееше сестрата на Отърман. Бездомникът заяви, че е чул за съдебния процес по новините — като че ли тъпите бездомници гледат новините — и е разбрал как Отърман е загазил, защото никой не му вярва за откраднатата лопата. Е, бездомникът твърдеше, че не може да седи безучастно и да гледа как един невинен човек ще отиде в затвора, затова си признава, че е откраднал лопатата от колата на Отърман, докато е била паркирана пред къщата на сестра му. И, гледай ти, лопатата наистина беше вързана за пазарската количка, която беше откраднал от един супермаркет.
	Но аз реших, че това не е страшно — продължи Олбрайт. — Сметнах, че няма начин съдебните заседатели да повярват на историята на бездомника. Щяха да имат достатъчно ум в главата си, за да се сетят, че някой му е платил, за да излъже в съда. Освен това все още разполагах с горския Дейв. И така, Дейв застана на свидетелското място… — и каза, че се е объркал. Каза, че е излъгал за регистрационния номер. Не можеше да обясни защо е излъгал, може би за да стане известен, но беше излъгал. След като успях да се вдигна от пода, започнах да го притискам с въпроси защо е променил показанията си, той започна да плаче и всеки човек с половин мозък в главата си трябваше да се сети, че някой го беше притиснал да го направи. Но аз не успях да го разубедя. Отърман беше оправдан и делото приключи.
	— Опита ли се да откриеш човека, който беше притиснал горския пазач? — попита Демарко.
	— Естествено — отговори Олбрайт. — Бях бесен. Проверихме финансовото състояние на Дейв, за да видим дали не е получил някаква необяснима сума пари. Не беше. Проверихме разговорите му в телефонната компания, за да видим дали не му се беше обаждал някой, свързан с Отърман. Никой не му се беше обаждал. Питахме съседите му дали не са забелязали някакви непознати хора да се въртят около къщата му и може би да го заплашват; никой не беше видял нищо. Научихме само едно нещо от негова колежка, но то не беше кой знае какво.
	— Какво беше? — попита Демарко.
	— Един ден някакъв хубав мъж с тъмна коса пристигнал в станцията на горските пазачи…
	— Хубав?
	— Така каза тя. Във всеки случай, този мъж заговорил Дейв навън на паркинга. Жената ги видяла през прозореца. Двамата си говорили около петнайсет минути, а после онзи мъж си тръгнал. Тогава не обърнала внимание на това, но след половин час Дейв все още седял в колата си. Тя отишла при него, за да го попита дали всичко е наред, и забелязала, че той е плакал.
	— Аха — каза Демарко.
	— Аха — каза Олбрайт. — Ще ти кажа какво е станало според мен, макар че нямам и помен от доказателство за това. Едно време жената на Дейв работела в Лас Вегас. Сервитьорка, промоутърка, такива неща — така че няма да се изненадам, ако от време на време е проституирала, макар че никога не е била арестувана. Но един ден повярвала в Бог, преместила се при Дейв, омъжила се за него и му родила две деца. Мисля си — и както ти казах, това не е нищо повече от инстинкт, — че онзи мъж, който е говорил с Дейв на паркинга, е открил нещо за жена му, нещо от времето, когато е работела тук. И си мисля, че точно това е била причината Дейв да промени показанията си. Искал е да предпази жена си и децата си.
	— Но единственото, което знаеш за този мъж, е това описание — каза Демарко. — Хубав мъж с тъмна коса.
	— Точно така. Някой ден ще намерим костите на Арлийн Отърман, заровени до езерото Мийд, и някъде наоколо ще има една лопата с жълта дръжка. Но това няма да има значение благодарение на тъпотията, че не могат да те съдят два пъти за едно и също престъпление.


	Демарко изгуби един ден, за да разговаря с Дейв. Отиде с кола до станцията на горските пазачи, недалече от езерото Мийд, но на място му казаха, че Дейв е излязъл. И така, през следващите три часа, вместо да се порадва на природата, Демарко седя на една пейка. Накрая не издържа на жегата, защото навън беше трийсет и осем градуса, и се прибра в колата си, за да включи климатика на максимална мощност.
	Възнамеряваше да каже на Дейв нещо такова: „Виж сега, разбирам какво се е случило в съда. Някой е заплашил жена ти или децата ти, така че не си имал друг избор. Затова никой не те обвинява за нищо, Дейв, и със сигурност не те обвинявам аз. И ако ми разкажеш какво стана, никой — нито прокуратурата в Лас Вегас, нито някой друг — ще разбере за това от мен. Просто се опитвам да стигна до онзи подъл, безсърдечен мръсник, който те е принудил да промениш показанията си“.
	Да, точно това беше планът на Демарко: да убеди Дейв, че той не носи никаква вина и всичко, което му каже, ще си остане между тях двамата. А в добавка към това Дейв щеше да получи втори шанс да постъпи както трябва.
	Демарко не успя да му каже повече от две изречения.
	Дейв седеше зад бюрото си и пиеше кока-кола, облечен с униформата си: сива риза, тъмнозелени шорти и туристически обувки. Беше симпатичен мъж с пясъчноруса коса и широко, открито, честно лице; ако беше директор на националния парк, Демарко щеше да го използва като модел за рекламите, с които набираха нови служители. Когато Демарко му каза, че иска да говори с него, Дейв му отвърна с широка усмивка. Беше човек, който ще спре да ти помогне, ако види, че си закъсал с колата край пътя.
	Демарко се представи и каза, че работи за прокуратурата в Манхатън. Показа и документи за това. Джъстин му беше дала едно писмо на официалната бланка на прокуратурата, в което пишеше как той е упълномощен да работи от нейно име; имаше и служебна карта с името си и печата на областния прокурор. Демарко подозираше, че Сара беше разпечатала картата на компютъра си, но изглеждаше достатъчно официално.
	Дейв се озадачи, когато Демарко му каза, че иска да говори с него, но си остана дружелюбен. Но щом му каза, че иска да разговарят за делото „Отърман“, още преди да се впусне в предварително подготвената си реч, пред лицето на Дейв сякаш се затръшна метална врата.
	Дейв отговори, че няма какво да му каже за Отърман, а освен това има работа. Взе си шапката с широка периферия и излезе. Демарко хукна след него и се опита да му обясни, че няма да му създаде никакви проблеми, честна дума, и напълно разбира защо…
	Дейв се качи в джипа си и се отдалечи.
	Мамка му. Демарко разбираше, че онова, което беше направил Дейв — да излъже на свидетелското място, — щеше да го измъчва до края на живота му; сигурно беше единственото престъпление, което някога беше извършил. Демарко не знаеше каква религия изповядва Дейв, но самият Демарко беше католик — макар и напълно безсъвестен католик — и го бяха учили, че ако отидеш да се изповядаш, разкажеш за греховете си на свещеника и наистина се разкаеш за тях, Бог ще ти прости. Е, Демарко знаеше от личен опит, че Бог може и да ти прости, но има някои грехове, за които никога няма да си простиш самият ти. И точно така му изглеждаше в случая с Дейв: той никога нямаше да си прости, че беше помогнал да оправдаят един човек, който беше убил жена си, но освен това никога нямаше да говори с някого за онова, което беше направил.
	Демарко се обади на Сара и я накара да му направи резервации за Сан Диего.


	В Сан Диего Демарко не постигна нищо. През 2011 г. там се беше гледало делото, в което наследницата на голямо богатство беше обвинена, че е застреляла своя съпруг жиголо. Точно както Олбрайт в Лас Вегас, прокурорът в Сан Диего беше изпълнен с горчивина. Не се съмняваше, че някой беше притиснал неговите свидетели, но след цяла година в безплодни опити да открие виновника не беше постигнал никакъв резултат. Знаеше единствено, че адвокатът — някакъв мошеник на име Скот Баркли — беше спечелил цяло състояние от това дело, но не можеше да докаже, че Скот Баркли наистина беше наел хора, които да манипулират изхода от делото, като накарат свидетелите да изчезнат.
	Демарко се обади на Сара.
	— Резервирай ми полет до Хюстън, по дяволите — нареди той.


>>	24

	Ела реши, че да гледа как Джак Морис играе блекджек прилича на преживяването да гледа как някой професионален боксьор понася тежка поредица удари от значително по-силен противник. След известно време на човек просто му се иска треньорът на боксьора да хвърли кърпата на ринга, за да сложи край на това кръвопролитие.
	Когато Бил играеше хазарт, той винаги се забавляваше. Разменяше си шегички с крупиетата и играчите, които седяха до него. Ако спечелеше, черпеше останалите играчи по едно питие и винаги оставяше бакшиш на крупиетата. Но Бил все пак не приличаше на пристрастен комарджия, затънал в трийсет хиляди долара дългове, който не знае как ще си плати наема за следващия месец. А точно това беше научила Ела от компанията за издирване на данни в Далас за Джак Морис, бармана от „Макгилс“.
	Джак декларираше годишен доход в размер на около двайсет и пет хиляди долара, макар Ела да не се съмняваше, че той декларира само малка част от бакшишите. Освен това му плащаха социална осигуровка и по 430 долара на месец инвалидна пенсия от организацията на ветераните от въоръжените сили. Беше на шейсет и седем години и беше служил в армията от 1970 до 1972 г., така че като нищо можеше да е бил във Виетнам. Ела не знаеше — и всъщност нямаше значение — дали инвалидната пенсия беше заради рана, получена по време на военната служба, но Джак не приличаше на инвалид. Нямаше да се изненада, ако Джак — крадецът на бакшиши — страдаше от някаква мистериозна болка в гърба, невъзможна за диагностициране, която може би не беше съвсем истинска.
	Според извлеченията от кредитните му карти всяка неделя и понеделник — почивните дни на Джак — той се качваше на автобуса за Атлантик Сити. В редки случаи пренощуваше в някой евтин мотел там в неделя вечерта и тези редки случаи почти със сигурност съвпадаха с неочаквания късмет, който го беше споходил на игралната маса. Но най-често се прибираше у дома в неделя вечерта, а след това отново вземаше автобуса. Джак имаше много, много сериозен хазартен проблем. И точно затова веднага щом прочете проучването за него, Ела разбра, че ще бъде лесна работа да се справи с него.
	Когато Джак потегли от Ню Йорк в една топла неделна сутрин, Ела беше в неговия автобус, пълен с лошо облечени възрастни хора, които не изглеждаха способни дори да си платят автобусния билет, какво остава да играят покер. Джак слезе на автогарата в Атлантик Сити и продължи пеша — доста нетърпеливо, поне според Ела — към „Ризортс“, едно от най-старите казина на крайбрежната алея. Крачеше енергично, сякаш беше сигурен, че точно днешният ден няма да бъде като другите.
	Той седна на една маса за блекджек, даде сто долара на крупието и прибра чиповете. Само двайсет минути по-късно вече беше изгубил сто долара. И докато играеше, изражението му беше съвършено мрачно. Някои мъже сигурно си прекарваха по-забавно на проктологичен преглед, отколкото Джак на масата за блекджек. Когато губеше — а поне доколкото виждаше Ела, той губеше почти на всяко раздаване, — той ругаеше на глас, удряше с ръка по масата и крупието му правеше забележка. След като изгуби първите сто долара, той извади още пет банкноти по двайсет и този път парите му издържаха малко по-дълго, може би четирийсет минути. После изгуби и тях.
	Джак стана от масата и отиде на бара. Ела се зачуди дали не беше приключил с играта за деня и не се канеше да се прибира в Ню Йорк. Подозираше, че не е така. Най-вероятно щеше да изчака малко, докато късметът му се промени — все едно съществуваше някаква връзка между късмета и изминалото време, — и да отиде до някой банкомат, за да изтегли още пари от някоя от кредитните си карти. Ела отиде при него, настани се на съседното столче и му каза:
	— Нека да те почерпя едно, Джак.
	— Моля? — каза Джак.
	Дори предложението за питие, отправено от хубава жена, не беше достатъчно да изтрие киселото изражение от лицето му.
	Ела беше с червена перука, която стигаше до раменете й, и яркозелени контактни лещи. Носеше тесни маркови джинси и прилепнала блуза без ръкави, които си беше купила от „Нийман Маркъс“. Беше облечена по-небрежно, за да не бие на очи сред загубеняците, които бяха пътували в автобуса заедно с Джак, но веднага щом приключеше с него, щеше да вземе кола под наем, за да се прибере в Ню Йорк. Ненавиждаше Атлантик Сити. С изключение на лъскавите казина, които се извисяваха над крайбрежната алея, това беше един запуснат и потискащ град, който ставаше все по-запуснат с всяка изминала година. Все повече американски щати легализираха хазарта.
	— Коя си ти? — попита Джак. — И защо искаш да ме почерпиш едно?
	— Аз съм твоето спасение, Джак — каза му Ела. — Сега ще ти дам пет бона, за да можеш да продължиш да играеш. А следващия месец, ако се държиш прилично, ще ти дам още пет бона. Днес наистина извади късмет.
	— Какви ги говориш, по дяволите? — попита Джак.
	Вероятността някой да му даде пет хиляди долара го караше да не се държи толкова войнствено.
	— Говоря за Тоби Розентал — човека, когото погрешно разпозна като убиеца на Доминик Динунцио.
	— Погрешно?
	В този момент до тях се приближи барманката, тежко гримирана жена на възрастта на Джак, и ги попита дали искат нещо за пиене. Ела дори не искаше да си представя как щеше да изглежда тази жена без грим.
	— За мен черен джак даниълс с лед — каза Джак. — Голям. И тя ще го плати.
	Ела си поръча една кока-кола.
	През следващите трийсет минути Ела преговори с Джак първоначалните му показания пред полицаите, показанията му на очната ставка и бъдещите му показания на процеса срещу Тоби. Джак може и да беше некадърен играч, но не беше глупав и разбра какво се очаква от него. Нямаше никакъв проблем с това, което искаше Ела. Тя реши, че не му е трудно да оправдае действията си, защото беше само един от общо петима свидетели и не беше виновен, че не е сигурен дали е видял точно Тоби да стреля по Динунцио.
	Ела забеляза, че Джак няма търпение да се върне на масата за блекджек, така че се ориентира към приключване на разговора.
	— Преди началото на делото срещу Тоби отново ще преговорим всичко. Вероятно ще го преговорим още няколко пъти. И както ти казах, следващия месец ще ти изпратя още пет бона. Имам адреса ти. Разбрахме ли се, Джак?
	— Да, разбрахме се. Сега може ли да си получа парите?
	Той хвърли поглед през рамо към масата за блекджек, все едно беше оазис в пустинята, а той умираше от жажда. Беше пълен нещастник — но беше нейният нещастник.
	Ела извади един плик от чантата си, но не го подаде на Джак.
	— И още нещо — каза тя. — Аз никога не съм направила нищо лошо на никого през целия си живот; просто не съм такова момиче. Но хората, за които работя… Можеш ли да си представиш да работиш като барман в инвалидна количка, Джак? Защото точно това ще се наложи да правиш, ако вземеш парите и не изпълниш онова, за което се разбрахме.
	Ела подаде плика на Джак и пое към изхода на шумното задимено казино. Откри в джоба си монета от четвърт долар и я пусна в една слот машина, недалече от вратата. Дръпна ръчката, колелата се завъртяха и спряха на три червени седмици. Машината започна да вдига ужасен шум и да плюе монети — общо осемдесет. Ела не можеше да повярва: току-що беше спечелила двайсет долара. Тя се разсмя и продължи към изхода, без да си направи труда да ги събере.


>>	25

	Демарко седеше в един бар, пиеше бира и се ядосваше заради петте дни, които, общо взето, беше изгубил в Тексас. Беше окачил бастуна си на облегалката на стола. Десният му крак пулсираше от болка и го караше да се пита дали не беше махнал патериците твърде рано.
	Барът се намираше на малко повече от километър от масивния тухлен затвор на Хънтсвил — мястото, където екзекутираха осъдените на смърт престъпници в щата Тексас. От 1819-а, когато бяха построили затвора, до 1923-та там бяха умъртвявали убийците и изнасилвачите чрез обесване, но през 1924 г. благодарение на модерното чудо на електричеството бяха въвели в употреба електрическия стол. Това чудодейно устройство беше използвано над триста пъти. През 1982-ра обаче щатските законодатели бяха стигнали до извода, че използването на смъртоносна инжекция е по-хуманна форма на наказание — така поне нямаше опасност главата на жертвата да избухне в пламъци, — и оттогава насам в Тексас по този начин бяха екзекутирани над петстотин души.
	Демарко току-що беше излязъл от срещата си с един осъден на смърт, който очакваше първата и последната си среща със смъртоносната инжекция, и по обясними причини изпитваше силна нужда от питие. Барът се казваше „Хъмфрис“ и Демарко беше влязъл в него само защото беше първото заведение, което бе видял. Иронията на съдбата беше в това, че човекът, когото Демарко си мислеше, че преследва, беше използвал същото име — Хъмфри — и освен това го беше използвал, защото имаше доста извратено чувство за хумор.
	О, да, вече го беше надушил.
	Докато си пиеше бирата, Демарко се обади на Сара и поръча да му направи резервации за Минеаполис за следващия ден, като й обясни, че след Лас Вегас, Хюстън и Хънтсвил беше видял предостатъчно от югозападните щати, за да му стигне до края на живота му. Когато го каза, все пак беше наясно, че ако удари на камък и в Минеаполис, ще му се наложи да продължи с Аризона.
	— Какво правиш в Хънтсвил? — попита го Сара.
	— Отидох да се срещна с един осъден на смърт, който се беше съгласил да говори с мен само защото му бяха донесли една кофа с пилешки крилца от „Кей Еф Си“. А след това ми каза да ходя да се ши… да си гледам работата.
	— Моля? — каза Сара.
	— О, няма значение. После ще ти разкажа. Просто ми резервирай самолетен билет до Минеаполис.


	Демарко беше пристигнал в Хюстън преди пет дни, за да говори с прокурора за делото срещу Мис Тексас. През 2009 г. една бивша носителка на титлата „Мис Тексас“ — казваше се Стела Харингтън — беше платила на наемен убиец, за да очисти нейния богат, но неверен и агресивен съпруг. След това убиецът, жалка отрепка на име Ранди Уайт, беше арестуван, тъй като, пиян и надрусан с амфетамини, беше прострелял три пъти една бременна продавачка, защото се беше забавила с отварянето на касата. Всички подробности от това отвратително престъпление бяха запечатани от охранителната камера.
	Ранди беше разбрал, че ще го осъдят на смърт — в това нямаше никакво съмнение, не и в щата Тексас, — и беше казал на прокурора, че освен това е убил съпруга на Стела Харингтън, защото Стела му платила да го направи. В замяна на свидетелските си показания срещу Стела Ранди Уайт искаше да получи доживотна присъда за убийството на бременната продавачка вместо смъртно наказание. И прокурорът от Хюстън с неохота беше приел това споразумение. На делото срещу Стела обаче Ранди се беше изправил на свидетелското място, беше се заклел да говори истината и беше излъгал. Беше казал, че никога не е виждал Мис Тексас, и тя беше оправдана. Но тъй като Ранди се беше отметнал от споразумението с прокурора, го бяха изпратили в Хънтсвил, където щяха да изпълнят смъртната му присъда.
	Демарко почака два дни, преди прокурорът от Хюстън, който се казваше Куган, да намери време да се срещне с него; Куган си имаше по-важна работа, отколкото да разговаря с един непознат за някакво дело отпреди седем години, което беше загубил. След като Демарко най-сетне успя да се види с него, Куган му каза:
	— Ранди Уайт е убил двама души, за които знаем, както вероятно и още няколко, за които не знаем. Вярвам, че на света съществуват едноклетъчни паразити с повече съвест от Ранди, и си мислех, че на тази планета няма нито едно друго човешко същество, за което да го е грижа, с изключение на него самия. Но се оказа, че греша.
	Демарко — след като беше гледал твърде много филми — беше очаквал Куган да изглежда и да говори като шерифа от „Царете на хаоса“, включително каубойската шапка, ботушите с шпори и провлечения тексаски акцент. Човекът се оказа тих и любезен, не говореше с акцент и имаше къса посивяла коса и бифокални очила. Приличаше на учител по история.
	— Ранди имаше две сестри — продължи Куган, — и по-голямата, общо взето, го беше отгледала, защото майка им починала, когато той бил на десет години. Но след това по-голямата му сестра развила амиотрофична латерална склероза — нали се сещаш, като Стивън Хокинг. Нямала никакви пари, била настанена в някакъв ужасен старчески дом и вероятно щяла да живее още пет или десет години, като страда през цялото време, преди да я застигне болезнена смърт.
	— Окей — каза Демарко, като все още нямаше никаква представа как беше свързано всичко това с отказа на Ранди да свидетелства срещу Стела Харингтън.
	— Два дни след като оправдаха Стела — каза Куган, — някой помогнал на сестрата да се самоубие. Отишла си мирно и безболезнено и аз съм сигурен, че точно това е била сделката, която Ранди е сключил с Дявола: той се е съгласил да не свидетелства, че Стела му е платила да убие нейния съпруг, а в замяна Дяволът е сложил край на мъките на голямата му сестра, след като лекарите й отказвали да го направят в продължение на години.
	— Предполагам, че не си успял да откриеш Дявола — каза Демарко.
	— Не, но Господ ми е свидетел, че се опитах. Знаех, че вече не мога да пипна Стела, защото тя беше оправдана на делото, но си мислех, че може би ще успея да осъдя мръсния й адвокат за манипулация на свидетел. И тъй като Ранди беше в ареста още преди делото „Харингтън“ заради убийството на горката бременна жена, аз бях сигурен, че някой го е посетил там, за да го убеди да не свидетелства. Разбрах, че са го посещавали сестрите му — включително и болната, — както и общественият му защитник, естествено, и някои от неговите приятели, които бяха отрепки като него. Както и още един човек: мъж на име Дерек Хъмфри, който се беше срещал с него общо четири пъти. Знаеш ли кой е Дерек Хъмфри?
	— Не — каза Демарко.
	— Ами аз също не знаех, докато не се опитах да открия човека, който беше посещавал Ранди. Дерек Хъмфри през хиляда деветстотин и осемдесета година е основал една от организациите за легализиране на евтаназията. Както и да се казваше онзи тип наистина, той просто се подиграваше с мен, като ми навираше в носа онова, което беше направил.
	— Но предполагам, че не си успял да го идентифицираш.
	— Не. Проверихме видеозаписите от ареста и разпитахме надзирателите, но не разбрахме нищо за него, освен че е на ръст от около сто осемдесет и осем сантиметра, с тъмна брада, очила и бейзболна шапка. А Ранди, естествено, ми каза да ходя да се шибам, когато се опитах да го накарам да говори за него. Макар че бях почти сигурен, че Ранди също не знае истинското му име.
	— Същият човек ли е отишъл при сестрата на Ранди, преди тя да умре?
	— Не знам. В дома, където живееше тя, по същество няма никакви мерки за безопасност; направо не е за вярване, че на старите хора там все още не са им откраднали и венчалните халки. Във всеки случай, никой не беше забелязвал непознат мъж да ходи на свиждане при сестрата вечерта, когато беше умряла, нито в седмиците преди това. Единственият й редовен посетител беше другата сестра на Ранди. Все пак открихме свидетелка — едно момиче, което почти не говореше английски. Тя ни каза, че е видяла някаква жена при сестрата на Ранди няколко пъти преди смъртта й, но изобщо не успя да ни я опише. Каза ни само, че е бяла, с дълга тъмна коса. Но трябва да разбереш, че на онова място има такъв проблем с недостига на персонал, че всички служители по цял ден тичат насам-натам като луди.
	— Искаш да кажеш, че тази жена може би е работила заедно с Хъмфри и може би е помогнала на сестрата да извърши самоубийство? — попита Демарко.
	— Може би — каза Куган. — Въпреки че никой не е видял жената да посещава сестрата вечерта, когато е умряла. Но човек няма нужда да е нинджа, за да се промъкне в този старчески дом, така че е възможно жената или дори самият Дерек Хъмфри да са проникнали незабелязано в дома, да са помогнали на сестрата да остави предсмъртно писмо, да са й сложили инжекцията и да са й помогнали да натисне буталото на спринцовката. Защото тя е имала нужда от помощ, не е била в състояние да направи почти нищо сама.
	— Говорил ли си с Ранди наскоро, за да провериш дали няма да ти каже нещо повече за Дерек Хъмфри? Имам предвид, че след като сестра му е починала, а Стела Харингтън не може отново да бъде изправена пред съда за същото престъпление, той може би ще се съгласи да каже истината. Все пак вече няма никаква причина да защитава онзи човек, с когото е сключил споразумение.
	— След делото срещу Стела говорих до посиняване с Ранди, но той не ми каза нищо. Но от пет години не съм го виждал. Проблемът е, че Ранди очаква изпълнението на смъртната си присъда и знае, че рано или късно ще умре, така че няма нещо, което да мога да му предложа, за да го убедя да каже истината. Освен това Ранди е от онези хора, които ще те прецакат по принцип, ако има някаква възможност да го направят.
	— Е, аз трябва да се опитам да го накарам да говори с мен — каза Демарко. — Можеш ли да ми уредиш среща с него?
	На Куган му трябваха три дни, за да убеди Ранди да се съгласи, а междувременно Демарко нямаше какво друго да прави, освен да чака в Хънтсвил, като умираше от скука, жега и влага.


	Въведоха Ранди в помещение с размерите на стандартен клозет, с белезници на ръцете и окови на краката, така че беше принуден да прави къси насечени крачки. В стаята имаше само един стол и телефонен апарат на пластмасов рафт, а на стената в дъното имаше прозорец с телена мрежа, така че надзирателят през цялото време да вижда затворника. Демарко и Ранди бяха разделени с дебела преграда от плексиглас.
	Ранди беше облечен с обикновена бяла тениска, джинси и джапанки. Беше слаб, среден на ръст, с белези от шарка по лицето, безжизнени сини очи и мътноруса коса, която висеше до тесните му рамене. Не изглеждаше опасен. Не приличаше на убиец. Просто изглеждаше жалък. В продължение на известно време той само седеше и гледаше Демарко, преди най-накрая да вдигне телефонната слушалка.
	Демарко знаеше, че в случая с Ранди има два сериозни проблема. На първо място, точно както и Куган, той също нямаше какво да му предложи. Ранди щеше да умре и го знаеше и никой не можеше да направи нищо по този въпрос. Вторият проблем беше, че Ранди най-вероятно изпитваше благодарност към човека, който беше помогнал на сестра му да се отърве от болката и да завърши живота си с поне малко достойнство. Ако не това, със сигурност нямаше никаква причина да изпитва враждебни чувства към човека, който се представяше с името Дерек Хъмфри. Единственият възможен коз на Демарко беше вероятността Ранди да иска да изчисти съвестта си, преди да се срещне със своя Създател. Не особено изненадващо, осъдените на смърт често развиваха вяра в Бог, когато наближеше моментът за изпълнение на присъдата им.
	Демарко заговори:
	— Знам, че един човек, който се е представил с името Дерек Хъмфри, е сключил сделка с теб, за да помогне на горката ти сестра да си отиде мирно и безболезнено.
	В действителност Демарко не _знаеше_ това, но точно както и Куган не можеше да си представи никаква друга причина, която да накара Ранди да размени доживотната присъда със смъртоносната инжекция.
	— И трябва да ти кажа, Ранди, че ти се възхищавам заради онова, което си направил — продължи той.
	Което му спечели една подигравателна усмивка от страна на Ранди.
	— Не, честно, Ранди — каза Демарко. — Наистина ти се възхищавам. Можеше да избегнеш смъртното наказание, но вместо това си се отказал от собствения си живот, за да спестиш години страдание на сестра си, толкова си я обичал. Така че не те лъжа, когато ти казвам, че се възхищавам на онова, което си направил. За него е бил необходим кураж, голям кураж. Освен това разбирам, че сигурно си благодарен на човека, който е помогнал на сестра ти, и не мога да те накарам да ми разкажеш какво знаеш за него.
	Ранди продължаваше да мълчи, но изглеждаше развеселен.
	Тогава Демарко изигра единствената карта, с която разполагаше.
	— Нека ти кажа нещо, Ранди. Човекът, който е помогнал на сестра ти, може би е постъпил правилно в нейния случай, но той е зъл човек. От години насам помага на богати хора да избегнат наказанието за престъпленията си, точно както Стела Харингтън, макар че самият ти не си успял. И аз не се съмнявам, че ти знаеш, че това не е правилно. Постъпките на този човек са грях, независимо какво е направил за сестра ти.
	Този път Ранди се усмихна и Демарко беше готов да се обзаложи, че му осигурява повече забавление, отколкото беше получавал от години насам. Но реши да продължи, макар че вече си даваше сметка колко е безсмислено.
	— Вярваш ли в Бог, Ранди? Вярваш ли, че ще бъдеш възнаграден на небето, ако напуснеш тази земя с чиста съвест?
	— Имаш предвид онзи Бог, който разболя сестра ми? — ухили се злобно Ранди. — Същият, който ме остави сирак на десет години? Онзи Бог, който ми позволи да убия онази бременна кучка? Нека ти кажа нещо, приятелче, след като ме питаш дали вярвам в Бог, трябва да ти отговоря, че не вярвам кой знае колко.
	Е, да върви по дяволите тогава.
	— Знаеш ли защо се съгласих да се срещна с теб? — попита го Ранди.
	— Не — отговори Демарко, въпреки че вече не го интересуваше.
	— Заради една кофа пилешки крилца от „Кей Еф Си“. Нали знаеш как понякога ти се прияжда нещо и не можеш да спреш да мислиш за него? Е, от два месеца си умирам да хапна пилешки крилца от „Кентъки Фрайд Чикън“. Затова казах на Куган, че ще говоря с теб, ако ми донесат кофа с десет пикантни крилца. В момента тази кофа ме чака в килията ми, защото не исках да говоря с теб, преди да я видя. Но няма да ти кажа нищо за човека, който помогна на кака ми.
	Ранди продължаваше да държи слушалката и да гледа Демарко, когато се провикна към надзирателя:
	— Приключихме, шефе!
	После отново се усмихна на Демарко и когато надзирателят му отвори вратата, излезе от стаята, без да погледне назад нито веднъж.


	След срещата си с Ранди Демарко влезе в първия бар по пътя си, като се надяваше с една бира да изплакне вкуса на затвора в устата си.
	Една сервитьорка доприпка до неговата маса и весело го попита дали ще иска още една бира. Налагаше се да признае, че в щата Тексас работеха някои от най-симпатичните сервитьорки, които беше виждал през живота си, и със сигурност бяха най-жизнерадостните.
	— Естествено — отговори той. — И порция пилешки крилца.
	Но след това се сети за Ранди, който ядеше пържени крилца в килията си и си облизваше пръстите, и добави:
	— Чакай. Без пилешките крилца. Само още една бира, моля.
	Мислеше си, че е изгубил пет дни в Тексас, но в ретроспекция не беше. На базата на онова, което беше научил от прокурора в Лас Вегас и от Куган в Хюстън, вече знаеше, че издирва мъж с приблизителен ръст от сто осемдесет и осем сантиметра, с тъмна коса и привлекателно лице. Освен това беше разбрал, че мъжът може би имаше помощничка. И беше открил още нещо за него.
	Мъжът, който се представяше с името Дерек Хъмфри, беше успял да открие единственото нещо за Ранди Уайт, от което можеше да се възползва, за да го накара да промени свидетелските си показания: любовта на Ранди към сестра му. А след това беше съумял да го убеди да се откаже от собствения си живот, така че сестра му да не страда повече. Значи Дерек Хъмфри беше адски убедителен. И на последно място, той — или може би жената, с която работеше — беше готов да поеме риска да се промъкне в старчески дом и по същество да убие човек, който живее там, а за това се искаше кураж.
	Когото и да преследваше Демарко, този човек беше труден противник.


>>	26

	Въпреки че всичко вървеше добре, Ела малко се притесняваше.
	Вече се беше справила с трима от свидетелите: Едмундо Ортис беше на риболовен кораб някъде край бреговете на Аляска и готвеше за прегладнелия екипаж; старата Естер Бърман вече беше прикована на легло и не реагираше на нищо; а барманът комарджия Джак Морис щеше да свидетелства, че не е сигурен дали Тоби е същият човек, който беше застрелял Доминик Динунцио. Така оставаха двама свидетели: младата сервитьорка Кейти Толивър и Рейчъл Куин.
	Именно Рейчъл Куин беше тази, за която се притесняваше Ела. Според информацията, осигурена от компанията в Далас, Куин беше чиста като сълза. Нямаше криминално досие и никога не беше арестувана за нищо през целия си живот, недокоснат като девствен сняг — дори за джойнт в гимназията или шофиране под въздействието на алкохол. Беше юристка, но се занимаваше с някакви финансови глупости на Уолстрийт, а не с наказателно право и изкарваше толкова много пари, че нямаше голяма вероятност Ела да успее да я подкупи. Освен това Ела беше сигурна, че дори само да се обърне към Куин и да _намекне_, че иска тя да си промени показанията, тази жена веднага ще извика ченгетата.
	Другият проблем — и той можеше да се окаже по-сериозен — беше фактът, че дори не беше започнала издирването на алтернативен заподозрян за убийството на Динунцио. А точно това щеше да бъде защитата на Тоби в съда: Тоби не е убил Доминик, убил го е някой друг. И Ела все още не беше намерила въпросния човек.
	Но колкото до сервитьорката, Кейти Толивър, Ела знаеше точно какво трябва да направи.


	Кейти беше на двайсет и четири години и имаше дъщеря на четири. Беше арестувана няколко пъти за употреба на наркотици, обикновено кокаин. След като го вземеше, откачаше и започваше да троши разни неща и да напада хората. Бащата на детето й беше агресивен алкохолик и Кейти се беше развела с него година след като се беше родило бебето.
	Интересното в случая на Кейти беше, че беше влязла в яростна битка за правата за отглеждане на детето със своя съпруг. Макар че според компанията от Далас битката в действителност беше между Кейти и родителите на бившия й съпруг. _Бабата и дядото_, а не бащата, искаха да отглеждат детето и бяха твърдо решени да докажат, че Кейти не е добра майка. След което грижата за детето щеше да бъде възложена на бившия й съпруг и тогава щяха да го гледат баба и дядо, които бяха силно привързани към малкото момиченце.
	Трябваше да се признае, че Кейти правеше всичко по силите си, за да се представи добре като майка. Беше престанала да употребява наркотици, три пъти седмично ходеше на срещи на анонимните наркомани и си скъсваше хубавия задник от работа. Отглеждането на дете беше финансово предизвикателство за нея; беше неомъжена, работеше на минимална заплата, така че основният източник на приходи бяха бакшишите, които получаваше благодарение на външния си вид. Предвид всичко това Кейти беше в несигурно положение и Ела стигна до заключението, че най-добрата стратегия ще бъде да комбинира моркова с тоягата. Реши да започне с тоягата.


	През следващите няколко дни Ела следеше Кейти Толивър. Тя работеше в бар „Макгилс“ от четири следобед до полунощ пет дни в седмицата. Всеки понеделник, сряда и петък посещаваше среща на анонимните наркомани, провеждана по обед недалече от нейния скапан апартамент в Бруклин. Една жена, която живееше в същата сграда и май имаше десет деца, се грижеше за малкото момиченце на Кейти, докато тя ходеше на работа.
	Ела скоро откри, че първото нещо, което правеше Кейти след работа, беше да отиде в един друг бар, недалече от „Макгилс“, и да изпие една-единствена чаша бяло вино, преди да си хване метрото и да се прибере у дома. Докато беше в бара, някой пиян задник почти неизменно се опитваше да я сваля, но Кейти го разкарваше, като понякога изобщо не подбираше начина за това. Момичето просто искаше да остане насаме със себе си в продължение на половин час и да се отпусне, преди да се прибере у дома при детето си.
	Другото нещо за хубавата Кейти беше това, че тя пушеше. И тъй като вече в нито един бар в Ню Йорк не беше разрешено да се пуши, тя правеше следното: изпиваше половината чаша бяло вино, без да бърза, после излизаше навън да изпуши една цигара, връщаше се обратно в бара, за да изпие останалата половина от виното си, и едва тогава си тръгваше към станцията на метрото.
	Ела реши, че ще има нужда от наркодилър, но не познаваше такива хора в Ню Йорк. Къртис обаче — техникът от поддръжката от дома за възрастни хора, където живееше Естер — пушеше трева, така че може би познаваше някой, който продаваше наркотици. Тя се обади на Къртис, с когото не беше разговаряла след трагедията, която сполетя Естер, и му предложи да му изпрати петстотин долара. Къртис я свърза с един дилър, той я насочи към друг и в крайна сметка тя се сдоби с онова, от което имаше нужда.


	Кейти си тръгна от „Макгилс“ в полунощ и отиде в любимия си бар. Поговори си с барманката и си поръча обичайната чаша шардоне. Ела, която от половин час седеше на една маса, си помисли, че Кейти изглежда уморена, и забеляза бримка на черните й мрежести чорапи.
	Към Кейти веднага се опита да се присламчи един тип с абсурдна зализана коса, като се надяваше да я омае със сладки приказки, но Кейти му каза нещо и то го накара да се оттегли с вдигнати ръце, все едно го беше заплашила с пистолет. Тя изпи половината чаша вино, а след това, както правеше винаги, помоли барманката да й наглежда чантата и излезе навън, за да си изпуши цигарата, преди да се прибере с метрото.
	Веднага след като Кейти излезе навън, Ела помоли барманката за още едно питие, а когато жената се обърна с гръб към нея, за да вземе бутилката „Столичная“, Ела пусна хапчето в чашата с шардоне на Кейти. Пет минути по-късно Кейти се върна в бара, поговори си още малко с барманката, допи си чашата и уморено пое по обичайния си маршрут към метрото. Ела отново си помисли, че горкото момиче изглежда на края на силите си, и беше обзета от искрено съжаление към нея.
	Кейти успя да измине около една пряка и започна да залита. Преди да падне по очи на тротоара, Ела я доближи и попита:
	— Добре ли си, миличка?
	— Не — отговори Кейти и се свлече на земята, а Ела я хвана под ръка, за да не се удари.
	Ела се обади на телефона за спешни случаи.
	— Една жена току-що припадна. Трябва веднага да изпратите линейка. Никак не изглежда добре.
	Тя бързо каза адреса и затвори, преди диспечерката да започне да й задава въпроси. Някаква жена спря до тях, за да ги попита дали не може да помогне с нещо, но Ела изпъди добрата самарянка, като й обясни, че всичко е под контрол и линейката ще дойде всеки момент.
	Медицинският екип пристигна и Ела каза:
	— Тя ми е приятелка и си мислех, че е спряла наркотиците, но явно пак е започнала, не знам.
	Единият парамедик се зае да прегледа Кейти, а другият попита Ела:
	— Какво е взела?
	— Нямам представа — отговори Ела. — Преди вземаше всякакви различни боклуци.
	Парамедиците вдигнаха Кейти на една носилка и я прибраха в линейката, а Ела ги попита дали може да отиде заедно с тях в болницата. Отговориха й, че не — за съжаление, това беше против правилата. Линейката щеше да я закара в „Маунт Синай“, а Ела трябваше да ги последва с такси.
	Когато пристигнаха в болницата, лекарите се заеха да правят онова, което правеха, когато им докарат пациент в безсъзнание и някой е казал на парамедиците, че пациентът е в това състояние заради употребата на неизвестни наркотици. Ела търпеливо седеше в чакалнята и четеше списания отпреди три години. И тъй като се предполагаше, че е добра приятелка, пазеше чантата на Кейти, така че да няма голяма вероятност тя да се опита да се обади по телефона или да си тръгне от болницата, когато се свести, без да даде възможност на Ела да говори с нея.
	Пет часа след като я приеха в болницата, в пет и половина сутринта, Кейти излезе в чакалнята, пребледняла като платно. Едва се държеше на краката си.
	Ела се приближи и попита:
	— Добре ли си, Кейти?
	— А ти коя си?
	— Аз се обадих за линейка, след като ти изгуби съзнание от свръхдозата наркотици.
	— Аз не вземам наркотици — каза Кейти.
	— Ами малко се съмнявам, че адвокатът на Джон и Хелън ще повярва на това.
	Джон и Хелън бяха семейство Питърман, дядото и бабата на детето на Кейти.
	— Какво? — каза Кейти. — Откъде…
	— Трябва да поговорим — каза Ела.
	— Това моята чанта ли е? — попита Кейти.
	— Да. Аз я прибрах, когато те закараха в болницата. И както ти казах, трябва да поговорим.
	Кейти дръпна чантата си от ръката на Ела.
	— Не те познавам. Махни се.
	— Кейти, изслушай ме. Ако не говориш с мен, бившият ти съпруг ще получи правата върху Мади.
	— Какво говориш? И откъде знаеш как се казва дъщеря ми? Коя си ти, по дяволите?
	— Знам, че всичко това е объркващо за теб, Кейти, особено предвид състоянието, в което се намираш в момента, но наистина трябва да поговорим. Заради Мади.
	Ела я хвана под ръка. Кейти се опита да се съпротивлява, но Ела я поведе към една маса в празното кафене.
	— Слушай внимателно. Ти си свидетел по делото „Розентал“ и ако не кажеш каквото трябва в съда, ще се наложи да разкажа на адвоката на семейство Питърман какво се случи тази вечер. Ще му кажа, че си прекалила с кокаина или хероина и…
	— Аз не вземам кокаин и никога през живота си не съм вземала хероин.
	— … и се е наложило да те закарат в болницата, така че си зарязала Мади при бавачката, която е очаквала да прибереш дъщеря си още преди няколко часа.
	— Не разбирам какво искаш от мен.
	— Знам, че в момента ти е трудно да се съсредоточиш заради наркотиците и преживяната травма и така нататък, но трябва да осъзнаеш нещо: аз съм свидетел на това, което се случи тази вечер. Парамедиците, които те прибраха от улицата, също са свидетели и аз записах имената им. Най-важното е, че на регистратурата е записано как си била приета в тази болница с диагноза свръхдоза наркотици. Ще говорим пак, когато се оправиш, но ако не направиш това, което искам от теб, още тази вечер бившият ти съпруг ще получи правата върху прекрасното ти малко момиченце. А нито една от нас двете не иска това да се случи.
	Ела се изправи и подаде на Кейти две банкноти от двайсет долара.
	— Хвани си такси до вкъщи. Дъщеря ти има нужда от теб. Но утре ще се видим и ще говорим пак — веднага след срещата на анонимните наркомани, на която ходиш обикновено.


	На следващия ден Ела отново се срещна с Кейти, както беше обещала. Младата жена беше разгневена и едновременно с това изплашена. Ела отново й обясни, че ако не съдейства, тя ще разкаже на бабата и дядото на нейната дъщеря какво се е случило и бившият й съпруг ще получи правата върху детето.
	— Какво искаш да кажа на делото? — попита Кейти.
	— Нищо друго освен истината, Кейти. Ще кажеш, че си видяла Тоби Розентал да седи на бара; никой не отрича, че Тоби е бил в този бар и си е поръчал питие. Но не си го видяла да стреля по Динунцио. Тоест видяла си някой да стреля и отначало си решила, че това е бил Тоби, но вече не си сигурна. Била си на двайсет метра разстояние от Динунцио, когато е бил застрелян. А в „Макгилс“ е тъмно. Освен това си била заета да подреждаш напитките върху таблата си и не си обръщала много внимание. Разбираш ли, Кейти? Можеш да потвърдиш, че Тоби е бил в бара, но просто не можеш да кажеш със сигурност, че той е бил убиецът.
	— Аз го разпознах на очната ставка — каза Кейти.
	— Кейти, тази очна ставка е била _ужасно_ организирана. Единственият мъж на очната ставка, който е приличал на Тоби Розентал, е бил самият Тоби Розентал. Никой от останалите мъже в редицата изобщо не е приличал на него. Ако на очната ставка имаше и друг мъж с ръста на Тоби, който да прилича повече на него, ти може би нямаше да посочиш него. Освен това полицаите са те насочили към Тоби. Нали?
	Кейти поклати глава, но не каза нищо.
	— Не се тревожи. Преди началото на делото отново ще преговорим показанията ти по телефона. Аз ще играя ролята на прокурора. Трябва да сме сигурни, че ще отговориш както трябва. Няма да се срещаме повече. Кейти, ако кажеш на някого за този разговор или ако не направиш онова, което искам от теб, няма да имам друг избор, освен да кажа на адвоката на Питърман, че отново си започнала да вземаш наркотици.
	— Защо ми причиняваш това?
	— Нищо лично, Кейти. Просто си била на неподходящото място в неподходящ момент.
	Ела извади един плик от джоба си и го побутна на масата.
	— В този плик има десет хиляди долара. Мади ще има нужда от нови дрешки, когато тръгне на детска градина тази година. По този начин просто искам да ти покажа колко високо оценявам помощта ти.
	Кейти се поколеба, без да поглежда Ела в очите, и накрая взе плика.
	Ела се изправи от мястото си.
	— Скоро пак ще ти се обадя. Дотогава се грижи както трябва за себе си. И за Мади.


>>	27

	Демарко очакваше температурата в Минеаполис да бъде поносима, защото на място, където през зимата царят арктически условия, през лятото няма как да е толкова зле. Оказа се, че греши. И в двата дни, през които беше там, температурата беше над трийсет и два градуса и беше влажно като в сауна под открито небе. Освен това се оказа, че пътуването му е било безсмислено. Прокурорката от делото в Минеаполис го отсвири, като му каза, че не знае нищо повече, с което да му помогне, и освен това има прекалено много работа, за да си говори с някакъв непознат за дело, което е приключило без присъда преди осем години. От прокуратурата нямаха никакво намерение да го започват отново.
	Случаят в Минеаполис беше уникален сред шестте дела. Беше единственият, в който свидетелят е убит: прегазен с кола, докато тичал за здраве. Демарко отиде да се срещне с полицията в Минеаполис, за да ги попита дали нямат някакви нови следи за убиеца. Нямаха. Според тях убийството беше съвсем обикновено: някакъв тип тича преди съмване, някой го блъска с колата си, изпада в паника и бяга от местопрестъплението. Демарко попита:
	— Не ви ли притесни това, че жертвата е основен свидетел по дело за убийство?
	Полицаите от Минеаполис се изсмяха.
	— Мислиш ли, че ни трябва някакъв умник от Ню Йорк, за да ни учи как да си вършим работата?


	— Сара — каза Демарко по телефона. — Резервирай ми билет до шибания Финикс.
	— Няма нужда да си толкова кисел — отговори Сара.
	Нямаше как да не се чувства кисел. Единствената информация, с която разполагаше след цялото това време, беше, че някакъв висок тъмнокос, може би хубав мъж е бил замесен в случаите в Лас Вегас и Хюстън. И може би е работил заедно с някаква жена. Но това беше _всичко_. Имаше чувството, че си губи времето и парите на данъкоплатците — не че му пукаше за парите на данъкоплатците, — и се съмняваше, че ще извади по-голям късмет с делото във Финикс, водено преди десет години.


	През 2006 г. Колдуел Хъдсън, голям играч в бизнеса с недвижими имоти във Финикс, се скарва с жена си. Изхвърча от имението си, отива с колата си в един бар и се натрясква с пет, шест или седем шота текила. Излиза от бара, пиян като мотика и все още бесен заради скандала с жена си, не спира на знак „Стоп“ и се забива странично в пикап, управляван от Алфредо Гонзалес. В каросерията на пикапа има косачки и резачки, с които господин Гонзалес поддържа дворовете в къщите на богати хора като Колдуел Хъдсън.
	Хъдсън и Гонзалес си разменят ругатни, Гонзалес блъска леко Хъдсън, когато Хъдсън пристъпва прекалено близо до него, и Хъдсън — който винаги ходи въоръжен — изважда своя пистолет .45 калибър и застрелва Гонзалес. След като осъзнава, че току-що е убил човек, Хъдсън изчезва светкавично. Хамърът на Хъдсън почти не е пострадал при катастрофата.
	За съжаление на Колдуел Хъдсън, мъж и жена виждат всичко това, включително и как Хъдсън стреля по Гонзалес. Жената е запомнила регистрационния номер на колата на Хъдсън. Има и още един свидетел — мексиканецът, който е бил в пикапа на Гонзалес. Единствената добра новина — от гледната точка на Хъдсън — е фактът, че целият инцидент става в един часа сутринта и единственият източник на светлина на местопрестъплението е една улична лампа на около четирийсет метра оттам. Въпреки това всички свидетели дават показания, че са видели съвсем ясно Хъдсън, както и всичко, което прави.


	Прокурорът по делото „Хъдсън“ се казваше Хари Тейлър и междувременно беше станал окръжен прокурор на Мерикопа. Когато въведоха Демарко в кабинета му, той беше облечен с черен фрак и се опитваше да завърже папийонката си. Тейлър заяви, че трябва да тръгва след пет минути, защото тази вечер има някакво благотворително събитие, на което ще държи реч. Но след като Демарко му обясни защо е дошъл, Тейлър се отказа от папийонката и натисна едно копче на телефона си.
	— Адел, обади се на жена ми и кажи, че може да закъснея с няколко минути, но да не изпада в паника. Защитата на Хъдсън беше следната — продължи той. — Друг човек, който прилича на него, е откраднал колата му заедно с пистолета в жабката и свидетелите са видели именно този _друг_ човек да убива Гонзалес. Хъдсън ни каза, че се е скарал с жена си, изпил е голям брой питиета и е решил, че е твърде пиян, за да шофира. Освен това изобщо не му се прибирало у дома при онази кучка, така че поне един час преди убийството се регистрирал в един мотел. Каза ни, че колата му е била открадната от паркинга; бил толкова пиян, че забравил ключовете на таблото. А по-късно колата му беше открита на паркинга на летището, без пистолет в жабката, старателно почистена от пръстови отпечатъци.
	— Как изобщо е очаквал това алиби да издържи? — попита Демарко.
	Тейлър се разсмя, преди да отговори.
	— Служителят на рецепцията в мотела потвърди неговата версия. Каза ни, че Хъдсън наистина се е регистрирал по това време и е платил в брой, така че плащането не е отбелязано в кредитната му карта. Но аз не се притесних. Разполагах с трима свидетели, а този служител от мотела изглеждаше горе-долу толкова благонадежден, колкото дъщеря ми тийнейджърката. Имам предвид, че по _физиономията_ му си личеше как лъже. Реших, че съдебните заседатели няма да му повярват. Тези дванайсет граждани нямаше как да не достигнат до заключението, че богатият господин Хъдсън е платил на служителя от мотела. Сигурен съм, че го беше направил.
	Но след това свидетелят мексиканец, който косеше тревата заедно с Гонзалес, изведнъж изчезна. Той беше нелегален имигрант, затова още на разпита му бяхме казали да не се тревожи, че ще го депортират, но явно не ни беше повярвал и беше драснал. А може и да беше драснал, защото някой му беше платил.
	Но аз, наивникът, продължавах да не се тревожа. Все още разполагах с двама свидетели — мъжът и жената, които бяха уважавани граждани. И тогава адвокатът на Хъдсън изведнъж ми връчи две снимки на местни момчета, които вече бяха осъждани за кражба, и ми обясни как полицията е трябвало да ги разследва за кражбата на колата на Хъдсън. При това и двамата изглеждаха така, все едно можеха да са братовчеди на Хъдсън, ако не и братя; адвокатът му сигурно ги беше търсил със _седмици_. И нито един от двамата нямаше алиби за вечерта, в която беше убит Гонзалес. Някой очевидно беше платил и на двамата да станат заподозрени, като ги беше уверил, че няма никаква опасност да ги осъдим за убийството, не и след като вече сме арестували Хъдсън.
	И така, благодарение на един лъжлив служител от мотела и на двама автокрадци, които приличаха на подсъдимия като близнаци, във въздуха вече се носеше вонята на основателното съмнение и аз предложих на Хъдсън да се признае за виновен за убийство в състояние на афект вместо за непредумишлено убийство, за да получи по-лека присъда. Но той ми каза да ходя да се шибам.
	Десет месеца по-късно влязохме в съда. Никога не съм виждал адвокат да успее да си измисли толкова много различни причини, поради които да не може да започне едно дело, но въпреки това нямах търпение да изправя мъжа и жената на свидетелското място.
	— Но те си промениха показанията, нали? — попита Демарко, за да стигнат по-бързо до края на историята, която Тейлър очевидно разказваше с удоволствие.
	— Да. Изправиха се пред съда, заклеха се в Светото писание и след това започнаха да лъжат като разпрани. Казаха, че било прекалено тъмно и не можели да бъдат сигурни, че наистина са видели Хъдсън. Може и да е бил единият от двамата автокрадци, но не могат да кажат кой от тях. Не, в интерес на истината, просто не могат да потвърдят, че Хъдсън е застрелял Гонзалес. След като Хъдсън беше оправдан, казах на тези двамата, че ще им закова лъжливите задници за лъжесвидетелстване, и когато спрях да им крещя, изглеждаха видимо стреснати, но не се огънаха.
	Тейлър замълча за миг, за да придаде повече тежест на следващите си думи, или поне така предположи Демарко, и добави:
	— Но тогава забелязах, че жената не изглежда много добре. Беше много кльощава, кожата й беше бледожълта, а под очите си имаше тъмнокафяви торбички, все едно не беше спала от един месец.
	— Важно ли е това? — попита Демарко.
	Тейлър се усмихна.
	— Аха. Важно е, защото един месец след делото същата тази жена се сдоби с чисто нов черен дроб. Оказа се, че повече от една година е чакала за трансплантация и скоро е щяла да умре, ако не се беше случило това чудо и не се беше появил този донор. Аз дори не бях разбрал, че тя е болна, но някой по-умен от мен го беше открил навреме.
	— И кой го е направил? Кой е организирал всичко това?
	— Нямам представа. Адвокатът на Хъдсън очевидно има пръст в тази работа, но според мен някой му е помогнал.
	— Значи не си попадал на човек, който да се е срещал със свидетелите или…
	— Казвам ти, Демарко, нямам представа кой се е добрал до свидетелите. Но ти може да извадиш по-голям късмет.
	— Защо?
	— Адвокатът на Хъдсън се казваше Форман, като боксьора. Работеше в една кантора заедно с двайсетина други мошеници и преди около три години в кантората провели чистка и се отървали от всички по-стари и безполезни служители. Единият от старшите служители, които съкратили, се казва Кац и е работил в тази кантора от двайсет години. Сигурен съм, че мрази Форман в червата, и подозирам, че с радост ще изпее всички мръсотии, които знае за старата си фирма.
	Тейлър отново натисна бутона на телефона си.
	— Адел, ела тук и ми помогни да завържа тази проклета папийонка.


>>	28

	На следващия ден Демарко се обади на Бен Кац и поиска да се видят във връзка с едно дело, по което беше работила старата му кантора през 2006 г. Кац му отговори, че това не го интересува; часът беше десет сутринта и той звучеше така, все едно току-що се е събудил. Демарко реши, че няма смисъл да се изразява по-дипломатично, и заяви:
	— Опитвам се да открия начин да го начукам на Форман, с когото си работил.
	— А, ела тогава — отговори Кац.
	Кац беше възпълен, с червендалесто лице, рехава руса коса и нос на пияница. Беше облечен с бермуди, джапанки и яркозелена тениска, опъната на големия му корем. Живееше под наем в малък апартамент в голяма сграда с миниатюрен басейн на двора. Жилището му беше от онези, в които обикновено се настаняват млади хора без големи финансови възможности, а не бивши старши служители от престижна адвокатска кантора.
	Кац попита Демарко дали не иска една водка с портокалов сок, за да си отвори очите. Защо не, отговори Демарко. Нямаше намерение да я пие; просто не искаше Кац да си помисли, че той не одобрява хората, които предпочитат течната закуска. Освен това се питаше дали любовта към алкохола не е една от причините Кац да бъде уволнен.
	Демарко обясни, че иска да поговорят за делото „Хъдсън“ и за евентуалната вероятност Форман да е платил на някого, за да упражни въздействие върху свидетелите. Но му се наложи да изслуша тирадата на домакина, че заради онзи копелдак сега Кац е принуден да гони линейките, за да предлага адвокатски услуги на пострадалите, и да работи от апартамента си, защото не може да си позволи да наеме офис. Най-сетне стигнаха и до въпроса за Хъдсън.
	— Спомням си това дело — каза Кац. — Форман непрекъснато се хвалеше как си е хванал клиент като Колдуел Хъдсън и как ще го таксува три пъти по-скъпо от обичайното; знаеше, че Хъдсън е толкова червив с пари, че дори няма да забележи. И веднага след делото Форман си купи порше бокстър. Отначало си помислих, че няма как да не загуби. Бях прочел какво пише във вестниците за свидетелите и си мислех, че най-доброто, което може да постигне Форман, ще бъде да убеди Хъдсън да се признае за виновен за убийство в състояние на афект.
	Една вечер случайно срещнах Форман в един бар. Двамата никога не сме били приятели, но той ми махна да седна при него и ми предложи да ме почерпи едно питие. Аз казах нещо като: „Тази вечер явно си в настроение“, а той ми отговори: „Как да не съм? Хванал съм света за топките“. И тъй като знаех, че по онова време се занимаваше с делото „Хъдсън“, го попитах дали не е успял да уреди прилично извънсъдебно споразумение и затова да празнува. А той ми отговори: „Няма да има никакво споразумение. Моят клиент е невинен“. Аз му казах: „Стига бе, шегуваш ли се, няма начин да успееш да го измъкнеш“. И той ми каза…
	Кац довърши коктейла си, а след това се загледа продължително в чашата си, сякаш не можеше да си спомни къде беше отишъл целият този алкохол.
	— Ще си направя още едно — каза той. — Ти искаш ли?
	Демарко благодари, но отказа, защото имаше още от предишното. След това му се наложи да изчака Кац да си приготви ново питие, да отпие една голяма глътка от него и да отиде до тоалетната, при което остави вратата отворена. После се върна обратно в дневната.
	— Форман — започна отново Кац — е от онези хора, които винаги искат да си мислиш, че знаят някаква тайна, която ти не знаеш, но никога няма да ти кажат точно каква е. Нали се сещаш?
	— Аха — отговори Демарко.
	— Затова, когато го попитах как мисли да отърве Хъдсън, той само ми намигна и отговори: „Докарах професионалистите от Доувър“.
	— Професионалистите от Доувър? За кого говореше?
	— Не знам. А той не ми каза, естествено.
	— Но каза „професионалисти“, в множествено число?
	— Да, и се държеше много потайно и мистериозно. Значи може би наистина е наел някого, за да му помогне за свидетелите, но не знам нищо повече и нямам представа кои са били тези хора.
	— Дявол да го вземе! — възкликна Демарко.
	Той се изправи. Точно се канеше да благодари на Кац за питието и отделеното време, и тогава Кац каза:
	— Но знам кой може да ти помогне.


	Елинор Роджърс живееше в малка къща с декоративна мазилка в квартал, който явно западаше. Дворът беше оформен по характерния за щата Аризона начин: с чакъл и кактуси, без дървета или трева. Елинор му отвори вратата, облечена с небесносин анцуг, но дори така успяваше да изглежда елегантна. Беше висока и грациозна, а косата й беше с бледия цвят на шампанско. Демарко си помисли, че му прилича на онези високопоставени секретарки, каквито могат да се видят пред Овалния кабинет в Белия дом. Беше работила като лична асистентка на Форман, преди да я уволнят.
	Демарко й обясни защо е във Финикс, а след това й преразказа какво му беше съобщил Кац за Форман, който бил „докарал професионалистите от Доувър“ по делото „Хъдсън“. Надяваше се тя да може да му помогне да открие кои са били тези професионалисти.
	— Кац беше уволнен, защото беше пияница — въздъхна Елинор. — Но освен него уволниха още десетина души — добри служители, които според управителите не бяха достатъчно ценни за фирмата. Аз бях работила в тази кантора от двайсет и пет години и познавах правната материя по-добре от деветдесет процента от адвокатите, включително и от Уейн Форман. Но професионалните ми умения не бяха толкова универсални по отношение на компютрите, макар че в свободното си време ходех на курсове и се опитвах да се квалифицирам.
	Елинор извърна поглед и подсмръкна, така че Демарко се притесни тя да не се разплаче. Но домакинята не го направи. Вместо това каза:
	— Бях на петдесет и седем години и нямах никакъв шанс да си намеря работа в друга кантора, но на Форман изобщо не му пукаше. Изхвърли ме и в крайна сметка ми се наложи да продам прекрасната къща, в която бях живяла в продължение на двайсет години, и да се преместя на това ужасно място. Ако дори преди една година се бяхте обърнали към мен, тогава щях да откажа да разговарям с вас. Нямаше да искам никой да си мисли за мен като за човек, на когото не може да се има доверие да запази тайните на адвокатска кантора — дори такава, която се е отнесла толкова несправедливо. Но след като от три години не мога да си намеря работа… Майната им.
	Демарко не се съмняваше, че Елинор Роджърс обикновено — или дори никога — не употребяваше изрази като „майната им“, но търпението й очевидно се беше изчерпало.
	— Нека да се върнем на делото „Хъдсън“ — предложи Демарко. — Спомняте ли си…
	— Пет или шест месеца преди началото на делото при Форман дойде един човек — каза Елинор.
	— Висок тъмнокос хубав мъж? — попита Демарко.
	— Не си спомням да е бил хубав или висок. В действителност не помня почти нищо друго за него освен това, че косата му беше вързана на конска опашка и беше облечен с медицинска униформа.
	— Медицинска униформа?
	— Болнично облекло — като онези дрехи, с които се обличат хирурзите по време на операция, макар че се съмнявам този човек да е бил хирург. Приличаше по-скоро на санитар, който бута количките с пациентите. Когато дойде в кантората и поиска да се срещне с Форман, аз го попитах за името, но той не ми го каза. Вместо това обясни, че Форман го очаква. Аз се обадих на Форман, описах му човека и Форман ми нареди да го пусна веднага.
	Две минути по-късно човекът си тръгна, а Форман ми каза да отида в кабинета му. Когато влязох, той пишеше нещо на една картичка — оказа се адрес — и ми каза, че трябва да занеса един плик в една къща. Не искаше да се обадя на куриерска фирма, искаше да занеса плика собственоръчно, при това веднага. Но когато се протегна да го вземе, обърна чашата си върху него и го заля с кафе. Аз понечих да му донеса кухненска ролка, за да го избършем, но той ми каза да не се бавя и да тръгвам.
	Е, аз реших да преместя съдържанието в друг плик. Стори ми се непрофесионално да доставя плик с петно от кафе, ако идва официално от кантората. Затова го отворих — знаех, че Форман няма да има нищо против, защото аз се грижех за цялата му кореспонденция — и видях, че вътре има здравно досие.
	— Здравно досие? — повтори Демарко. — На кого беше?
	— Не знам, нямаше име на пациента. Занесох го в една къща на Кениън Драйв. След като оправдаха Хъдсън, прокурорът обвини Форман, че по някакъв начин е уредил трансплантация на черен дроб за една от свидетелките в замяна на това, че е лъжесвидетелствала в съда. Естествено, Форман отрече. „Как бих могъл да знам нещо за здравословното състояние на свидетелката, след като здравното досие съдържа поверителна информация?“, възрази той на прокурора. След като ме уволни, аз си помислих да се обърна към адвокатската колегия, но така и не го направих. Тогава все още си мислех, че има шанс да ме вземат на работа в някоя кантора.
	— До кого беше адресиран пликът? — попита Демарко.
	— Не беше надписан.
	— Тогава на кого го предадохте?
	_Моля те, моля те, не ми казвай, че си го пуснала в пощенската кутия._
	— На една млада жена — отговори Елинор. — Спомням си, че беше много хубава. Казах й, че нося нещо от Форман, и тя отговори, че го очаква. Взе плика, благодари ми и аз си тръгнах.
	— Значи не разбрахте как се казва?
	— Не.
	— Видяхте ли мъж в къщата — хубав мъж с тъмна коса?
	— Не, само жената, която дойде да ми отвори вратата.
	— Как изглеждаше тя, освен че беше хубава?
	— Ами висока, стройна, с къса руса коса. Не си спомням нищо друго.
	— Спомняте ли си адреса на къщата?
	— Не, но мога да я намеря отново. Къщата беше впечатляваща. И както ви казах, беше на Кениън Драйв.


	Един час по-късно, след като обядваха, двамата с Елинор потеглиха с колата. Жената разпозна къщата в момента, в който я видя. Беше последната на улицата, с изглед към града. Алеята, която водеше към входа, беше затворена с висок портал от ковано желязо. Демарко си записа адреса.
	След като остави Елинор обратно в новия й малък дом, той се обади на Сара. За пръв път, откакто беше потеглил от Ню Йорк, най-сетне имаше солидна следа. Демарко каза на Сара да разбере кой е живял в къщата на Кениън Драйв преди делото „Хъдсън“.
	Стажантката беше истинска хрътка на клавиатурата. Обади му се още на следващия ден, за да му докладва, че собственикът на къщата е китайски инвеститор, който живее постоянно в родината си.
	— О, мамка му! — възкликна Демарко.
	Не можеше ли поне едно нещо да е лесно?
	— Успокой се — каза му Сара. — Китаецът дава къщата под наем и използва услугите на фирма за недвижими имоти с офис тук, във Финикс. Наемът на къщата е дванайсет хиляди долара на месец, между другото.
	— Обади се във фирмата — каза Демарко. — Кажи им, че работиш за прокурора на Манхатън и началникът ти трябва да разпита човека, който е бил наемател на къщата през две и шеста година. Заплаши ги с призовки, съдебни заповеди, искове и каквото друго се сетиш, за да звучи по-страшно.
	— С удоволствие — отговори Сара.
	Това момиче _наистина_ започваше да става симпатично на Демарко.
	Докато чакаше Сара да му върне обаждането, Демарко реши да отиде до басейна на мотела, защото температурата беше около четирийсет и три градуса. Как изобщо живееха хората в тази част на страната през лятото?
	Докато се плискаше в басейна — където водата беше толкова гореща, че можеше да си свариш яйце, — той се замисли как да стигне до човека, който беше предал здравното досие на Форман. Не знаеше нищо за него, освен че косата му е била вързана на конска опашка и най-вероятно е работил в болница, и в крайна сметка стигна до заключението, че няма как да го открие. После се зачуди дали има начин да притисне Форман, макар че да притиснеш адвокат беше все едно да се опиташ да притиснеш желе. Може би ако каже на Форман, че Елинор Роджърс е готова да даде показания, че са му дали достъп до здравно досие…
	Телефонът му започна да звъни — беше го оставил на един шезлонг до басейна. Той стигна до края на басейна, изкатери се навън и си удари контузения крак, но успя да стигне, преди да се включи гласовата поща. Обаждаше се Сара.
	— Говорих с фирмата за недвижими имоти. Една жена, която работи там и се казва Джуди Глийсън, ще ти покаже архивите, ако можеш да й докажеш, че наистина работиш за областния прокурор на Манхатън.
	— Изпрати ми адреса на есемес — каза Демарко. — После отиди да се почерпиш един млечен шейк или нещо подобно и го пиши като разход на моята сметка.
	— Млечен шейк? Мислех си по-скоро за едно епълтини.
	— Какво е това? — попита Демарко.
	— Мартини с ябълков ликьор.
	— Ти не си ли много малка, за да пиеш алкохол?
	— Напротив. Имам двайсет и една. И освен това не съм девствена.
	— О, господи. Нямаше нужда да ми го казваш.


	Джуди Глийсън се оказа симпатична приказлива жена на възрастта на Демарко. Работеше в офиса на фирмата в един търговски център във Финикс, където витрините бяха облепени със снимки на къщите, които даваха под наем, както и на онези, които се опитваха да продадат.
	Демарко й показа служебната си карта, която го упълномощаваше да води разследвания от името на прокурора на Манхатън.
	— Добре — каза Джуди, като едва хвърли поглед на документите му, преди да му ги върне. — Младата дама, която ми се обади от Ню Йорк, ми каза, че разследването е свързано с убийство. Колко вълнуващо!
	— Нямаме никакви доказателства, че наемателят на къщата има връзка с убийството — отговори Демарко. — Но той или тя може би разполагат с информация, която се отнася до случая. Затова ме интересува името на наемателя, моля.
	Джуди отвори една бежова папка на бюрото си.
	— Казва се Уилям Кантуел. След като се обади асистентката ти, проверих в архивите и си спомних за него. Беше много хубав и възпитан. И много вежлив, никога не създаваше проблеми — не беше от онези наематели, които непрекъснато се обаждат по телефона, за да се оплакват от нещо.
	— Знаеш ли дали Кантуел е истинското му име?
	— Няма как да съм сигурна, но той ми показа шофьорска книжка със снимката си. Освен това ние не даваме под наем къщи като тази на всеки клиент, който влезе в офиса. Говорим за имот на стойност около два милиона и половина. Затова искаме препоръки и проверяваме банковото досие на кандидатите. Освен това разполагам с номера на социалната осигуровка на господин Кантуел, копие от документа му за самоличност, препоръките му и номера на застрахователната му полица като наемател.
	Демарко едва не стана от мястото си, за да вдигне ръка към небето и да възкликне: „Благодаря ти, Господи!“.
	— Може ли да погледна копието от документа му за самоличност? — попита Демарко.
	— Естествено — каза Джуди и му подаде един лист формат А4.
	Беше копие от шофьорската книжка със снимка, на която се виждаше мъж с гъста тъмна коса и небрежна усмивка. Демарко беше принуден да признае, че наистина изглежда добре. Шофьорската книжка беше издадена в щата Вашингтон и посоченият адрес беше в Сиатъл; срокът й беше изтекъл през 2009 г. Сред данните в нея беше посочена и рождената дата на Кантуел. Беше роден през 1966 г., следователно към днешна дата беше на петдесет години, а по времето на делото „Хъдсън“ е бил на четирийсет.
	— От кого бяха препоръките за него? — попита Демарко.
	— От една компания в Сиатъл, която подобно на нашата се занимава с луксозни имоти. Господин Кантуел беше наел от тях един мезонет през две и четвърта година.
	Това беше още по-добре. Именно в Сиатъл през 2004 г. се беше гледало делото, на което бившият мениджър от „Майкрософт“ беше оправдан по обвинението в изнасилване.
	— Ще ми кажеш ли номера на социалната осигуровка на Кантуел? — продължи Демарко. — И да ми направиш копие от препоръките и шофьорската му книжка?
	— Разбира се — отвърна Джуди.
	— Между другото, знаеш ли дали Кантуел е бил женен? — попита я Демарко.
	— Не знам дали е бил женен — в нито един от документите при мен не е вписана съпруга, — но според мен живееше с една жена.
	— Защо мислиш така?
	— Защото веднъж в месеца съм длъжна да наглеждам имотите, които даваме под наем. Обикновено господин Кантуел беше там, когато се отбивах, а понякога просто ми казваше да си отворя с моя ключ, за да вляза, но веднъж ми отвори една жена.
	— Представи ли се?
	— Не си спомням. Аз почуках на вратата и тя ми каза нещо като: „Да, Бил ме предупреди, че ще минете“. Но не си спомням как се казва.
	— Как изглеждаше?
	— Много хубава и много млада. Имам предвид, прекалено млада като за него.
	— На колко години беше?
	— На двайсет и нещо, предполагам.
	Значи сега трябва да е в началото на трийсетте, помисли си Демарко.
	— Как изглеждаше? — попита той. — Блондинка, брюнетка? Висока, ниска?
	— О, беше блондинка, но не знам дали това беше естественият й цвят. Спомням си, че беше подстригана късо и прическата й толкова ми хареса, че си помислих дали да не я попитам при кого се подстригва. И беше висока. Аз съм сто шейсет и осем, а тя беше с близо десетина сантиметра по-висока от мен.
	Коя беше тази жена? Дали беше просто приятелката на Кантуел, или му беше партньорка? Дали беше възможно да е била същата жена, която бе посетила сестрата на Ранди Уайт в старческия дом?
	Е, по-късно щеше да се занимава с нея. Сега трябваше да открие Кантуел.
	След като вече разполагаше със снимката му и номера на социалната му осигуровка, това нямаше да е толкова трудно. А ако наистина беше замесен в делото срещу Тоби Розентал, в момента трябваше да е в Ню Йорк.
	Веднага щом си тръгна от офиса на Джуди Глийсън, Демарко се обади на Сара и й разказа всичко, което беше научил за Кантуел.
	— Ти го откри! — каза Сара.
	— Не, Сара, двамата _заедно_ го открихме. Сега просто трябва да го хванем.
	След това той се обади на Джъстин. Разказа й как е установил самоличността на Кантуел и как почти не се съмнява, че той е човекът, замесен в делата в Хюстън и Лас Вегас, както и във Финикс, макар че няма доказателства, които да послужат в съда. Но поне вече не преследва анонимна сянка.
	— Нали ти казах, че има такъв човек? — заяви Джъстин самодоволно.
	— Все пак не знам дали сега е в Ню Йорк — каза Демарко.
	— Тук е — отсече Джъстин.
	Демарко се зае да си събира багажа, но след това реши да отиде до бара на хотела, за да изпие едно Мартини. Смяташе, че заслужава едно-две питиета, след като беше разкрил самоличността на Кантуел.
	И тогава му се обади Сара.
	— Уилям Кантуел е мъртъв — каза му тя. — Починал е през две и четиринайсета година.


>>	29

	_Две години по-рано_
	_Санта Барбара, Калифорния, 2014 г._
	Болестта и смъртта на Бил бяха най-тежкото преживяване в живота на Ела.
	Двамата току-що бяха приключили с една поръчка в Лас Вегас и планираха да си почиват през следващата година.
	По някаква причина Бил мечтаеше да посети Нова Зеландия и искаше да пътуват с круизни кораби дотам, така че по пътя да спрат на няколко острова в южната част на Тихия океан.
	Бил обожаваше круизите. Допадаха му забавленията на борда; обичаше да ходи в казиното и да играе на зарове с гръмогласни мъже, захапали пурите си. Обичаше да седи на палубата и да се пече на слънце, а до него да седи Ела и да изглежда страхотно с миниатюрните си бикини. Обичаше да се наслаждава на питието си на терасата на каютата им — защото те винаги пътуваха в каюта с тераса — и да гледа към океана с надеждата да зърне делфини или китове. Радваше се като малко дете всеки път, когато ги видеше.
	Но това, което му харесваше най-много, бяха вечерите. Освен ако специално не пожелаят да бъдат настанени на самостоятелна маса, пътниците на круизните кораби се настаняват на една маса с няколко непознати. До края на круиза всички хора на тяхната маса бяха най-добри приятели с Бил. Той беше душата на компанията, успяваше да накара всички да се разприказват и знаеше безброй вицове, а при всеки удобен случай черпеше цялата маса с бутилка шампанско. Хората обичаха Бил.
	Докато пътуваха към Нова Зеландия, той се чувстваше уморен през цялото време; изтощаваше се от най-малкото нещо. И въпреки че винаги се беше отличавал с чудесен апетит, сега не изпитваше интерес към храната. След това се появиха болките в коремната област, които се прехвърлиха към гърба му, и Ела започна да се притеснява. Лекарят на кораба, за когото Ела подозираше, че е алкохолик, не успя да открие причината за проблема, а и не разполагаше с достатъчно медицинско оборудване, за да направи всички необходими изследвания. Докато стигнат до Австралия, бялото на очите на Бил вече изглеждаше жълтеникаво, а Ела знаеше, че това не е добре, защото може би означава проблеми с черния дроб. Господ беше свидетел, че Бил пиеше достатъчно много, за да има проблеми с черния дроб.
	Ела го принуди да отиде на лекар в Сидни и лекарят им каза какъв е проблемът. Беше рак на панкреаса — особено агресивна и неизменно фатална форма. И метастазите вече бяха започнали да се разпространяват из цялото тяло. Лекарят каза, че му остават може би девет месеца живот, а по-вероятно само шест и последните три от тях ще бъдат мъчителни. И те наистина бяха такива.
	Двамата решиха да се приберат в Щатите, за да се консултират с друг лекар, макар и да знаеха, че от това няма да има никаква полза. Хванаха полет до Лос Анджелис, където друг онколог потвърди онова, което им беше казал австралийският доктор. Бил умираше.
	Ела се изненада от начина, по който Бил реагира на тази новина. Очакваше да се ядоса и да започне да се оплаква колко е несправедлив животът. Мислеше си, че с часове ще плаче и ще се самосъжалява заради това, което му беше причинила съдбата. Но той не го направи. Освен в самия край, когато болката вече беше нетърпима, той непрекъснато повтаряше как животът му е бил страхотен и той го е изживял докрай. Естествено, каза той, очаквах да доживея до осемдесет или деветдесет години, но когато се замисля за горките хора по целия свят, които никога не са живели като мен… Е, той нямаше от какво да се оплаква и не съжаляваше за нищо. И най-невероятното беше, че наистина вярваше на думите си. Двамата обсъдиха проблема и решиха да прекарат последните няколко месеца от живота му в Санта Барбара, където живееше майка му. Беше прекрасно място, където да живееш — или да умреш.
	Майката на Бил беше симпатична жена и през следващите пет месеца двете дами доста се сближиха, докато заедно се грижеха за Бил. В много отношения Джанет Кърнс приличаше на Ела. Не беше отраснала в бедняшко семейство в провинциален град, но не беше и от заможна фамилия. И точно като Ела, когато се беше омъжила за пръв път, го беше направила по любов. Бащата на Бил беше сравнително заможен, но не беше свръхбогат. За разлика от него съпрузи номер две, три и четири, за които се беше омъжила последователно, след като бащата на Бил беше починал, бяха свръхбогати. И Джанет не се беше омъжила за постоянно за нито един от тях. Онова, което беше останало за постоянно, беше богатството, с което се беше сдобила след разводите — включително и къщата в хълмовете на Санта Барбара, която беше напълно изплатена.
	След като първоначалният шок отмина, Джанет спря да плаче и запретна ръкави, за да помага на Ела. Вечер, когато Бил потъваше в несигурна дрямка, двете пиеха по нещо заедно и си говореха за всичко. Единственото, за което не говореха, беше работата на Бил. Джанет беше достатъчно интелигентна, за да си дава сметка, че не иска да знае нищо за това, а Ела, разбира се, не повдигаше доброволно тази тема.
	Когато най-сетне дойде краят и от Бил не беше останало нищо друго освен кожа и кости, изпълнени с болка, Ела му помогна да си отиде. Медицинската сестра й беше казала, че морфинът следва да се употребява според нуждите му, за да облекчава болката, и беше добавила: „Към този момент вече няма такова нещо като свръхдоза“. Всъщност беше искала да й подскаже, че когато болката стане твърде непоносима, няма нищо лошо да му даде достатъчно морфин, за да го убие. И Ела направи точно това.
	Нито тя, нито майката на Бил плакаха много в деня, когато той умря; и двете бяха изплакали сълзите си много отдавна и изпитваха облекчение, че той вече не страда. Кремираха го, а след това майката на Бил взе под наем една платноходка — един от бившите й съпрузи я беше научил да управлява ветроходни съдове — и двете с Ела излязоха в Тихия океан, за да разпръснат праха му. Когато Ела видя един делфин да се показва от водата, тя не си помисли, че това е знак от Бог, но остана доволна и беше сигурна, че Бил също щеше да се зарадва.


	След като Бил умря, Ела направи оценка на това, с което разполагаше — точно както го беше направила в онзи ден, когато завърши гимназията в Калхун Фолс.
	Повечето от парите, които Бил беше изкарал, вече ги нямаше. По-голямата част от тях просто беше похарчена за къщите, в които живееше, за колите и яхтите под наем, за всички възможни удоволствия. Бил Кантуел никога не беше пътувал с нещо по-малко от първа класа. Освен това беше направил и неразумни инвестиции: схемата с недвижими имоти във Флорида и фиаското със софтуерната компания в Сан Диего. Ракът, разбира се, също беше изял голяма част от средствата му, защото и двамата с Ела нямаха здравни осигуровки. Ела пресметна, че откакто познава Бил, той беше изкарал около единайсет милиона долара, от които бяха останали само три. Как беше възможно да е похарчил осем милиона долара за петнайсет години, по дяволите? Или с други думи: как така му беше позволила да профука осем милиона?
	Три милиона долара звучаха като солидна сума, но Ела беше само на трийсет и една, когато Бил почина, а човек не може да се пенсионира на трийсет и една години, ако има едва три милиона долара в банката. На първо място, изкараните от Бил и нея пари не можеха да бъдат вложени във взаимоспомагателен фонд или в инвестиционна компания, където просто да се умножават; така щеше да остане следа, по която данъчните да тръгнат, а тя не можеше да си позволи този риск. С други думи, тези три милиона долара все едно бяха заровени в задния двор, вместо да генерират приходи, от които Ела да живее. Едно от нещата, които тя трябваше да направи сега, беше да измисли как да изпере тези пари, така че да може да ги инвестира в нещо сигурно, а не в схема за бързо забогатяване, организирана от хора, готови да приемат мръсни пари. Както участниците в онази катастрофална сделка с недвижими имоти във Флорида.
	Да кажем, че Ела доживееше до деветдесет години, което не беше нереалистично. Това означаваше, че тези три милиона долара трябваше да й стигнат за около шейсет години, а три милиона, разделено на шейсет, прави по петдесет хиляди годишно. Кой е в състояние да живее с петдесет хиляди долара на година? Ела определено не беше. Това беше самата дефиниция за средна класа, а тя нямаше никакво намерение да живее в някаква миниатюрна къща, да си купува икономични коли и да се тормози за всеки разход.
	Ела имаше смътна представа за бъдещето. Искаше да се пенсионира на четирийсет години. Искаше къща на крайбрежната ивица в щата Калифорния — в Санта Барбара, Монтерей, Кармел или нещо подобно. През лятото искаше да живее на друго място — по-хладно, но все пак цивилизовано, например на островите Сан Хуан, недалече от Сиатъл, или в зимния курорт Уислър в Канада. Може би щеше да се занимава с някой малък приятен бизнес — например художествена галерия — или да се научи да плава с платноходки като майката на Бил. И в тази неясна представа за бъдещето може би щеше да фигурира някой мъж, но ако имаше такъв, най-важното за него щеше да бъде размерът на състоянието му. Във всеки случай, Ела беше съвсем наясно, че с три милиона долара изобщо няма да може да постигне целта си.
	Затова реши да продължи да се занимава с онова, което бяха правили заедно с Бил. Поне още няколко години. Бил я беше научил на всичко, което й трябваше, а и в интерес на истината, тя беше по-изобретателна от него. Може би в някакъв момент щеше да си намери партньор, на когото да казва какво да прави, но първоначалното й усещане беше, че предпочита да работи сама.
	Тя благодари на майката на Бил за всичко и отиде с кола до Сан Антонио. Можеше да хване самолета, но предпочиташе да шофира до мястото, откъдето беше започнал пътят на Бил. Беше нещо като поклонение, тя си мислеше за Бил и за живота им заедно и понякога плачеше, но по-често се усмихваше.
	На другата сутрин тя влезе в кантората на Джордж Чавес в момента, в който започваше работното му време. Той нямаше представа коя е тя, защото Бил така и не ги беше запознал и не му беше казал за нея. Ела без заобикалки му съобщи, че Бил е мъртъв, че е работила с него още откакто двамата са се оженили, и че всичко ще продължи по същия начин. Джордж щеше да продължава да изпълнява ролята на агент-посредник и когато някой адвокат имаше нужда от „изключителен съдебен консултант“, той щеше да се обажда на Ела и да продължава да си прибира по 10 процента комисиона.
	След като Джордж се съвзе от шока, предизвикан от новината за смъртта на Бил, и след като Ела успя да го убеди, че не е някакво коварно ченге под прикритие, не му отне дълго време да вземе решение; планът на Ела звучеше по-добре от вероятността да изгуби въпросните 10 процента. Освен това Джордж всъщност нямаше какво да губи. От негова гледна точка той не се занимаваше с нищо незаконно; просто свързваше Бил — а сега Ела — с други адвокати, а онова, което се случваше след това, изобщо не го засягаше.
	За нещастие, първата й поръчка след това беше делото срещу Тоби Розентал, а работата по него беше много по-сложна и заплетена от всичко друго, срещу което се бяха изправяли двамата с Бил.


>	Четвърта част

>>	30

	След като откри, че е обикалял цялата страна, за да издирва един мъртвец, Демарко реши да се върне в Ню Йорк и да започне отначало.
	Обади се на Джъстин и Сара, за да се срещнат; беше неделя, но това нямаше никакво значение, поне според него. Сара им предложи да се видят в някакво заведение в Ийст Вилидж, където според нея предлагали най-добрия брънч.
	Джъстин пристигна навреме, облечена с джинси и блуза в слънчогледовожълто, а прошарената й кестенява коса беше небрежно вързана на конска опашка. Ярката светлина на утрото не беше благосклонна към нея.
	Сара закъсня с десет минути. Беше с къса червена рокля и обувки на висок ток и Демарко остана с впечатлението, че не се е прибирала от предишната вечер. Косата й беше разрошена — всъщност такава си беше по принцип — и тя изглеждаше… ами единствената подходяща дума, която му хрумна, беше „задоволена“. За миг му се прииска да й даде някакъв бащински съвет за изменчивата природа на младите мъже, но реши да не си отваря устата.
	Докато закусваха, Демарко им разказа, че Бил Кантуел със сигурност е бил замесен в манипулирането на делата срещу хората, обвинени в убийство във Финикс, Хюстън и Лас Вегас.
	— Не мога да го _докажа_ — заключи той. — Нямам доказателства, че този човек е изнудвал и подкупвал свидетели и е правил така, че да изчезнат, но мисля, че е точно така. _Сигурен_ съм, че е точно така, по дяволите. Освен това вече знам, че заедно с Кантуел е работила и една жена.
	Той им разказа, че секретарката Елинор Роджърс, която беше занесла онова здравно досие в къщата на Кантуел във Финикс, беше видяла въпросната жена. Както и Джуди Глийсън, служителката от компанията за недвижими имоти. И Елинор, и Джуди я бяха описали като млада, руса и привлекателна, а според Джуди жената беше около сто седемдесет и пет сантиметра на ръст.
	— Но дали е била само приятелка на Кантуел или негова съучастничка? — попита Джъстин.
	— Според мен е била съучастничка — отговори Демарко. — Жена е помогнала на сестрата на Ранди Уайт да се самоубие, което означава, че тя е сериозен играч, а не просто някакво момиче, което прибира пощата на Кантуел и споделя леглото му.
	— Но не можеш да го докажеш — каза Джъстин.
	— Не. Не мога да докажа нищо — каза Демарко. — А дори да докажа, че жената е помагала на Кантуел, нищо не я свързва с делото „Розентал“.
	— Е, има едно нещо — каза Сара.
	— Какво? — попита Демарко.
	— Сан Диего.
	— Какво искаш да кажеш? — попита Демарко. — Не съм открил никакви следи, че Кантуел или тази жена са били замесени в оправдаването на наследницата от Сан Диего.
	— Адвокатът от Сан Диего е завършил право заедно с Дейвид Слейд. Дипломирали са се в една и съща година, а ако се съди по коментарите на страницата на Слейд във Фейсбук, двамата са добри приятели.
	— Защо ми го казваш чак сега? — попита Демарко.
	— Напротив. В проучването, което ти дадох, беше посочено къде са завършили всички замесени адвокати. Може би трябваше да ти го подчертая с маркер.
	— Може би трябва да престанеш да остроумничиш — озъби се Демарко.
	Той се обърна към Джъстин и попита:
	— Какво ще правим сега?
	— Намери жената — каза Джъстин. — Провери дали е в Ню Йорк.
	— Как? — попита Демарко. — Не знам нищо друго за нея, освен че е руса.
	— Аз имам няколко идеи — обади се Сара.
	Джъстин се изправи от мястото си.
	— Отивам в офиса. Работя по едно дело, което започва утре.
	— Днес е неделя — изтъкна Демарко.
	— Говори ми — сви рамене Джъстин.
	— Имаш ли нужда от помощ? — обърна се Сара към Джъстин.
	— Не, но благодаря. Отлична работа, Сара. Някой ден от теб ще излезе страхотен юрист.
	— Не съм сигурна, че искам да стана юрист — отговори Сара. — Имам предвид, че ще завърша право, но си мислех по-скоро да започна работа във ФБР. Интересно ми е да преследвам престъпници.
	— ФБР! — възкликна Демарко. — Аз имам ботуши, които са по-високи от теб.
	— Затова ти дават служебно оръжие — отговори Сара.


	Сара бързо откри самоличността на жената. Обърна се към три различни компании за проучвания в интернет, които твърдяха, че могат да осигурят достъп до цялата информация, достъпна за обществеността — разводи, арести и криминални досиета. Една от тях установи факта, че Бил Кантуел се беше оженил за жена на име Ела Филдс на Хаваите през 2003 г. Брачното свидетелство беше издадено от щата Хаваи. Сега на Демарко му оставаше само да открие тази жена; колко трудно можеше да бъде това?
	Оказа се, че е невъзможно.
	Демарко поръча на Сара да провери дали Ела Филдс има издадена шофьорска книжка в някой от щатите Вашингтон, Аризона, Минесота, Тексас или Невада — онези, в които подозираше, че е упражнявал занаята си Бил Кантуел. Целта на Демарко беше да се сдобие със снимка на Филдс и номера на социалната й осигуровка. Но Сара не откри нищо подобно; _нито един_ американски щат не беше издавал свидетелство за правоуправление на моторно превозно средство на красива блондинка на име Ела Филдс или Ела Кантуел. Тя провери и дали Филдс има полицейско досие. Нямаше.
	Затова Демарко се обади на Джъстин и я накара да използва служебното си влияние, за да провери дали някога е издаван международен паспорт на името на Ела Филдс или Ела Кантуел.
	— Подай искането от името на полицията в Ню Йорк — каза Демарко. — И намекни — или излъжи, не ме интересува, — че информацията е необходима във връзка с евентуална терористична заплаха, за да стане по-бързо.
	Въпреки това мина повече от една седмица, преди да получат отговор от Държавния департамент; може би ако Ела се казваше „Фатима“ или „Джамала“, щяха да се задействат по-експедитивно. Във всеки случай, държавата беше издала общо четири международни паспорта на жени, които се казваха Филдс, Ела и бяха на трийсет и няколко години, на колкото предполагаше Демарко, че трябва да е неговата Ела Филдс.
	Една от тях беше хубава, но чернокожа. Втората беше толкова невзрачна, че нито един човек, който не беше официално диагностициран с недостатък на зрението, нямаше да я определи като хубава. Третата беше учителка от щата Айова и беше симпатична, без да е нищо особено, но беше висока само сто петдесет и осем сантиметра.
	Четвъртата Ела Филдс беше руса секс бомба с ръст от сто седемдесет и пет сантиметра. Демарко не можа да открие никаква друга следа от нея в целите Съединени щати.
	— Намери ми тази мацка, по дяволите — изръмжа той на Сара.


	Демарко не умееше да работи с документи. Нито да провежда издирвания в интернет. Ако се опиташе да гледа по-продължително в някой монитор, получаваше мигрена или заспиваше. Затова, докато Сара претърсваше интернет в опит да открие Филдс, Демарко реши да се опита да докаже, че тя наистина е в Ню Йорк. Засега _смяташе_, че тя може би е в града, но нямаше никакви доказателства за това. Освен това смяташе — отново без никакви доказателства, — че тя може би има нещо общо с факта, че помощник-сервитьорът беше избягал от града, а Естер беше получила удар. Затова възнамеряваше да поговори с някои хора, да им покаже снимката от международния паспорт на Филдс и да успее — или поне така се надяваше — да накара някой от тях да потвърди, че тази жена е манипулирала свидетелите по делото „Розентал“. Ако можеше да докаже, че тя е в града, може би Джъстин на свой ред щеше да успее да накара полицията в Ню Йорк да възложи на някои от своите трийсет хиляди служители да се заеме с издирването й.
	Демарко взе такси до комплекс „Астория“ в Куинс, където беше живял Едмундо Ортис, преди да изчезне безследно. Питаше се кой е измислил това име, така че комплексът за настаняване на социално слаби граждани да звучи така, все едно се намира в непосредствена близост до имението „Даунтън“ от телевизионния сериал. Жилищният комплекс „Астория“ заемаше площ от сто и трийсет декара на брега на Ийст Ривър и се състоеше от двайсет и два тухлени блока на шест и седем етажа. В тях живееха общо три хиляди нюйоркчани, предимно чернокожи и от латиноамерикански произход, а не представители на британската аристокрация.
	Демарко намери блока, в който беше живял Едмундо Ортис, проби си път между няколко тийнейджъри, които се навъртаха покрай входа, и влезе вътре. Асансьорите не работеха, така че му се наложи да се качи с накуцване пет етажа с помощта на бастуна си. Когато стигна до бившия апартамент на Едмундо Ортис, кракът му вече плачеше за милост.
	Демарко беше решил да започне оттам, за да попита хората, които живееха сега в апартамента на Едмундо, дали се бяха чували с него — например дали не им се е обаждал, за да му препращат пощата, или не ги е помолил да му изпратят нещо, което е забравил. Съмняваше се, че ще извади чак такъв късмет, но ако успееше да открие Едмундо, Джъстин можеше да го попита директно дали Ела Филдс има нещо общо със заминаването му.
	Той почука на вратата. Отвори му набита жена от латиноамерикански произход, на двайсет и няколко години, с джапанки, шорти и бяла тениска, изцапана с нещо, което му заприлича на бебешко пюре от тиквички и някакъв лепкав жълт зеленчук. Жената държеше пухкаво момченце, облечено само с памперс; зад нея имаше още едно дете, което я стискаше за коляното — беше момиченце на около три години, хубаво като ангелче, с къдрава тъмна коса. Момиченцето се усмихна на Демарко; жената не го направи. Когато й показа документите, с които доказваше правото си да води разследване, на лицето й се изписа изражение, което някак си беше едновременно изплашено и непримиримо.
	— Извинявам се за притеснението — каза Демарко. — Просто исках да попитам дали човекът, който живееше преди в този апартамент, се е обаждал по някакъв повод, след като е заминал?
	— _No hablo ingles._
	Демарко остана с впечатлението, че жената в действителност говори английски, но не иска да разговаря с него, защото го смята за служител на реда. Или може би за някой от щурмоваците, които работят за имиграционните служби.
	— Виж, не искам да ти създавам неприятности. Ти не си направила нищо лошо. Просто се опитвам да открия Едмундо Ортис.
	— _No hablo ingles._
	— А тази жена? — попита Демарко, като й показа снимката на Ела Филдс. — Виждала ли си я някога тук?
	— _No hablo ingles._
	В този момент бебето в ръцете й нададе писък и Демарко се почуди дали жената не го беше ощипала нарочно, за да го използва като извинение. Във всеки случай, тя промърмори: _Lo siento, lo siento_, и му затвори вратата под носа.
	Горе-долу по същия начин протекоха и всички останали разговори, които проведе през следващите два часа, докато чукаше на вратите на съседите от блока, показваше им снимката на Ела Филдс и ги питаше дали някой се е чувал с Едмундо. Никой не знаеше нищо. Никой не искаше да говори с бял човек, който представлява органите на властта. По ирония на съдбата, най-услужливи се оказаха коравите тийнейджъри на входа, които му казаха, че със сигурност щяха да запомнят _chica_ като тази, ако беше минавала оттук, по дяволите.


	Наложи му се да чака почти двайсет минути, за да си хване такси от комплекс „Астория“ до дома за възрастни хора, в който продължаваше да живее Естер Бърман. Беше научил, че тя вече е на легло и е настанена при пациентите, които страдат от алцхаймер и други заболявания, изискващи денонощни медицински грижи.
	Той влезе в дома и веднага забеляза, че входната врата не се заключва, но през деня това може би не беше чак толкова изненадващо. Предполагаше, че ако прилича на окаян бездомник, някой от персонала може би щеше да го доближи веднага, за да го попита какво иска. Но той не приличаше на бездомник, а освен това беше на подходящата възраст, за да е дошъл на свиждане на майка си.
	Демарко прекоси фоайето и се приближи до рецепцията, където една жена на шейсет и няколко години говореше по телефона. Тя закри слушалката с ръка, посочи към папката на рецепцията и нареди:
	— Запишете се.
	Демарко погледна формуляра в папката. Посетителят трябваше да впише името си, при кого отива и каква е колата му, както и регистрационния номер на автомобила, ако е спрял на паркинга на дома. Той се запита колко ли време се съхраняваха тези формуляри. И не се записа; вместо това търпеливо изчака жената да приключи с разговора по телефона. Най-накрая и това се случи.
	— Мога ли да ви помогна с нещо? — попита го жената и добави: — Ако идвате на свиждане, просто се запишете.
	Демарко беше убеден, че нощем заключват входната врата и може би дори има охранител от частна фирма. Но беше очевидно, че през деня можеш просто да влезеш в дома и никой — със сигурност не и жената на рецепцията, която не можеше да си вдигне главата от работа — няма да те забележи и да те спре. А ако все пак те спре и те накара да се запишеш, можеш просто да напишеш измислено име и да надраскаш нечетливо името на човека, при когото отиваш.
	— Когато хората се записват, за да отидат на свиждане, искате ли им документ за самоличност? — попита Демарко.
	— Какво? — отговори жената.
	Демарко забеляза, че според табелката на униформата й се казва Нанси.
	Той извади служебната си карта.
	— Нанси — каза той. — Аз водя разследване за прокурора на Манхатън. Искам да ти задам няколко въпроса във връзка с едно престъпление.
	— Какво престъпление?
	— Убийство.
	— О, господи! — каза Нанси. — Има ли опасност за обитателите на дома?
	— Съвсем не — отговори Демарко. — Просто се опитвам да открия един човек, с когото трябва да поговоря, и някои от обитателите на вашия дом може би са го виждали. И така, въпросът ми беше дали искате документи за самоличност от посетителите, когато се записват за свиждане.
	— Не. Защо?
	Демарко едва не възкликна: „Защото, ако се окаже, че някой от посетителите е крадец или измамник, така полицията ще може да го залови“. Но нямаше никакъв смисъл да го казва. Вместо това той попита:
	— Колко време пазите тези формуляри?
	— О, в края на седмицата ги изхвърляме.
	Демарко се запита защо тогава изобщо се занимават с тях, по дяволите. Но това също нямаше особено значение, защото не беше много вероятно Ела Филдс да е използвала истинското си име.
	— Има ли охранителни камери в дома? — попита Демарко.
	— Има няколко — отговори Нанси. — Насочени са към входовете на сградата, така че да запишат някого, ако се опита да влезе с взлом.
	— Колко време пазите записите от тях? — попита Демарко.
	— Камерите са дигитални — обясни му Нанси. — Записват в продължение на всеки двайсет и четири часа, а после се рестартират.
	Страхотно.
	Демарко й показа снимката от международния паспорт на Ела Филдс.
	— Виждала ли си тази жена?
	Нанси се вгледа в снимката.
	— Не, не мисля.
	— Може би ще се наложи да покажа тази снимка на някои от обитателите на дома и на служителите. Но първо трябва да разговарям с една жена, която живее тук. Казва се Лия Абрамсън.
	— Май трябва да се обадя на директора — присви очи Нанси.
	— Обади се — отговори Демарко, — но първо ми кажи къде мога да открия Лия.


	Демарко почука на вратата на стаята на Лия Абрамсън. Отвори му миниатюрна старица с къса сива коса и яркосини очи. Беше облечена с тениска с розова панделка, явно от благотворителна кампания за борба с рака, джинси и чисто бели гуменки.
	— Да? — каза тя, когато видя Демарко да се извисява над нея на прага.
	— Казвам се Демарко. Работя за прокурора на Манхатън. Исках да поговорим за онова, което се е случило с твоята приятелка Естер.
	— Крайно време беше, по дяволите — каза Лия. — Влизай. Имаш ли някакъв документ за самоличност, между другото? Откъде да знам, че не си някой побъркан изнасилвач — де да имах този късмет, ха-ха. Шегувам се, но все пак искам да видя някакъв документ.
	Лия веднага стана симпатична на Демарко. Сигурно наближаваше деветдесет, но умът й работеше отлично. Демарко й показа документите си и тя го покани да седне на едно кресло в дневната. Тя се настани на канапето с тапицерия на цветя срещу него; краката й не достигаха пода.
	— Значи най-сетне сте повярвали, че някой се е опитал да убие Естер.
	— Честно казано, Лия, все още не сме сигурни, но…
	— Е, аз съм сигурна — прекъсна го тя.
	След това Лия отново му разказа цялата история, която Демарко вече беше чул от Когхил и Дент: как Лия беше открила хапчетата в кутийката на Естер, които не отговаряха на таблетките кумадин и дигоксин от шишенцата в шкафчето за лекарства, и как сестрата беше намерила в другото шкафче опаковките с хапчета за отслабване и антихистамини, които приличаха на лекарствата от рецептата на Естер.
	— Хората си мислят, че всеки, който остарее, си губи ума — каза Лея. — Но двете с Естер гледахме „Стани богат“ заедно и познавахме повече от половината отговори. Решавахме кръстословици и обикновено успявахме да попълним повечето думи, без да поглеждаме в отговорите. Освен това тук ни правят тестове, за да проверят дали не сме започнали да развиваме алцхаймер. Нали се сещаш, отначало ти показват картинка на топка, кон и кола, а след пет минути те питат дали си спомняш какво си видял. Е, аз винаги издържах проклетия тест, както и Естер. Затова ти казвам, че тя не си е объркала хапчетата и никога през живота си не е вземала нещо за отслабване.
	— Вярвам ти, Лия.
	— Но не мога да разбера _защо_ някой е поискал да й причини това. Тя има пари, но няма никакви роднини, които да искат да я очистят, за да приберат наследството. Освен това в завещанието й пише, че почти всичко ще бъде дарено на една детска болница.
	— Ще ти кажа нещо поверително, Лия, защото ти имам доверие. Обещаваш ли да не казваш на никого това, което ще ти кажа?
	— Честна скаутска — отговори Лия, като вдигна дясната си ръка, все едно полагаше клетва в съда.
	— Може би някой е сменил лекарствата на Естер, защото не е искал тя да свидетелства на делото „Розентал“.
	— Сериозно?
	— Не съм сигурен, но има такава вероятност и точно това разследвам. Нека те попитам нещо: има ли начин някой да е влязъл в апартамента на Естер, за да й смени лекарствата? От полицията казаха, че няма никакви следи от влизане с взлом.
	— И аз си мислех за това — отговори Лия със светнали очи. — Предполагам, че може да е станало като по филмите, в които някой отваря вратата с шперц, но ключалката на вратата на Естер беше солидна. Другата възможност е, че всички обитатели на дома са длъжни да дадат копие от ключовете си на Нийдълман, в случай че получим удар, докато сме вътре, или ако се наложи да влезе някой от служителите по поддръжката.
	— Кой е Нийдълман? — попита Демарко.
	— Директорът на тази менажерия. Но в действителност е просто лакей на голяма корпорация, която притежава такива домове за възрастни хора в цялата страна.
	— Къде държи ключовете Нийдълман? — попита Демарко.
	— Нямам представа, ще трябва да попиташ него самия. Сигурно някъде в сградата, където живеех преди. Някаква кутия, в която се държат ключовете от всички жилища.
	— Добре, ще попитам Нийдълман.
	— Има и още нещо — каза Лия. — Около месец преди Естер да получи удар, й откраднаха чантата в мол „Манхатън“. Веднъж в седмицата ни карат с автобус дотам, за да се заредим с памперси за възрастни.
	Демарко се разсмя.
	— Както и да е, някой открадна чантата на Естер, докато тя беше в тоалетната, и ключовете й бяха в чантата, но само след половин час от охраната й намериха чантата и единственото, което липсваше, бяха парите в брой. Тогава реших, че крадецът сигурно е някой наркоман, но след онова, което се случи с Естер, започнах да си мисля: ами ако крадецът е направил отпечатък от нейния ключ с пластилин, както правят по филмите, и след това си е извадил копие?
	Демарко си помисли, че ако чантата на Естер е била открадната от тоалетната, най-вероятно крадецът е жена. Той извади снимката на Ела Филдс и я показа на Лия.
	— Виждала ли си тази жена?
	Лия внимателно разгледа снимката.
	— Хубаво момиче — каза на себе си тя. — Но не, не си спомням да съм я виждала. Мислиш ли, че тя е направила това с Естер?
	— Може би, но дори не мога да докажа, че е била в Ню Йорк, когато Естер е получила удар. Затова си мислех да покажа нейната снимка на хората, които живеят тук, и да попитам дали някой я е виждал.
	— Имаш ли копие от тази снимка? — попита го Лия.
	— Да.
	— Дай ми го, за да го покажа на другите — предложи Лия. — Половината от тях не помнят какво са яли на закуска, но аз знам с кои има смисъл да говоря. А ти можеш да разпиташ служителите. Те не ме вземат на сериозно, но ще обърнат повече внимание на представител на закона.
	— Ще я покажеш ли и на Естер?
	— Да, но няма да има полза. Тя може да движи лявата си ръка по малко, но не може да върви и, общо взето, не може да говори — само издава някакви странни пискливи звуци и бърка думите. По цял ден седи в леглото и гледа телевизора над него, но само защото той постоянно е включен. Не знам дали наистина иска да гледа и дали изобщо разбира какво вижда. Плаче ми се, когато я гледам така. Още е там вътре — не през цялото време, но поне понякога. Кое чудовище й причини това?
	Демарко нямаше отговор на този въпрос.


	Демарко разговаря с Нийдълман, но той се оказа безгръбначно човече, което не спираше да кърши ръце и се притесняваше най-вече да не осъдят компанията, че някой е влязъл с взлом в апартамента на Естер. Беше заклет поддръжник на версията, че Естер сама е объркала лекарствата си. С неохота се съгласи Демарко да покаже снимката на Ела Филдс на подчинените му — санитари, чистачи, готвачи, охранители и техници от поддръжката. Демарко посвети два часа на тази задача, но никой не си спомняше да е виждал Ела Филдс.


	Когато мъжът с бастуна показа снимката на Къртис, той се взря внимателно в нея. Контролираше се с всички сили, за да няма никаква реакция, все едно играеше покер и беше получил особено силна ръка. Но през това време си мислеше: „Мамка му, наистина е тя!“. Когато му беше платила да наглежда Естер Бърман, косата й беше тъмнокафява, но русата жена на снимката определено беше тя. Все още не смяташе, че тя има нещо общо с удара, който беше получила Естер. Как беше възможно да го е причинила? Единственото, което беше направил по нейно желание, беше да й се обажда всеки ден и да й докладва, че Естер е слязла на обяд. Но не беше забравил какво му беше казала при последната им среща, когато му беше дала бонуса от хиляда долара. Беше му казала, че _ако_ е извършила престъпление, това го прави съучастник. Той не знаеше в какво престъпление е съучастник и не искаше да пита следователя какво е направила жената, така че само каза:
	— Не, не съм я виждал. А щях да запомня жена, която изглежда по този начин.
	След като мъжът си тръгна, Къртис си помисли да й се обади — все още пазеше телефонния й номер, — но после се отказа. Не знаеше какво точно се случва, но знаеше друго: в никакъв случай не искаше да се замесва още повече в тая каша.


>>	31

	Ела посвети три дни на следене на Рейчъл Куин, жената от сайта за запознанства. Надяваше се да извади късмет и да открие нещо, което да използва, за да я изнудва, да я подкупи или да й окаже натиск по някакъв друг начин.
	Но Рейчъл Куин сякаш не правеше нищо друго, освен да ходи на работа. Отиваше в своя офис, недалече от Уолстрийт, в шест сутринта и никога не се прибираше преди седем или осем вечерта. На обед ходеше в един фитнес наблизо и се подлагаше на изтощителна тренировка, а след това изяждаше една салата и се връщаше. Беше твърдо решена да не си развали фигурата. Вечер, когато се прибираше у дома, излизаше да разходи кучето си, хиперактивен дребен териер на кафяви и бели петна.
	Ела никога не беше разбирала причината хората да имат домашни любимци: цялата хамалогия с храненето, посещенията при ветеринаря и организацията някой друг да ги гледа, когато човек реши да замине някъде. А освен това трябва да се разправяш и с онези найлонови пликчета за изпражненията им: да ходиш след някакво псе, да стоиш и да гледаш в другата посока, докато кучето се изсере — за да не го накараш да се почувства _неудобно_, — и накрая, най-отвратителното от всичко, да прибереш акото му в пликче. Гадост! Така или иначе, всяка вечер след работа Куин водеше териера на разходка и ако времето беше хубаво, изминаваше километър и половина до една сладкарница; поръчваше си фунийка с една топка сладолед — малкото й забранено удоволствие — и накрая се прибираше с кученцето, като по пътя разглеждаше витрините на магазините.
	Ела се беше надявала да открие, че Куин изпитва желание и за нещо по-вълнуващо от пралини със сметана; щеше да бъде по-добре, ако от време на време си позволяваше по малко кокаин, за да се позабавлява, беше скрита лесбийка или се срещаше с някой съмнителен тип, арестуван за незаконна търговия с поверителна финансова информация. Но жената беше отегчително, вбесяващо чиста. Ела подозираше, че ще има само един възможен начин да се справи с нея, а не й се искаше да тръгва в тази посока.
	Поигра си с идеята да влезе с взлом в апартамента й, където може би щеше да открие нещо по-сочно, например някой дневник, в който Куин си признаваше за извратения си сексуален живот — не че това изглеждаше особено вероятно, — или някакво доказателство, че е извършила финансово престъпление, което също изглеждаше невероятно. В крайна сметка Ела реши да не поема този риск. На входа имаше портиер, във фоайето — охранителна камера. Човек с подобни доходи със сигурност имаше няколко качествени ключалки на входната си врата. А след това, естествено, щеше да й се наложи да се разправя и с тъпото й куче.
	Накрая Ела реши да се върне към Рейчъл Куин, след като се справи с основния проблем за осигуряването на оправдателна присъда за Тоби Розентал: да открие човека, който „наистина“ беше убил Доминик Динунцио. Нямаше никакво време за губене. Началото на делото беше само след шест седмици.


	Ела заяви на Дейвид Слейд, че се нуждае от информация за всички клиенти на Доминик Динунцио поне пет години назад, така че Слейд накара съдията да издаде заповед, за да се сдобие с нея. От самото начало беше казал на съдията и на прокурора, че защитата му ще бъде да докаже, че някой друг, а не Тоби е застрелял Динунцио. Въпросният човек като нищо можеше да е някой, свързан със счетоводния бизнес на жертвата. Може би Динунцио беше възнамерявал да докладва на данъчните служби, че някой от клиентите му укрива данъци, и клиентът беше решил да го убие, за да му затвори устата. Освен това Слейд застъпваше тезата, че полицията беше достигнала до прибързани заключения, като се беше отказала дори да вземе предвид _възможността_ в бара да е влязъл някой друг, който прилича на Тоби, след като Тоби беше излязъл, и да е застрелял Динунцио.
	— „Прибързани заключения“, дръжки — ухили се Джъстин Портър. — Петима души са го видели да застрелва жертвата.
	— Това не отговаря на истината — възрази Слейд. — Петима души са видели някого да застрелва господин Динунцио и неправилно са разпознали моя клиент. Както вече казах на заседанието, на което беше повдигнато обвинението, господин съдия, мога да представя многобройни примери за дела, в които невинни хора са били арестувани заради неадекватни свидетелски показания.
	В крайна сметка съдия Мартинес уважи молбата на Слейд да издаде заповед, за да му осигури исканата информация. Смяташе аргумента на Слейд за повърхностен, но не искаше да му оставя никакви основания за обжалване на базата на това, че не му е осигурил възможността да развие логично обоснована, макар и слабо вероятна защита.
	Ела изпрати куриер, за да прибере документите. Те съдържаха не само имената на клиентите, но и техните адреси, телефонни номера, рождени дати и номерата на социалните им осигуровки, взети от данъчните декларации, които Динунцио беше подготвял.
	Ела си облече удобни домашни дрехи и се зае с тромавия процес по пресяване на списъка. Трябваше да открие подходящ кандидат. Първата й работа беше да отхвърли всички, които не бяха на възраст между двайсет и две и трийсет и две години — и резултатът изобщо не беше обнадеждаващ. Почти всички от общо 250 клиенти на Динунцио бяха на над четирийсет години, а повечето бяха на шейсет или седемдесет и няколко. В крайна сметка й останаха само седем мъже, които бяха приблизително на възрастта на Тоби Розентал.
	Следващата стъпка на Ела беше да се сдобие със снимки на седемте мъже. Откри четирима от тях в различни социални мрежи, но нито един нямаше и най-слаба прилика с Тоби Розентал. За тримата, които не успя да намери в интернет, тя се свърза с един действащ полицай от Лас Вегас, с когото бяха работили двамата с Бил. Срещу хиляда и петстотин долара се сдоби със снимките от шофьорските им книжки, които полицаят беше взел от отдела за контрол на автомобилния транспорт. За радост на Ела, единият от мъжете _донякъде_ приличаше на Тоби — беше с тъмна коса и хубаво лице с правилни черти, — но после Ела прочете в шофьорската му книжка, че е висок сто и деветдесет сантиметра и тежи осемдесет и шест килограма. Тоби беше висок сто и седемдесет сантиметра и тежеше шейсет килограма.
	Тоби беше такъв дребосък, че това _наистина_ щеше да представлява проблем.
	Ела предполагаше, че много от клиентите на Динунцио най-вероятно имат деца и внуци и беше възможно някой от тези хора да прилича на Тоби. Но задачата да проучи наследниците от мъжки пол на общо 250 души щеше да бъде ужасяващо трудна, а дори да откриеше човек с подобна външност, щеше да й се наложи да изфабрикува основателна причина синът или внукът на някой от клиентите на Динунцио да реши да го убие.
	Осъзнаваше, че е тръгнала в погрешна посока и трябва да направи нещо различно. Затова реши да си даде почивка и си записа час в един спа център на около пет километра от мястото, където живееше. Избра го по препоръките в интернет и по местоположението му; искаше да отиде пеша дотам, като се надяваше физическото усилие също да й помогне да си проветри главата.
	Когато пристигна в спа центъра, тя се записа за пълната програма: един час в парната баня, за да се изчисти от всички токсини, дълбок масаж на цялото тяло, епилация, козметични процедури на лицето, маникюр и педикюр. Когато излезе оттам, направо сияеше. Още й беше трудно да повярва, че Ела Сю Филдман от Калхун Фолс, Южна Каролина, няма никакъв проблем да похарчи седемстотин долара в луксозен спа център в Манхатън.
	Докато се прибираше пеша към апартамента си, в главата й се появи един възможен подход към задачата да открие „истински“ убиец на Динунцио, който нямаше нищо общо с неговите клиенти. Реши, че ако подходи по този начин, ще има много по-голям шанс да открие идеалния кандидат. След това, разбира се, трябваше да намери някакъв начин да го свърже с Динунцио и това нямаше да бъде лесно. Но всяко нещо по реда си.


	Ела се зае да рови в прекрасния интернет. Ограничи търсенето до статии от последната година, като разглеждаше новините, свързани с организираната престъпност в Ню Йорк. И по-специално, репортажите за наказателни дела и арести, придружени със снимки. В три часа сутринта, когато вече се чувстваше така, все едно някой беше напълнил очите й с мокър пясък, тя най-сетне откри онова, което й трябваше.
	Снимката, която придружаваше една статия в „Дейли Нюз“, показваше петима мъже, които слизаха по стъпалата пред главния вход на сградата на окръжния съд в Ню Йорк. Зад тях се виждаше великолепната постройка с високите мраморни колони и надписа, изсечен над входа: _Правосъдието е основа на доброто управление._ И още как, помисли си Ела.
	В центъра на снимката се виждаше огромен мъж на шейсет и няколко години, е щръкнала посивяла коса и големи уши. Мъжът тежеше поне сто и петдесет килограма и яростно се беше намръщил срещу фотографа. Името му беше Винсънт Каниля, по прякор „Вини“, и беше незначителен мафиот.
	Журналистите се бяха позабавлявали както трябва на гърба на Вини, защото го бяха арестували за притежание на откраднати хапчета виагра на стойност двайсет хиляди долара. Някои от заглавията на репортажите по този случай гласяха: „Полицията в Ню Йорк задържа закоравял престъпник“; „Твърди мерки срещу престъпността“; „Каниля няма да се измъкне с по-мека присъда“.
	Заедно е Вини имаше още четирима мъже, които явно работеха за него, и единият от тях сочеше с пръст срещу фотографа и крещеше нещо. Ела можеше да си представи какво: „Ако не спреш да снимаш шефа, ще ти счупя коленцата“. Трима от мъжете бяха едри, макар и не колкото него самия. Но четвъртият беше толкова дребен, че главата му едва стигаше до мишницата на Вини.
	И беше идеален кандидат. Под снимката пишеше, че се казва Данте Бело. Прекрасно име. Ела се запита дали майка му не си беше представяла, че синът й ще стане оперен певец, когато порасне, вместо да се захване с организирана престъпност. Ела накара полицая от Лас Вегас, с когото работеше, да извади копие от шофьорската книжка на Бело, както и криминалното му досие. Според шофьорското му свидетелство Данте Бело беше висок сто шейсет и осем сантиметра и тежеше 62 килограма; Тоби Розентал беше висок сто и седемдесет и тежеше 60. Тоби беше на двайсет и шест години; Данте беше на двайсет и девет. И двамата бяха с тъмна коса и правилни черти на лицето. Очите на Тоби бяха кафяви; на Данте бяха сини, но това нямаше значение. Когато сложи снимките на Тоби и Данте една до друга, двамата не си приличаха като близнаци: устните на Данте бяха по-тънки, очите му бяха по-близо разположени от очите на Тоби и Тоби приличаше на разглезено ангелче, а Данте изглеждаше _опасен_. Но важното беше това, че в един слабо осветен бар Данте и Тоби щяха много, много да си приличат.
	Според полицейското му досие Данте Бело беше осъждан само два пъти. Едната му присъда беше за побой — беше пребил до безсъзнание някакъв мъж в един бар, беше осъден на осемнайсет месеца и беше излежал десет от тях. Втората му присъда беше за това, че заедно с още няколко души беше разбил магазин за електроника в Йонкърс и след това се беше опитал да продаде огромен плазмен телевизор на полицай под прикритие за триста долара. Този път Данте беше излежал пълната присъда от осемнайсет месеца.
	Но двете присъди не изчерпваха цялата истина. Макар че беше осъждан за побой само веднъж, той беше арестуван общо четири пъти за същото престъпление и във всички случаи имаше ясно разпознаваем модел на поведение: Данте се напиваше, след това се обиждаше от нещо, което някой му беше казал наистина или той само си го беше въобразил, и накрая побесняваше. Може би избухваше толкова лесно, защото беше дребен и имаше нужда да доказва колко е корав. Ела си спомни за героя на Джо Пеши от филма „Добри момчета“: дребен психопат със склонност към насилие, който не се страхуваше от никого. Второто забележително нещо в досието на Данте беше фактът, че макар и да беше арестуван за побой четири пъти, никога повече не беше осъждан. Ела ясно си представяше как Данте, придружаван от няколко от по-едрите момчета на Вини Каниля, беше правил необходимото, за да обезкуражи жертвата и свидетелите на престъплението да се явят пред съда.
	Така или иначе, Ела беше открила своя човек — откровен мафиот със склонност към насилие, перфектен кандидат за ролята на човека, когото искаше да натопи за убийството на Доминик Динунцио. Сега й оставаше да намери някакъв начин да свърже Данте Бело с Динунцио. С други думи, трябваше да осигури мотив на Данте да е убил Динунцио, защото най-хубавото в защитата на Тоби Розентал беше липсата на такъв.


>>	32

	След като не извади късмет да открие човек, който да си признае, че е виждал Ела Филдс, Демарко се отправи към кафенето на „Старбъкс“, дистанционния офис на Сара, като се надяваше тя да е постигнала нещо повече от него. Когато влезе, тя си говореше с един симпатичен млад мъж с дълга коса и одухотворен поглед. Демарко неволно се запита дали всъщност _той_ не беше причината, поради която Сара предпочиташе да работи от кафенето.
	Демарко седна срещу нея и Сара въздъхна:
	— Тази жена е направила всичко по силите си, за да не влезе в системата. Проверих в банките — взех номера на социалната й осигуровка, когато получихме данните от международния й паспорт, — но тя има по-нисък кредитен рейтинг и от мен, при това не заради студентски заеми. Проблемът в нейния случай е, че никога не е вземала кредит, така че просто я _няма_ в банките. Никога не е получавала ипотека и не е вземала заем за покупка на автомобил. Няма данни за трансакции по кредитните й карти, защото според мен тя просто не използва кредитни карти, а това е почти невъзможно постижение.
	— Аха. Нещо друго? — каза Демарко.
	— Използвах услугите на четири различни сайта като онзи, с помощта на който разбрах за брака й с Кантуел. Нито един от тях не откри нейна адресна регистрация.
	— Това е по-лесно обяснимо — отговори Демарко. — Във Финикс, където са живели в голяма къща, наемателят е бил Кантуел и всичко е било на негово име. Сякаш се е опитвал да я предпази, като не я вписва като наемател на жилището си.
	— Има и още едно странно нещо — каза Сара. — Отидох до кабинета на Джъстин, обадих се на данъчните от нейния телефон и се представих с нейното име.
	— Ах, ти, палавница такава.
	Сара се усмихна.
	— Казах на човека от другата страна да се обади на номера на прокурора от указателя, за да се увери, че наистина говори с нея. Когато ми върна обаждането, го попитах дали Ела Филдс някога е подавала данъчна декларация. Той ми каза, че не е. Тогава го попитах дали Бил Кантуел някога е подавал данъчна декларация и той ми каза, че да. Попитах го дали мога да получа копия от данъчните декларации на Кантуел, той ми каза, че не, не и без съдебна заповед. „Но той е мъртъв!“, казах му аз. „Не и без съдебна заповед“, повтори той. Затова го помолих да ми каже едно-единствено нищо и никакво нещо: дали Кантуел е подавал данъчна декларация самостоятелно или заедно със съпругата си. И той ми каза, че Кантуел е подавал самостоятелна данъчна декларация, без да вписва друго лице.
	— Аха — каза отново Демарко. — Значи не е искал тя да бъде записана в данъчните му декларации, така че да не я повлече със себе си, когато го хванат за укриване на данъци.
	— Може би — каза Сара. — Или може би тя не му е давала да я включва в данъчните си декларации. След като са се оженили, така и не си е сменила фамилията.
	— Добре, Сара, как да открием тази жена? Времето ни изтича. До началото на делото остават само няколко седмици.
	— Мислиш ли, че тя все още е в Ню Йорк?
	— Да — каза Демарко.
	Нямаше никакво доказателство, с което да подкрепи това заключение, освен инстинктите си, но той им вярваше.
	— Добре, знаем, че Кантуел винаги е наемал някакво луксозно жилище — започна Сара. — Както онзи апартамент на последния етаж в Сиатъл и къщата във Финикс, за която е плащал дванайсет хиляди долара на месец. Предполагам, че мога да почна да звъня във фирмите, които дават под наем луксозни жилища, и да ги питам дали нямат клиентка на име Ела Филдс.
	Демарко простена, наведе глава и три пъти блъсна челото си в масата. Сара хвърли един поглед на младия мъж, с когото си беше говорила по-рано, и завъртя очи към тавана, все едно искаше да му каже: „Какво да ти кажа? Откачалка“.
	През следващите четири дни Демарко и Сара се обаждаха на различни фирми, които даваха под наем луксозни къщи и апартаменти в Ню Йорк. Той си даваше сметка, че по никакъв начин няма как да не пропуснат нещо. Когато даваха имот под наем, собствениците често се рекламираха сами: отиваха в някое кафене и залепяха обява от онези, от които човек можеше да си откъсне листчето с телефонния номер, или пускаха лична обява в някой тъп форум. От другата страна му затваряха телефона или го оставяха на изчакване и никой не вдигаше; или обещаваха някой да му върне обаждането, но никой не му се обаждаше. Отговаряха му, че информацията за клиентите им е поверителна, и с влошаването на настроението си той започна им крещи и да ги заплашва със съдебни заповеди, с които да им попречи да работят както трябва в продължение на цели седмици, ако не му окажат съдействие. „Прави каквото искаш, задник такъв“, отговаряха някои гадняри. Въпреки всичко повечето хора все пак му оказваха съдействие, но неизменно му отговаряха едно и също: „Нямаме клиент на име Ела Филдс“.
	Когато усети, че не издържа повече, той даде на Сара едно от онези ясни и прецизни нареждания, е които истински добрите мениджъри се обръщат към своите подчинени.
	— Просто направи нещо — каза той. — Не знам какво, но намери тази проклета жена.
	— А ти какво ще правиш? — попита го Сара.
	— Ще отида да говоря лично е някои хора, за да мога да ги ударя в лицето, ако не ми отговорят както трябва.
	В действителност той нямаше никаква идея какво да направи.


>>	33

	Ела установи, че Данте Бело живее в Ийст Вилидж в тухлен блок, построен през четирийсетте години на миналия век, заедно с майка си Лена. В продължение на следващите четири дни тя го следеше, както беше направила с Рейчъл Куин, като се надяваше по този начин да се вдъхнови за нещо.
	Той излизаше от апартамента си всеки ден около обед да разходи _своето_ куче — средно голям черен лабрадор. Точно както и в случая с Куин, Ела не можеше да си представи защо един нюйоркчанин, който живее в апартамент, иска да има куче. После Данте се връщаше, преобличаше се и изминаваше пеша шестте преки до един западнал бар на име „Франке Лаундж“. Докато следеше Данте, Ела видя в същия бар да влизат двама от мъжете, които познаваше от снимката пред сградата на окръжния съд, както и самият Вини Каниля. Явно „Франке Лаундж“ беше щабът на жалката престъпна организация на Вини К.
	В три от общо четирите дни, през които го следеше, Данте остана във „Франке Лаундж“ до шест вечерта, а след това се прибра в апартамента, за да вечеря заедно с майка си, поне така предполагаше Ела. Нямаше никаква представа какво прави в този бар по цял следобед. В единия от дните заедно е Вини и още един мъж той отиде до някаква заложна къща в Куинс. Ела подозираше, че собственикът на заложната къща помага на Вини да пласира откраднатите стоки, които му носеха неговите момчета.
	След като Данте вечеряше с майка си, той излизаше с приятели. Едната вечер отидоха в бар с голям телевизор, където гледаха мач на „Метс“ и играха билярд; другата бяха в някакъв клуб в Бруклин, където играха покер; в две от четирите вечери ходиха в различни барове, където се събираха неомъжени жени с тупирани прически, тесни поли и прекалено тежък грим. Едната вечер Данте си тръгна с някаква блондинка, която беше с пет сантиметра по-висока от него.
	Ела не видя нито веднъж Данте или някой друг от хората на Вини да прави нещо, което изглежда незаконно, и не можеше да не се запита откъде изкарват пари. Може би се скатаваха заради удара, който бяха понесли с откраднатата виагра. Но какъвто и да беше случаят, гангстерският живот на Данте изглеждаше невероятно скучен.


	Ела беше стигнала до задънена улица. Не можеше да открие нищо, с което да свърже Данте Бело с Доминик Динунцио. Имаше само две общи неща между тях: и двамата бяха макаронаджии и обичаха кучета. Да, точно така — Доминик също беше имал куче (беше го научила от некролога му), но в неговия случай в това поне имаше някаква логика, защото живееше в собствена къща и имаше три деца.
	Но каква полза можеше да има от факта, че и двамата имаха кучета?
	Имаше един възможен сценарий: Доминик и Данте разхождат любимците си в някой от онези паркове, където собствениците имат право да свалят каишките на кучетата и да ги пускат да тичат насам-натам и да се съвкупяват. Данте, какъвто си е неуравновесен и склонен към насилие, вдига скандал на някакъв друг собственик, нахвърля се да го бие и Доминик става свидетел, а после Данте решава да убие Доминик, за да го ликвидира като свидетел.
	Не, това беше глупаво. Макар че изобщо не й беше трудно да си представи как Данте пребива някого почти до смърт за нещо подобно, щеше да бъде почти невъзможно да докаже, че двамата с Динунцио са били в един и същ парк по едно и също време, и да изгради достоверно обяснение за това събитие.
	Предполагаше, че ще може да изфабрикува финансови документи, които да показват, че Доминик пере пари за Вини Каниля и третокласната му престъпна организация. Щеше да се наложи да проникне с взлом в офиса на Доминик и да използва услугите на хакер, за да вкара в служебния му компютър доказателства за престъпното му съдружие с Вини, а след това да създаде някакъв сценарий, според който двамата престъпници се скарват помежду си и Вини изпраща Данте да очисти Доминик, за да не се разприказва. Но този план беше прекалено сложен; имаше прекалено много неизвестни. Щеше да й се наложи да докаже, че един уважаван гражданин без криминално досие през цялото време е водел двойствен живот, в който е работел за някакъв дребен дон от мафията.
	По дяволите!
	И тогава на Ела й хрумна една нова мисъл, която поне според нея самата беше блестяща: кой е казал, че между Данте Бело и Доминик Динунцио _изобщо_ трябва да има някаква връзка?


	Ела отново си облече удобни домашни дрехи, направи си кана кафе и за пореден път пое на лов за съкровища в интернет. Този път се зае да търси статии, в които се споменаваха Вини Каниля или Данте Бело, и попадна на истинска златна мина.
	Месец преди Доминик Динунцио да бъде убит, Вини Каниля и неговите момчета се бяха замесили в някакво сбиване в Атлантик Сити и случаят беше стигнал до вестниците заради хаоса, който бяха предизвикали. Вини отишъл да играе зарове в казино „Боргата“ и в същото време там влязъл друг гангстер на име Кармайн Фратело, придружаван от приятелката си и няколко от своите хора.
	Според пресата между Кармайн Фратело и Вини Каниля отдавна назрявал конфликт и преди да се усетят какво става, Вини и Кармайн започнали да се обиждат и да демонстрират колко са страшни, антуражите им се намесили, някой ударил някого и започнал масов бой. Няколко невинни свидетели се озовали на пода, имало преобърнати столове, разлети питиета, пръснати чипове и всички охранители от казиното се притекли на помощ, за да разтърват общо шест или седем яки италианци.
	Естествено, след като ги разделили, и двамата — Фратело и Каниля — отправили една и съща заплаха: „Ще те очистя, мамка ти“.
	А причината Ела да научи всичко това беше, че както често се случва тези дни, някои от свидетелите бяха записали боя с мобилните си телефони. Един мъж беше качил видео в Ютюб, на което се виждаше как от носа на Вини Каниля блика кръв. Но не това привлече вниманието на Ела.
	Вниманието й беше привлечено от Кармайн Фратело. Той беше едър мъж с наднормено тегло и къса тъмна коса. Доминик Динунцио беше едър мъж с наднормено тегло и къса тъмна коса. По всичко останало Кармайн не приличаше особено много на Доминик. В сравнение с тях двамата Тоби Розентал и Данте Бело си приличаха достатъчно, за да ги сметнат за първи братовчеди, докато лицето на Кармайн беше по-закръглено от това на Доминик, носът му беше по-дълъг, брадичката му беше по-заоблена, а косата му беше по-оредяла от тази на Доминик.
	Но всичко това нямаше значение. На Ела й стигаше двамата да си приличат _достатъчно_.


	Ела имаше нужда от още едно жизненоважно късче информация, за да натопи Данте Бело за убийството на Доминик Динунцио. Трябваше да разбере къде е бил Данте вечерта, в която беше убит Доминик Динунцио. Ако Данте имаше солидно алиби, на Ела щеше да й се наложи да започне отначало. Но ако се съдеше по онова, което беше научила за него през четирите дни, в които го беше следила, Данте най-вероятно беше вечерял с майка си или беше висял във „Франке Лаундж“, когато бяха застреляли Доминик. И ако наистина беше така, това не беше никакво алиби. Ако някое от мутренските приятелчета на Данте се закълнеше, че Данте е бил с него, нито един съдебен заседател нямаше да му повярва.
	Същото важеше и за майката на Данте. Коя майка не би излъгала, за да защити родния си син?
	От друга страна, ако в онази съдбоносна вечер Данте е бил в ареста или ако съществуваше снимка, на която се виждаше как той преминава покрай будка за събиране на магистрална такса, или ако имаше плащане с кредитна карта в Джърси по същото време… е, тогава Ела отново щеше да бъде прецакана. А ако искаше да разбере къде е бил, тя не можеше да се сети за по-добър начин от това просто да го попита.
	Ела не искаше Данте да я вижда на живо, затова се обади в апартамента му в единайсет часа сутринта, като предположи, че току-що е станал от леглото и се приготвя да излезе с кучето си. Вдигна майка му и Ела поиска да говори с нейния син.
	— Спи — отговори Лена.
	— Събудете го — каза Ела. — Обажда се инспектор Маргрет Рос от Сто и пети полицейски участък.
	Там наистина имаше инспектор Маргрет Рос, която работеше в отдел „Грабежи и убийства“.
	— Инспектор? — повтори Лена Бело.
	— Точно така — потвърди Ела — и се обаждам във връзка с разследването на сериозно престъпление, така че наистина трябва да говоря с него.
	— Моят син не е направил нищо лошо.
	Ела не си направи труда да спори, само настоя:
	— Трябва да говоря с него, госпожо. Незабавно.
	Изминаха пет дълги минути, преди Данте да вдигне слушалката.
	— Кой се обажда, да му го начукам?
	Какъв чаровник само.
	— Както вече казах на майка ви, господин Бело, обажда се инспектор Маргрет Рос от Сто и пети участък.
	— Да, и какво?
	— На петнайсети март тази година мъж с вашето описание е убил продавач на име Джеймс Ким в един магазин за алкохол в Куинс.
	— Какво? — каза Данте.
	— Миналата седмица ни се обади свидетел, който ни даде видеозапис от мобилния си телефон. На записа се вижда как мъжът излиза от магазина за алкохол и програмата за разпознаване на лица ни насочи към вас.
	— Глупости — каза Данте.
	— Не, господин Бело, съвсем не са глупости. Но мога да ви кажа, защото и без това ще излезе наяве в съда, че лицето на мъжа не се вижда съвсем ясно на видеозаписа, така че програмата ни посочи и петима други възможни извършители, които приличат на вас. Но сред тях само вие и още един заподозрян имате криминално досие и точно това е причината да насоча разследването към вас.
	— Ей, аз не съм направил нищо в никакъв проклет магазин за алкохол. Нали ви казвам, че това са глупости.
	— Успокойте се, господин Бело.
	— Ти се успокой, да ти го начукам. Ти ми се обади да ми кажеш, че съм убил някого, и…
	— Единствената причина да ви се обадя, господин Бело, е да ви дам възможност да ми отговорите къде сте били приблизително в седем и половина вечерта на петнайсети март. Ако имате достоверно алиби, мога да ви извадя от списъка на заподозрените.
	— Март?! Това беше преди четири шибани месеца. Откъде да знам къде съм бил, по дяволите? Ти ми кажи къде си била преди четири месеца!
	— Аз нямам нужда от алиби, господин Бело, но ако не искате да бъдете арестуван за убийството на господин Ким, вие имате нужда от такова. Има два варианта: да изпратя няколко полицаи, за да ви приберат и да ви доведат в участъка, или да ми сътрудничите.
	— Как мога да ти сътруднича, дявол да го вземе? Не знам къде съм бил, да му го начукам!
	— Господин Бело, ще ви дам два дни, за да проверите. Ако имате календар на телефона си, погледнете в него. Проверете извлеченията от кредитните си карти и вижте дали не сте направили покупка по същото време, когато е бил застрелян господин Ким. Обадете се в банката, ако се налага. Вижте дали не сте имали среща с някого — уговорка, която може да бъде потвърдена от друго лице. Ако можете да ми покажете някакъв документ, който доказва факта, че не сте били в Куинс същата вечер, когато е бил убит господин Ким, това ще бъде достатъчно за мен. Ако не… ами тогава просто ще се наложи да продължа с разследването в същата посока, което вероятно означава, че ще ви арестувам.
	— Шегуваш ли се?!
	— Ще ви се обадя вдругиден по същото време, господин Бело, и ако не сте си у дома, когато се обадя, ще издам нареждане да бъдете арестуван. Приятен ден.
	Два дни по-късно, точно както беше обещала, Ела отново се обади на Данте Бело.
	— Е? — каза тя. — Къде бяхте вечерта на петнайсети март?
	— На мач на „Никс“. Отидох с няколко приятели.
	— Наистина ли? — каза Ела.
	От тона й ставаше ясно, че намира това алиби за твърде нагласено.
	— Точно така. Направих така, както ми каза, и си проверих… календара и там пишеше „баскетболен мач“. Трябваше да се сетя по-рано, защото шибаните „Никс“ паднаха и аз изгубих петдесет долара.
	Беше очевидно какво е направил Бело. Тъй като не можеше да докаже къде е бил на петнайсети март, той беше проверил програмата на баскетболното първенство и беше видял, че същата вечер местният отбор „Никс“ беше играл като домакин в „Медисън Скуеър Гардън“. За да изглежда по-достоверно, беше проверил и резултата от мача и беше решил да украси историята с детайла за това, че е заложил петдесет долара и е загубил.
	— Пазите ли билета от мача, господин Бело?
	— Естествено, че не. Кой си пази билетите, по дяволите?
	— Как платихте билета? Онлайн? С кредитна карта?
	— Не, купихме си билети от някакъв тип пред залата и му платихме в брой. Решихме да отидем в последния момент и си взехме билети на черно, а не от касата. Какво сега, ще ме арестуваш ли за това?
	— Как се казват вашите приятели, с които сте били заедно на мача?
	— Джоуи Нети и братовчед му Джими.
	— Джими кой?
	— Нети, като Джоуи. Нали ти казах, че са братовчеди?
	— И къде живеят?
	— Тук. В Манхатън.
	Ела не отговори за известно време, така че мълчанието да изрази съмнението й.
	— Господин Бело, нали си давате сметка, че ако това не е истина и аз го разбера…
	— Ей! Не съм обирал никакъв магазин за алкохол. Не съм някакъв шибан наркоман. Не се занимавам с такива простотии. Никога не съм се занимавал. Ти ме попита къде съм бил и аз ти казах. Така че можеш да вземеш онази програма за разпознаване на лица и да си я натикаш отзад.
	Данте тресна слушалката и Ела се усмихна. Данте нямаше алиби. Нито един съдебен заседател нямаше да повярва на историята, подкрепена от двама гангстери като него самия, според която той беше ходил на баскетболен мач вечерта, в която беше убит Доминик Динунцио.


>>	34

	Демарко седеше в кабинета на Джъстин, която обядваше между две съдебни заседания. Днешното меню беше хотдог, който си беше купила от будката на ъгъла.
	— Не знам какво да правя — каза Демарко. — Не мога да открия Ела Филдс. Не мога да докажа, че тя има нещо общо с удара на Естер или с факта, че помощник-сервитьорът е избягал от града. Нито пък мога да докажа, че се е свързала с някой от другите свидетели.
	— Да не ми казваш, че се каниш да се откажеш?
	Демарко сви рамене.
	— Към този момент, както знаеш, разполагаш с трима солидни свидетели, които ще свидетелстват в съда срещу Розентал. Освен ако не променят показанията си, всъщност нямаш никакъв проблем.
	— Но аз няма как да разбера, че нямам проблем, докато не ги изправя на свидетелското място и изведнъж не се окаже, че те не могат да си спомнят какво са видели онази вечер. Наистина ли искаш да поемеш риска убиецът на братовчед ти да се измъкне безнаказано?
	Дявол да го вземе!, помисли си Демарко. Тази жена адски го дразнеше, като непрекъснато се опитваше да му прехвърли отговорността за евентуалния провал на делото. Той сви рамене.
	— Единственото, за което се сещам, е да се видя със свидетелите. Ще ги попитам дали някой е разговарял с тях за делото, но най-вече искам да видя как ще реагират.
	— Не знам — каза Джъстин с уста, пълна с хотдог. — Да се говори със свидетелите не е проста работа. Не бива да им казваш нищо, което след това да може да бъде представено като опит за манипулация, така че показанията им да потвърждават по-добре обвинението на прокурора.
	— Знам — отговори Демарко.
	— Добре тогава, говори с тях — каза му Джъстин, когато си преглътна хапката. — Но внимавай.


	Демарко реши да започне с Рейчъл Куин. Работното място на Куин беше на Уотър Стрийт, съвсем близо до Уолстрийт, където бяха офисите на повечето банки и финансови компании. Демарко се обади предварително да си уговори среща. Секретарката му обясни, че ще се наложи да изчака до четири часа следобед, защото графикът на госпожица Куин е запълнен дотогава.
	Рейчъл Куин се стори много привлекателна на Демарко и той не можеше да си обясни защо жена като нея ще се възползва от услугите на сайт за запознанства, за да си намери мъж. Искаше му се да не е с бастун и се надяваше тя да го попита за него, за да има възможност да й обясни, че го използва само временно, защото е получил „спортна контузия“.
	— Секретарката ми каза, че сте тук във връзка с делото „Розентал“ — каза Рейчъл.
	— Точно така — кимна Демарко. — Имам само няколко въпроса към вас, после ще ви оставя на мира.
	Вместо да му каже, че няма време за нищо повече, защото графикът й е запълнен, Рейчъл го попита:
	— Ще пиете ли кафе?
	— Естествено — отговори той.
	После тайно я огледа в гръб, докато тя отиде до една масичка в ъгъла. Отпи от кафето и веднага разбра, че това не беше обикновеното кафе от супермаркета, което пиеше вкъщи. Сигурно беше от някаква екзотична хавайска марка и струваше по осемдесет долара килограма. И ако се съдеше по големия ъглов кабинет на Рейчъл Куин и фантастичния изглед, тя очевидно беше в друга категория. Налагаше се да ограничи сексуалните си фантазии и да се съсредоточи върху работата.
	— Не мога да навлизам в подробности, госпожице Куин, но…
	— Рейчъл, моля те.
	— Разбира се. Както ти казах, Рейчъл, за съжаление, не мога да споделя подробности с теб, но прокурорът изпитва известни опасения, че някой може да се опита да манипулира свидетелите по делото „Розентал“, така че…
	— Как да ги манипулира?
	— Като се опита да ги подкупи или да ги притисне, за да променят показанията си.
	— Мислиш, че някой ще ме подкупи ли? — попита го Рейчъл.
	В топлите й кафяви очи проблесна негодувание.
	— Не, не казвам това. И не се засягай, моля те. Просто искам да те попитам дали някой се е обръщал към теб, за да обсъждате показанията ти.
	— Не. Никой не е говорил с мен за делото с изключение на прокурорката — как се казваше, Потър?
	— Портър. Джъстин Портър.
	— Точно така. И тя искаше само да преговорим показанията, които дадох на полицията, за да сме сигурни, че съм съгласна с начина, по който са ги записали полицаите.
	Демарко се поколеба и Рейчъл попита:
	— Има ли нещо друго?
	Искаше му се да й покаже снимката на Ела Филдс, но си даваше сметка, че това е рисковано. Ако Филдс беше успяла да установи контакт с нея и да я привлече на своя страна, Рейчъл щеше да го излъже, че не я познава, а после да предупреди Филдс, че Демарко я издирва. От друга страна, ако се съдеше по начина, по който беше реагирала на въпросите му — и ако Демарко вярваше на инстинктите си — Рейчъл беше искрена с него.
	— Да — каза Демарко. — Виждала ли си тази жена?
	Той подаде на Рейчъл снимката от международния паспорт на Ела Филдс.
	Рейчъл не просто я погледна, а я разгледа внимателно.
	— Не съм. Щях да запомня жена с толкова впечатляваща външност. Коя е тя?
	— Мога да ти кажа само, че трябва да я открия и да разговарям с нея.
	Демарко забеляза, че този отговор не я удовлетвори, но не искаше да навлиза в подробности по въпроса.
	— Има ли някой друг, който се е опитвал да обсъжда делото с теб? — попита Демарко. — Не говоря направо да те пита за показанията ти. Говоря за евентуален интерес към факта, че ще бъдеш свидетел по делото. Ако е имало такъв човек, със сигурност е подходил дискретно.
	— Не. Разговарях с много хора за това, че съм видяла как убиват човек; беше доста травмиращо преживяване. Но бяха все лични познати — роднини, приятели и колеги.
	— Добре — каза Демарко. — Но ако някой непознат все пак се опита да говори с теб за делото или ако видиш жената от снимката, която ти показах току-що, можеш ли веднага да ми се обадиш?
	— В опасност ли съм? — попита Рейчъл.
	— Не — отговори веднага Демарко. — Нямам никаква причина да смятам, че си в опасност.
	В интерес на истината, не беше съвсем честен с нея. Трябваше да й отговори, че не _вярва_ да има опасност за нея. Само в един от шестте случая, които беше разследвал, беше убит свидетел. Във всички останали изглеждаше така, все едно Кантуел беше направил всичко възможно да _не_ убива хора. Дори беше уредил една жена да се сдобие с нов черен дроб, за да не умре, по дяволите. Колкото до евтаназията на сестрата на Ранди Уайт, тя не беше убита заради това, че е била свидетел.
	От друга страна, Демарко всъщност не знаеше как точно е изчезнал помощник-сервитьорът от делото „Розентал“. Дали беше заминал доброволно от Ню Йорк, или му бяха платили да го направи — или беше заровен в някое поле с ягоди някъде в Ню Джърси? А оставаше и старата Естер Бърман с нейния удар. Ако ударът на Естер не беше случайност, това го правеше опит за убийство.
	И все пак, той не вярваше, че Рейчъл Куин наистина е в опасност, защото никой нямаше да е толкова луд, че да убие свидетел, и то след като двама вече бяха изчезнали. Това със сигурност щеше да предизвика полицейско разследване.
	Но Рейчъл Куин не беше глупачка.
	— Опитал ли се е някой да повлияе на останалите свидетели? — попита тя.
	За щастие, Демарко беше в състояние да отговори съвсем честно на този въпрос.
	— Не знам за нищо подобно.
	И това беше самата истина, защото в действителност не знаеше какво се беше случило с Естер или Едмундо Ортис.
	— А и ти си първият свидетел, с когото разговарям — добави той, което също беше вярно.
	Демарко реши, че е време да си върви, преди Рейчъл да му зададе още някой въпрос, на който не иска да отговори.
	— Благодаря за кафето. Беше много хубаво.
	Той остави на бюрото на Рейчъл една визитна картичка. На нея беше номерът на мобилния му телефон, както и _Джоузеф Демарко, специални разследвания за прокуратурата в Манхатън_. Беше накарал Сара да му разпечата петдесет такива визитки на дебела хартия на компютъра си.
	— Моля те да ми се обадиш, ако някой се опита да обсъжда делото с теб по необичаен начин.
	— Ще се обадя — отговори Рейчъл.
	Демарко отново я погледна.
	— Имаш ли нещо против да ти задам един личен въпрос?
	— Не знам — каза тя. — Какъв е въпросът?
	— В полицейския доклад прочетох, че вечерта на убийството на Доминик Динунцио си била на среща, уредена чрез сайт за запознанства.
	— Да — потвърди Рейчъл, но вече звучеше леко враждебно.
	— Ами аз също нямам връзка и си мислех да използвам някой от тези сайтове.
	Това изобщо не беше вярно, но искаше да каже на Рейчъл, че е свободен.
	— Не мога да ти препоръчам от личен опит — каза Рейчъл. — Но някои мои приятели останаха много доволни.
	— Трябва да ти кажа, че се изненадвам как толкова привлекателна жена като теб не е обградена от всякакви мъже, които искат да излязат на среща с нея.
	Вместо да оцени комплимента, Рейчъл изглеждаше раздразнена от думите му.
	— Аз работя много и просто не разполагам с възможности за контакт с необвързани мъже. Не ходя по барове и не излизам с колеги. Засега вариантът със сайтовете не ми е свършил работа, но може би за теб ще бъде по-различно. А сега трябва да тръгвам, имам ангажимент.
	Докато си тръгваше, Демарко си мислеше: „Аз съм идиот“. Представяше си, че когато мине делото „Розентал“, може би ще й се обади, но след като беше реагирала по този начин, все едно я беше обвинил, че е стара мома, за която никой не иска да се ожени… Уф.


	Демарко реши да вечеря, преди да отиде в бар „Макгилс“. Искаше да бъде там около седем и половина — по същото време, когато е бил убит Доминик. Хапна в един тайландски ресторант на около шест преки от „Макгилс“ и реши да продължи пеша, вместо да хване такси. Това се оказа грешка, защото кракът му вече пулсираше от болка, когато пристигна. Обикновено носеше в себе си по няколко таблетки мотрин, но точно тази вечер нямаше подръка болкоуспокоително. Започваше да си мисли, че проклетият доктор не беше разчел както трябва рентгеновата снимка и костта му всъщност не беше зараснала.
	Той се настани на бара и загледа как Джак Морис приготвя мартини. Демарко нямаше да има нищо против и той да изпие едно като лекарство срещу болката, но тъй като се предполагаше, че е тук по работа, реши да не го прави.
	Това беше първият път, в който посещаваше местопрестъплението. Заради осветлението барът не беше идеалното място, на което един свидетел да идентифицира заподозрян, но Демарко щеше да успее да разпознае всеки влязъл в този момент. Барманът със сигурност нямаше да има никакъв проблем, защото Тоби беше седял на половин метър от него, докато му беше наливал питие.
	Морис приключи с мартинито, пусна в чашата една лимонова кора и я постави пред едър мургав мъж с набола брада, който седеше в другия край на бара. Демарко забеляза, че мъжът донякъде прилича на Доминик, но от друга страна, много мъже приличаха на Доминик. Демарко веднага можеше да се сети за поне трима свои познати, които приличаха на Доминик.
	Морис застана пред него и го попита:
	— Какво ще обичате?
	— Нищо — отговори Демарко и му показа значката и документите си. — Работя за прокурора на Манхатън. Трябва да говоря с теб за делото „Розентал“.
	— Така ли? — каза Морис и очите му се разшириха.
	Демарко предположи, че Морис го беше сметнал за служител на реда, а повечето хора се стряскат, когато някой служител на реда им каже, че трябва да говори с тях. Затова Демарко не се изненада от първоначалната реакция на бармана, но веднага се усъмни в него.
	— Исках да те попитам дали някой е говорил с теб за показанията, които възнамеряваш да дадеш на делото „Розентал“. Имам предвид, някой друг освен полицаите и прокурора…
	Демарко щеше да добави още нещо, но Морис веднага реагира:
	— Не.
	Ето _това_ вече не беше както трябва. Морис трябваше да остане изненадан от този въпрос. Трябваше да каже нещо като: „Как така да е говорил с мен за показанията? Кой може да е говорил с мен? И защо да говори с мен?“. Трябваше да прояви любопитство, както беше направила Рейчъл Куин, но нямаше нищо подобно. Непосредствената му реакция беше да отрече — незабавно и кратко, — че някой изобщо е говорил с него.
	— Сигурен ли си, Джак? Не си говорил с никого за това дело, така ли?
	— Да — потвърди Морис. — Не съм казвал нищо на никого.
	Демарко го изгледа продължително, като не криеше съмнението си.
	— Ако някой се е опитал да те накара да промениш показанията си, Джак, а ти не ми казваш истината, това ще бъде доста сериозен проблем. Имам предвид, че ще загазиш. Ще загазиш сериозно, в смисъл че ще отидеш в затвора.
	Морис видимо се засегна — или се престори на засегнат.
	— Ей, защо да лъжа за такова нещо? Нали ти казвам, никой не е говорил с мен.
	Демарко имаше намерение да му покаже снимката на Ела Филдс, както беше направил с Рейчъл Куин, но сега се отказа. Инстинктът му беше подсказал, че може да се довери на Рейчъл; сега същият инстинкт му подсказваше, че Морис го лъже.
	— Добре — кимна Демарко, но не прикри скептицизма си. — Ако някой все пак говори с теб за това, трябва да ми се обадиш веднага.
	Демарко остави визитната си картичка и барманът, след като се поколеба за момент, я взе и я прибра в джоба си.
	— Да, естествено — каза той. — Ако няма нищо друго, трябва да видя дали онзи клиент не иска още едно питие.
	— Къде е госпожица Толивър? — попита Демарко. — Трябва да говоря и с нея.
	Морис завъртя глава, като се оглеждаше за Кейти.
	— Трябва да е някъде тук. Може би е отишла до кухнята, за да донесе ордьоври за някоя от масите. А, да — ето я.
	Демарко се обърна и видя една зашеметяваща млада жена с дълга тъмна коса и къса пола, която носеше няколко чинии. Занесе ги до една маса, на която седяха двама млади мъже. Те се опитаха да завържат разговор с нея и Кейти се усмихна и им отговори нещо, а те се засмяха. Тя знаеше, че бакшишите й зависят от отношението към клиентите, и беше в неин интерес да флиртува с тях.
	Когато се върна на бара, тя каза:
	— Джак, две бири хайнекен за онези тъпаци.
	Демарко се доближи.
	— Госпожице Толивър, казвам се Демарко и водя разследване от името на прокурора на Манхатън. Трябва да говоря с вас за делото „Розентал“.
	— Какво? — каза Кейти.
	Точно както и Морис, тя също изглеждаше шокирана, дори още по-шокирана от бармана. Освен това изглеждаше… ами първата дума, която му хрумна, беше „гузна“.
	— Може ли да седнем някъде да поговорим? — попита Демарко.
	— Ами, да, сигурно, но може ли да излезем навън? — отговори Кейти. — Искам да изпуша една цигара.
	— Разбира се — отговори Демарко, макар кракът толкова да го болеше, че предпочиташе да остане седнал.
	Той изчака Кейти да каже на Морис да занесе бирите, после се наложи да изчака още малко, докато тя търсеше цигари и запалка в дамската си чанта. Докато ровеше вътре, тя се мръщеше, все едно се опитваше да измисли нещо.
	Когато излязоха навън, тя запали ментово марлборо и издуха дима над главата на Демарко. На уличната светлина изглеждаше уморена и по-възрастна от двайсет и четирите си години. Демарко забеляза бръчките, които бяха започнали да се оформят от двете страни на устата й: бръчки от напрежение, от разочарование, от онези, с които се сдобива една жена, когато все не й върви. Представяше си как ще изглежда Кейти Толивър, когато навърши четирийсет години.
	— За какво става дума? — попита го тя.
	Демарко й повтори същото, което беше казал на Морис, за да види дали и тя ще реагира по същия начин:
	— Исках да те попитам дали някой е говорил с теб за показанията, които възнамеряваш да дадеш на делото „Розентал“. Имам предвид, някой друг освен прокурора и разследващите.
	— Не разбирам — отговори Кейти. — Какво имаш предвид?
	— Имам предвид точно това, което казах. Питал ли те е някой за показанията, които смяташ да дадеш на делото?
	Вместо да отговори на въпроса му, тя попита:
	— Защо някой да прави това?
	— Моля те, просто ми отговори. Говорил ли е някой с теб?
	Тя отново си дръпна от цигарата и извърна поглед, докато вдишваше дима. Точно това беше една от причините Демарко да не обича да разпитва пушачи. Докато пушеха, те можеха да отложат отговора, за да измислят някоя лъжа. Накрая Кейти заяви:
	— Не, никой не е говорил с мен, само двете стари ченгета и онази тросната прокурорка.
	— Сигурна ли си? — попита я той.
	— Да, сигурна съм. Какво означава дали съм сигурна?
	— Означава, че трябва да разбереш нещо. Ако ме лъжеш, може да си имаш сериозни неприятности. А ако излъжеш в съда… никога, при никакви обстоятелства не бива да си позволяваш да лъжесвидетелстваш.
	Кейти поклати глава.
	— Иска ми се да не бях тук, когато убиха онзи човек. Трябва да издържам детето си и не мога да си позволя да отсъствам от работа, за да свидетелствам на някакво дело. А сега и ти ме тормозиш.
	— Не те тормозя, Кейти. Просто искам да се уверя, че разбираш колко е важно да ми кажеш истината.
	— Аз вече ти _казах_ истината. Сега може ли да се връщам?
	Той отново си помисли да й покаже снимката от международния паспорт на Ела Филдс и отново се отказа.
	— Естествено.
	Докато чакаше такси, той се обади на Джъстин и когато тя не вдигна, остави съобщение на гласовата й поща:
	— Мисля, че някой се е свързал с двама от свидетелите срещу Розентал, за да им повлияе.


	Джъстин му се обади след двайсет минути. Първите й думи бяха:
	— Сигурен ли си?
	— Дали съм сигурен? — отговори Демарко. — Не. Съдя по един твърде бърз отговор и по едно твърде бавно дръпване от цигарата.
	— Какво? — не разбра Джъстин.
	— Няма значение. Виж, почти съм сигурен, ако се съди по начина, по който се държеше барманът. Някой е говорил с него за показанията му. Не съм толкова сигурен за сервитьорката, но инстинктите ми подсказват, че някой може да е говорил и с нея.
	— Гадост — изохка Джъстин. — Мислиш ли, че ще си променят показанията?
	— Нямам представа, но няма да се изненадам, ако го направят.
	И двамата замълчаха за момент, после Джъстин отсече:
	— Е, аз трябва да се уверя в това. Не искам неприятни изненади по време на самото дело. Ще ги разпитам отново. И искам да присъстваш.


>>	35

	Когато Джак Морис разбра, че от прокуратурата ще го разпитват отново, той се обади на Ела.
	— Какво да й кажа? — попита Морис.
	— Ще ти съобщя допълнително — отговори Ела.
	После изпрати на Дейвид Слейд следното съобщение: „Да се срещнем там, където се срещнахме първия път, в 8. Пиши ми, като дойдеш, и аз ще ти кажа в коя стая съм“.
	Отговорът на Слейд гласеше: „Крайно време беше, по дяволите“.
	Слейд не беше доволен, защото след първата им среща няколко пъти беше настоявал да се видят отново и тя всеки път му беше отказвала с довода, че няма нужда.


	Слейд почука на вратата на стаята на Ела в хотел „Мандарин Ориентал“ точно в осем вечерта. Беше облечен с тъмносин костюм и светлосиня риза, без вратовръзка. Ела трябваше да признае, че е хубав мъж. Преди тя да каже нещо, той избухна:
	— Поведението ти е напълно неприемливо. Нямам никаква представа какво се случва със свидетелите и с какво се занимаваш. Не мога да подготвя защитата си, ако…
	— Искаш ли нещо за пиене?
	— Не, искам да разбера…
	Той спря и си пое дъх, за да се успокои.
	— Да, добре. Нямам нищо против да изпия един скоч.
	Ела извади от минибара две бутилчици „Гленфидих“.
	— Нямам лед — каза тя. — Ще трябва да го пием чисто.
	Тя подаде на Слейд питието му.
	— Успокой се, Дейвид. Всичко върви страхотно. Още първия път ти казах, че няма да се срещаме много често. Не бива да поемаме риска някой да направи връзка между нас двамата. И без това е неприятно, че сме си изпращали толкова много съобщения — дори при положение че телефоните не са регистрирани на наше име. В днешно време човек просто не може да разчита на тях, когато става дума за поверителна информация.
	— Да, разбирам, но…
	— Ще ти кажа докъде сме стигнали — продължи тя. — Господин Ортис, помощник-сервитьорът, е на борда на риболовен кораб в Берингово море. Никой друг не знае къде е. Няма да се върне в Ню Йорк за делото.
	— Да, вече чух, че е изчезнал.
	— Госпожа Бърман получи удар и няма да може да свидетелства срещу Тоби.
	— Щастливо съвпадение, но като се има предвид възрастта й, сигурно не е толкова неочаквано.
	— Съвпадение? — повтори Ела. — Наистина ли си мислиш, че онова, което се случи с нея, беше просто въпрос на късмет?
	— О — само каза Слейд.
	Изглеждаше зашеметен, все едно никога не му беше хрумвало, че може да се превърне в съучастник в убийство, като използва услугите на Ела.
	— Как я…?
	— Няма да обсъждам подробностите с теб, Дейвид. Важното е, че госпожа Бърман няма да свидетелства на делото. Сега, по отношение на бармана. Спомняш ли си какво каза Джак Морис на очната ставка с Тоби?
	Преди Слейд да успее да отговори, Ела продължи:
	— Той каза: „_Мисля_, че е номер четири“. Тогава полицаят го попита: „Мислиш?“. И Джак отговори: „Не, той е — номер четири“. С други думи, Джак не беше сигурен, че Тоби наистина е човекът, който е застрелял Доминик, докато ченгето не го подкани да го каже. Затова, когато се гледа делото, Джак ще свидетелства, че е сигурен, че Тоби е човекът, на когото е сервирал питие, но не може да бъде сигурен — напълно сигурен, — че Тоби е човекът, който е стрелял. Той не беше напълно сигурен още на очната ставка и на процеса отново ще бъде така. Трябва да ти кажа нещо за Джак. Той има сериозен проблем с хазарта и аз подхранвам този проблем, като периодично му осигурявам пари в брой, така че да може да продължава да играе.
	За пръв път, откакто беше влязъл в стаята, Слейд се усмихна.
	— Бива си те — каза той.
	— Не го постигнах сама — отговори Ела.
	Искаше да продължава да поддържа илюзията, че работи с партньор.
	— А сервитьорката?
	— Кейти Толивър има дъщеря, прекрасно малко момиченце — отговори Ела. — И води съдебна битка за правата върху детето с родителите на бившия си съпруг. В основата на конфликта е фактът, че при Кейти е документирано, че злоупотребява с наркотици. Чиста е от девет месеца насам и посещава срещи на анонимните наркомани, но за съжаление, наскоро се завърна към лошите си навици, при това по особено неприятен начин. Взе свръхдоза от нещо, припадна на улицата, повикаха линейка и се наложи да я закарат в болницата. Посещението й в болницата е записано, разбира се. И така, тя не прибра малкото си момиченце от бавачката чак до шест часа на следващата сутрин. Добрата новина е това, че единственият свидетел на нейното подхлъзване обратно към лошите навици съм аз. Бабата и дядото няма да разберат, ако тя свидетелства какво _наистина_ е видяла на делото срещу Тоби.
	— И какво е видяла наистина? — попита Слейд, като вече звучеше развеселен.
	— Кейти определено може да каже, че е видяла Тоби на бара. В това няма никакво съмнение. Стояла е само на метър-два от него. Но дали Тоби е застрелял Динунцио? Динунцио е седял на двайсет метра от нея, на слабо осветено място, и сега, месеци по-късно, тя просто вече не може да бъде сигурна, че той е застрелял жертвата — макар че убиецът определено е приличал на него.
	— Това ми харесва — каза Слейд. — А последната свидетелка, Куин?
	— Все още не съм измислила какво да правя с нея. Може да се наложи просто да се примириш с нейните показания.
	— Това вече не ми харесва — каза Слейд.
	— Дейвид, към този момент има двама свидетели, които ще кажат, че не могат да идентифицират Тоби. Така остава само _една_ свидетелка, която може да го разпознае, а според нейните показания той е минал тичешком покрай нейната маса, след като Динунцио е бил застрелян.
	Като истински адвокат, Слейд искаше да оспори този аргумент — адвокатите са така устроени, че искат да оспорят всичко, — но Ела продължи:
	— Дейвид, убиецът е _тичал_. Спомняш ли си какво е казала Рейчъл Куин на хората, които са я разпитвали в бара?
	— Не си спомням точните й думи. Ще трябва да проверя в свидетелските показания.
	— Е, аз пък знам точно какво е казала. Така и не е видяла Тоби да седи на бара; била е твърде заета да флиртува с мъжа, с когото е излязла на среща. Казала е, че е видяла как Тоби — или мъжът, когото е помислила за Тоби — се приближава до една маса и застрелва Динунцио. Но Тоби всъщност е стоял с гръб към нея, когато го е видяла да стреля. И след това е казала, че е видяла как той излиза тичешком от бара. Когато полицаят я е попитал дали е видяла убиеца както трябва, тя е отговорила: „_Както трябва?_ Ами той мина покрай мен доста бързо, но _смятам_, че ще го разпозная, ако го видя отново“.
	— Да, но тя без никакво колебание разпозна Тоби на очната ставка — изтъкна Слейд. — Беше сигурна, че той е стрелял.
	— Да, но към този момент, както вече ти казах, тя е _единственият_ свидетел, който твърди това, и всъщност не е била сигурна първия път, когато са я разпитвали полицаите. А тъй като другите двама свидетели ще кажат под клетва, че не са сигурни за самоличността на Тоби, според мен ще разполагаш с всичко необходимо, за да създадеш основателно съмнение.
	Когато го каза, Ела си спомни как Бил се наричаше „създател на основателно съмнение“. Сега създателят беше _тя_.
	— Не знам — каза Слейд. — Ще ми бъде по-спокойно, ако…
	— Да продължаваме нататък — каза Ела. — Да поговорим за човека, който наистина е застрелял Динунцио.
	Тя отвори папката на ниската маса между нея и Слейд и извади снимка на Данте Бело във формат двайсет на двайсет и пет сантиметра. Почука с аления си маникюр по снимката и обяви:
	— Ето го твоя убиец. Казва се Данте Бело.
	Слейд внимателно разгледа снимката и каза:
	— Определено прилича на Тоби. Имам предвид, че не може да му бъде близнак, но…
	— Данте Бело е висок сто шейсет и осем сантиметра. Тоби е метър и седемдесет. Данте тежи само с два килограма повече от Тоби и е с три години по-възрастен от него. Също като Тоби той има тъмна коса и правилни черти и според мен всеки може да го обърка с Тоби, ако го види да излиза тичешком от един слабо осветен бар. В добавка Данте Бело е дребен гангстер на служба при мафиот на име Вини Каниля.
	— Каниля? Името ми звучи познато.
	— Би трябвало. Вини откраднал виагра на стойност от двайсет хиляди долара и всички вестници в града се скъсали от майтапи за негова сметка.
	— А, да, сега си спомням — разсмя се Слейд.
	— Данте Бело — продължи Ела — е дребен гангстер със склонност към насилие. Не е много умен. Осъждан е веднъж за побой и много пъти е арестуван за същото престъпление. Има ясен модел на поведение, при който се напива и пребива разни хора, след като са го засегнали по един или друг начин.
	— Но защо е застрелял Динунцио? — попита Слейд. — Как го е засегнал Динунцио?
	— Преди да отговоря на този въпрос, спомняш ли си едно убийство с огнестрелно оръжие, извършено в комплекса за социално слаби граждани „Патерсън“ в Бронкс преди около два месеца?
	— Не. Защо да си спомням? — попита Слейд.
	Като адвокат, той не представляваше хора, които живееха в подобни жилищни комплекси, и не им обръщаше никакво внимание.
	— Ето какво е станало — каза Ела. — Един млад чернокож мъж застрелял друг млад чернокож мъж, защото бил облечен със сив суичър, и убиецът решил, че е същият тип със сив суичър, който го измамил при някаква сделка с наркотици. Типичен случай на сгрешена самоличност. Направих много бързо проучване в интернет и без никакъв проблем открих още два случая само през последната година, в които някой е бил убит погрешка. И в трите случая убийството е свързано с престъпни банди. В два от случаите са замесени наркотици — единият е тук, в Бронкс, а другият — в южната част на Чикаго. Третият случай е от Лос Анджелис. Гангстер от латиноамерикански произход застрелял някакъв студент, защото студентът му заприличал на човека, който застрелял брат му. Готова съм да се обзаложа, че ако продължа с това проучване, сигурно ще открия още поне десет случая, в които някой е бил убит, защото са го объркали с друг.
	— Искаш да кажеш, че това се е случило и с Динунцио? Този тип Данте го е сбъркал с някой друг?
	— Точно така.
	— С кого го е сбъркал?
	— Около месец преди убийството на Доминик Динунцио Вини Каниля и някои от неговите хора се забъркали в скандал и побой с друга банда в Атлантик Сити. Главатарят на другата банда е Кармайн Фратело. Разменили си удари, носът на Вини бил счупен, а няколко свидетели чули Кармайн и Вини да си разменят заплахи за убийство. В Ютюб даже има видеозапис от побоя. Във всеки случай, според вестник „Дейли Нюз“ конфликтът между Вини и Кармайн е назрявал отдавна. Нямам никаква представа дали това е вярно, но няма значение, защото така пише във вестника.
	— И Данте Бело е участвал в този въргал в Атлантик Сити? — попита Слейд.
	— Не знам — отвърна Ела. — Името му не се споменава във вестниците, а аз не го видях в клипа, качен в Ютюб. Но това няма значение.
	— Няма ли?
	— Не — каза Ела, отново отвори папката и извади една друга снимка. — Защото това е Кармайн Фратело.
	— _Изобщо_ не прилича на Доминик Динунцио — каза Слейд.
	— Напротив. Той също е едър, мургав, с къса тъмна коса. Давам си сметка, че двамата с Динунцио не си приличат като близнаци, но на улицата, в една тъмна дъждовна вечер — защото вечерта, когато е застрелян Динунцио, е била точно такава — или в един слабо осветен бар съвсем не е невъзможно човек, който има документирана история на злоупотреба с алкохол и насилие, да помисли Динунцио за Кармайн.
	Слейд започна да поклаща глава и Ела видя, че не е убеден.
	— Нека ти кажа какво съм измислила за Данте — предложи му тя.
	Когато му разказа целия си план как да натопи Данте Бело за убийството на Доминик Динунцио, Слейд кимна леко.
	— Предполагам, че може и да стане. Но ще трябва да помисля как да представя всичко пред съдебните заседатели.
	— Със _сигурност_ ще стане — настоя Ела.
	Едва се сдържа да не добави: „Ако си свършиш работата както трябва, по дяволите“.
	— След като се погрижа за всички подробности, свързани с Кармайн Фратело — каза му тя, — ще се срещнем отново. Но сега трябва да наемеш някой експерт: най-добре инженер или университетски преподавател. Ще го накараш да подготви видео, което да демонстрира колко лесно можеш да разпознаеш човешко лице в ярко осветено помещение от същото разстояние, от което свидетелите са видели Тоби. След това експертът трябва да намали осветлението, за да отговаря на осветлението в „Макгилс“. Така твоят експерт ще може да покаже колко по-лошо се вижда лицето и колко е лесно да сбъркаш Данте Бело с Тоби Розентал или Кармайн Фратело с Доминик Динунцио. А след това — защото към този момент единственият свидетел, който ще идентифицира Тоби като убиеца, ще бъде Рейчъл Куин — ще накараш твоя експерт да демонстрира във видеото колко трудно е било на Куин да разпознае Тоби или Данте, докато е минавал _тичешком_ край нея. Няма как тя да е видяла лицето на Тоби за повече от една десета от секундата.
	— Аха — каза Слейд. — Това ми харесва. Имам предвид идеята за експерта с видеото. Можем да направим малка демонстрация на съдебните заседатели, като им покажем как двама различни мъже, които много си приличат, минават тичешком покрай масата на Куин. Ако видеото се направи както трябва, нито един от съдебните заседатели няма да може да определи със сигурност кой от двамата е видял. Освен това ще им цитирам и случаи с хора, които са влезли в затвора заради грешни свидетелски показания, както и такива с убийства, извършени погрешка.
	— Добре — каза Ела.
	В същото време си мислеше: „Сама ли трябва да свърша всичко, да му го начукам?“.
	— Но продължавам да се тревожа за Куин като свидетел — настоя Слейд. — Наистина щеше да бъде най-добре, ако тя не се появи в съда.
	— Ами, както ти обясних, няма да бъде лесно, а до началото на делото вече не остава много време. Ако беше успял да уредиш по-продължително отлагане… — Тя не довърши изречението; беше намекнала онова, което искаше да каже. — Както и да е, сега трябва да обсъдим и още нещо. Разбрах, че Джъстин Портър ще разпитва свидетелите отново преди процеса.
	— Не се изненадвам — отговори Слейд. — Какъв е проблемът?
	— Трябва да решим дали да накараме сервитьорката и бармана да се придържат към първоначалните си показания, или да кажат онова, за което сме се разбрали. Щеше да бъде най-добре да изненадат Портър, като променят показанията си по време на делото, но от друга страна, не искам да ги обърквам и не мисля, че е добре няколко пъти поред да дават едни и същи показания, а после да ги променят.
	— Какво препоръчваш? — попита Слейд.
	Ела се замисли за момент.
	— Мисля да ги убедим да кажат на Портър онова, което ще кажат на самото дело. Вече преговорих с тях няколко пъти свидетелските им показания по телефона и според мен ще се справят. Сигурна съм, че барманът ще се справи. Сервитьорката все още не е толкова добре подготвена, но… ами може би е по-добре още отсега да разберем как ще се справи. Другото е това, че след като Портър разбере, че вече има само един свидетел, който е в състояние да идентифицира Тоби със сигурност, може да се откаже от обвинението срещу него.
	— Няма да стане — каза Слейд. — Не и Джъстин Портър.
	Слейд пресуши скоча в чашата си и каза:
	— Двамата с твоя партньор сте свършили добра работа. Продължава да не ми харесва това, че не сте се справили с Куин, но като цяло… Впечатлен съм. Имали още скоч в минибара?
	Ела знаеше, че няма да се затрудни да накара Слейд да прекара нощта с нея. Беше сигурна, че я намира за привлекателна; повечето мъже смятаха така. Изобщо не се съмняваше, че ако му подскаже евентуалната си готовност да прави секс с него, той ще се обади на жена си и ще я предупреди, че ще закъснее на работа и няма да се прибере до малките часове. Работата беше там, че откакто беше починал Бил, тя не изпитваше особен интерес към секса. Не знаеше защо, но вече просто нямаше такова желание. Все едно някаква част от нея беше умряла заедно с Бил. Помисли си, че може би трябва да направи едно кръгче със Слейд, за да рестартира либидото си. Но нямаше да е тази вечер.
	— Има още скоч — каза му тя. — И можеш да останеш тук, за да изпиеш още едно, но за съжаление, аз трябва да тръгвам. Може би следващия път, когато се видим, ще имам повече време.
	Или повече желание.


>>	36

	В присъствието на Демарко прокурор Портър разпита свидетелите по делото „Розентал“ в малка зала за съвещания надолу по коридора. Джъстин започна всеки разпит по един и същ начин — с непринуденото обяснение, че просто иска да преговорят още веднъж свидетелските им показания пред полицията, както и да им зададе въпросите, които ще им зададе на самото дело, за да се увери, че няма да бъдат изненадани от тях. Нито пък самата тя ще бъде изненадана от отговорите им. Като цяло няма да бъде кой знае какво, обясни им тя.
	Рейчъл Куин се усмихна на Демарко, когато седна — което го зарадва, — и приключи със задачата за по-малко от пет минути. Отговорите й бяха произнесени без никакво колебание: ясно беше видяла, че Тоби Розентал застрелва Доминик Динунцио. Въпреки че Тоби беше стоял с гръб към нея, след убийството той беше минал тичешком точно покрай нейната маса. За нея нямаше никакво съмнение, точно както беше казала по време на очната ставка, че убиецът наистина е Тоби.
	Барманът Джак Морис беше друго нещо. Когато Джъстин го попита дали е сигурен, че Тоби Розентал е застрелял Доминик Динунцио, Морис отговори:
	— Ами, както казах на ченгетата, така мисля. Сервирах на Розентал, но не мога да бъда сто процента сигурен, че той е застрелял онзи човек. Искам да кажа, че бях зает да приготвям питиета, а по това време убиецът беше на петнайсет-двайсет метра от мен, така че просто не мога да се закълна, че е бил Розентал. Макар че може и той да е бил.
	Джъстин рязко се облегна назад, все едно я бяха зашлевили, а след това се нахвърли върху него. Напомни му, че когато му беше задала същия въпрос последния път, той е бил сто процента сигурен, че именно Тоби е застрелял Доминик. Отговорът на Морис гласеше:
	— Е, аз не си го спомням точно така. И сега ви казвам горе-долу същото, което казах на ченгетата по време на очната ставка. Мисля, че беше той. Но единственият човек, който приличаше на Розентал на онази очна ставка, беше самият Розентал.
	Последният въпрос на Джъстин беше:
	— Говорил ли е някой с теб за показанията, които възнамеряваш да дадеш на делото?
	— Само един човек — отговори Морис.
	— Кой? — попита Джъстин, готова да продължи с атаката.
	— Той — отговори Морис и посочи Демарко.
	Когато Морис излезе от стаята за разпити, Джъстин затвори очи и промърмори:
	— Да ти го начукам.
	Беше забравила, че диктофонът не е изключен.


	Морис беше съвсем спокоен, когато Джъстин го разпитваше. Не се притесни дори когато тя се опита да го притисне, за да каже истината. Кейти Толивър беше друго нещо. Тя очевидно беше напрегната още преди Джъстин да й зададе първия си въпрос, а очите й не спираха да се стрелкат насам-натам, все едно беше уловена в капан и търсеше откъде да избяга. След като Джъстин приключи с встъпителните си думи, Кейти попита:
	— Може ли да запаля една цигара?
	Джъстин се канеше да й отговори отрицателно, но преди да го направи, Демарко се обади:
	— Естествено, запали си. Никой няма да те арестува за тютюнопушене. Виж, лъжесвидетелстването е друга работа.
	— Моля? — каза Кейти.
	Демарко напълни една чаша до половината с вода от каната на масата и я побутна към нея.
	— Можеш да тръскаш тук.
	Кейти запали цигара, а след това се зае да лъже — точно както беше направил Джак Морис. Беше сигурна, че човекът на бара е бил Розентал, но дали беше сигурна, че той е застрелял Динунцио? Ами нямаше как да бъде сто процента сигурна. На онова слабо осветление и като се имаше предвид колко далече е била масата на Доминик от бара, а тя не внимавала, защото трябвало да сложи коктейлни черешки и резенчета лимон в напитките, приготвени от Морис… Да, на очната ставка наистина казала, че Розентал е застрелял Доминик, но сега, няколко месеца по-късно, просто нямало как да бъде толкова сигурна, нали разбирате.
	След като Кейти излезе, Джъстин остана неподвижна за момент със затворени очи. Накрая заговори:
	— Нали разбираш, че ако с Куин се случи нещо или тя реши да промени показанията си, Слейд ще поиска делото да не влиза в съда и съдията ще уважи тази молба?
	— Куин няма да си промени показанията — отговори Демарко. — Не знам точно как Слейд — или Ела Филдс — е успял да притисне останалите свидетели, но нея няма с какво да я бутнат.
	Джъстин помълча още малко, а после изкрещя:
	— Мамка му мръсна!
	Демарко заговори:
	— Трябва ни съдебна заповед, за да проверим телефонните разговори и банковите сметки на свидетелите. От банковите им сметки може би ще можем да докажем, че са ги подкупили. Но по-важни са телефоните. Ако са се обаждали на Филдс или тя им се е обаждала, ще можем да я открием и да продължим с нея.
	— На какво основание можем да поискаме съдебна заповед, Демарко? Нямаме никакви доказателства, че някой е упражнил натиск върху свидетелите — те просто са решили да променят показанията си, на което имат пълно право. А ти не можеш да докажеш, че Филдс или някой друг е общувал с тях. Ако можеше поне да докажеш, че тя е в Ню Йорк…
	— Ей! — възрази Демарко. — Твоя работа е да измислиш на какво основание да поискаме съдебна заповед, по дяволите! Престани да се опитваш да ми стовариш цялата отговорност.
	Оттам нататък разговорът не продължи по най-добрия начин, защото и двамата свалиха ръкавиците.
	Но Джъстин имаше право. Демарко наистина трябваше да докаже, че Ела Филдс е в Ню Йорк.


>	Пета част

>>	37

	Следващата задача на Ела беше да превърне един бандит на име Кармайн Фратело в жертва.
	Кармайн живееше в „Хелс Китчън“, на по-малко от два километра от апартамента на Ела в „Челси“, и тя реши да отиде пеша дотам. Беше прекрасен летен ден. Докато вървеше, тя си помисли, че най-хубавото в делото „Розентал“ е, че Манхатън е толкова малък. Домът на Кармайн не просто беше близо до апартамента на Ела; беше само на един километър от бар „Макгилс“. А Данте Бело, който живееше в Ийст Вилидж, беше на километър и половина от „Макгилс“. И когато човек си представеше всички тези хора толкова близо един до друг, цялата история изобщо не изглеждаше толкова невероятна.
	Остров Манхатън е само двайсет и един километра на дължина и четири километра на ширина. Площта му е шейсет квадратни километра. За сравнение, увеселителният парк на „Дисни“ в Орландо е с почти два пъти по-голяма площ от Манхатън, общо сто квадратни километра. Въпреки това на малката площ на Манхатън живеят един милион и шестстотин хиляди души, което прави по двайсет и седем хиляди жители на квадратен километър. По тази причина _всички_ в Манхатън живеят или работят в непосредствена близост. Следователно Кармайн Фратело можеше да има достоверна причина да бъде в близост до „Макгилс“ в нощта, когато беше застрелян Доминик Динунцио.
	Блокът, в който живееше Кармайн, беше от по-старите, вероятно отпреди войната, и не изглеждаше особено впечатляващо. На площадката пред входната врата бяха натрупани черни чували за боклук, а самата врата изглеждаше така, сякаш някой се беше опитал да свали боята от нея, като беше използвал верига. Ела седна в едно кафене отсреща и му се обади по телефона.
	Вдигна някаква жена.
	— Ало?
	Ела предположи, че е съпругата на Кармайн. Според нейното проучване Кармайн имаше съпруга на име Тереза и три деца.
	— Трябва да говоря с Кармайн — каза Ела.
	— Спи. Кой се обажда?
	Беше десет сутринта и Ела се сети за Данте Бело, който не ставаше почти до обед, преди да излезе да разходи кучето си. Нито един от тези хора не ставаше по човешко време, така ли?
	— Обаждам се по работа — отговори Ела.
	— По работа, друг път — каза Тереза Фратело. — Всички хора, с които работи Кармайн, са мъже.
	Ела остана с впечатлението, че госпожата няма особено доверие на Кармайн. После си спомни за статията, от която беше научила за побоя в Атлантик Сити — там пишеше, че Кармайн е бил придружаван от приятелката си, а не от своята съпруга.
	— Нека да говоря с Кармайн, госпожо Фратело. Той може да спечели много пари от този разговор.
	Тереза Фратело помълча, но все пак му беше съпруга и майка на децата му, така че, ако наистина ставаше дума за нещо, от което нейният съпруг можеше да спечели, тя не можеше да позволи на ревността си да го провали.
	— Задръж една минута — каза тя.
	Едната минута се оказаха пет, но в крайна сметка Кармайн вдигна слушалката.
	— Кой се обажда, да му го начукам?
	Ела си спомни, че това бяха точните думи, с които й беше вдигнал Данте Бело.
	— Една жена, която е готова да ти плати двайсет бона, за да излъжеш нещо — отговори Ела.
	— Какво?
	— Седнала съм в едно кафене отсреща. Давам ти десет минути, за да дойдеш. Ако не си тук след десет минути, ще намеря някой друг гангстер, който да ми свърши работа.
	— Двайсет бона? — попита Кармайн.
	— Десет минути, после си тръгвам.
	— Как да те позная?
	— Червена коса — каза Ела.
	Пет минути по-късно — достатъчно на Кармайн да навлече бял потник, долнище на анцуг и джапанки — той влезе в кафенето. На живо изглеждаше по-пълен, отколкото на снимките във вестниците. Тъмната му коса не беше сресана и не се беше бръснал от няколко дни; големият му корем опъваше потника, а по ръцете и раменете му имаше повече окосмяване, отколкото на някои човекоподобни маймуни.
	Той веднага видя Ела. В кафенето освен нея имаше само трима души: хлапе, което цъкаше на айпада си, мъж на около осемдесет години, който четеше вестник „Таймс“, и момичето зад бара — беше на двайсет и няколко и сигурно имаше висше образование по нещо, което беше напълно безполезно, за да си намери работа.
	Ела носеше дългата червена перука, с която беше проследила Джак Морис в Атлантик Сити, зелена тениска, опъната на бюста, тесни джинси и обувки на висок ток. Беше решила, че няма да навреди да съблазни Кармайн, когато говори с него. И когато той се приближи до масата й, първите му думи бяха:
	— Еха! Ти си страшно парче.
	Ела разбираше, че Кармайн не е устроен много сложно; надяваше се само да е достатъчно схватлив, за да й свърши работа.
	— Седни — каза Ела.
	— Първо да си взема едно кафе. Ще ме изчакаш ли, бейби?
	Кармайн си взе кафе и седна срещу нея.
	— Спомена нещо за двайсет бона — рече той.
	— Познаваш ли Вини Каниля? — попита Ела, въпреки че вече знаеше отговора.
	— Да, познавам го този дебел гъз. За него ли става дума?
	— А един от неговите хора, Данте Бело?
	— Да, познавам го и него, дребното лайно.
	— Добре, Кармайн. Готова съм да ти платя двайсет хиляди долара, за да ми помогнеш да замеся Данте Бело в едно убийство, което не е извършил.
	Кармайн се засмя.
	— Шегуваш ли се?
	— Съвсем не. Ще получиш призовка да свидетелстваш на дело по обвинение в убийство — срещу човек, който се казва Тоби Розентал. И ще кажеш в съда, че…
	— Откъде да знам, че не си ченге и не носиш записващо устройство?
	— Май няма откъде да знаеш, Кармайн. Освен това в днешно време не се прави така. Електронното оборудване е толкова усъвършенствано, че онзи дядо с вестника може да записва нашия разговор. Или да го записва копчето на джинсите ми. Защо просто не чуеш какво искам да ти кажа и сам не прецениш дали ченгетата изобщо биха си направили труда да организират подобно нещо, за да тикнат зад решетките долнопробен гангстер като теб?
	— Ей! „Долнопробен“?! Да ти го начукам.
	Ела бръкна в дамската си чанта и извади бял плик, пълен с банкноти по двайсет и сто долара. Отвори го и показа парите на Кармайн.
	— В този плик има десет хиляди долара. Интересува ли те моето предложение?
	— Може би. Кажи ми още.
	— Както вече споменах, ще получиш призовка, за да свидетелстваш на делото срещу Тоби Розентал, който е обвинен в убийството на Доминик Динунцио. Ще кажеш в съда, че редовно ходиш в един бар, който се казва „Макгилс“ и се намира на…
	— Никога не съм го чувал.
	— Престани да ме прекъсваш, Кармайн; просто ме изслушай. Както вече ти казах, ти ще свидетелстваш, че непрекъснато ходиш в бар „Макгилс“. Освен това ще заявиш, че двамата с Вини Каниля отдавна имате проблем помежду си. Ще разкажеш и за онзи инцидент в Атлантик Сити, когато си се сбил с Вини и си му счупил носа.
	— Откъде знаеш за това? — попита Кармайн.
	— От вестниците. Ще кажеш, че Вини е заплашил да те убие.
	— Вярно си е.
	— И след това си забелязал, че Данте Бело те следи.
	— Ако го бях забелязал да ме следи, щях да го смачкам като хлебарка.
	— Но няма да кажеш така, Кармайн. Ще кажеш, че Данте те е следил — ще кажеш, че те е _преследвал_, — а ти знаеш, че той е зло човече, което работи за Вини…
	— Е, това също е вярно.
	— … и си чувал, че може би дори изпълнява мокри поръчки за Вини, така че си се страхувал да не те убие.
	— Няма начин да кажа, че се страхувам от това джудже.
	Ела поклати глава.
	— Явно няма да ни е лесно.
	— Какво искаш да кажеш?
	— Няма значение. Между другото, какъв е проблемът между теб и Вини? Във вестниците не пишеше за това.
	Кармайн отпи от кафето си, докато обмисляше как да отговори.
	— Преди десет-петнайсет години и двамата с Вини работехме за Франк Витале. Франк вече не е между живите, но в крайна сметка барът му остана за Вини. Във всеки случай, веднъж арестуваха Вини за убийството на един тип от Джърси и изглеждаше, че ще го тикнат зад решетките за дълго време. Затова Вини каза на ченгетата, че аз съм убил някакъв друг тип в Ред Хук, докато двамата с Вини сме обирали склада му — макар че и двете… хм, твърдения бяха… хм, недоказуеми. Направо не можах да повярвам, че ми го причини. В крайна сметка никой от двамата не отиде в затвора, но шибаният Вини определено няма никаква заслуга за това.
	— Искаше ли да отмъстиш на Вини, че се е опитал да те натопи?
	— Аз бях готов да го убия, но Франк не ми разреши. А след това мина време и вече не си струваше, нали се сещаш? Но оттогава насам не сме работили заедно.
	Ела помисли върху чутото и стигна до заключението, че тази история всъщност няма никакво значение — освен че представляваше доказателство за враждата между Вини и Кармайн.
	— Добре — каза тя. — Има и още нещо.
	Тя извади от джоба си гланцирана страница, която беше откъснала от каталога на универсалния магазин „Мейсис“, и я показа на Кармайн. Беше оградила една снимка на шлифер от марката „Лондон Фог“.
	— Изпрати жена си в „Мейсис“ и я накарай да ти купи този шлифер. Точно този модел. Искам да го купи тя, а не ти и да плати в брой. След като го купи, нека го влачи по земята, да излее няколко питиета върху него и да го изпере пет-шест пъти. Нали разбираш, да направи каквото трябва, за да изглежда така, все едно го имаш от известно време. И, общо взето, това е. Всичко, което трябва да направиш, за да изкараш двайсет хиляди.
	Кармайн се почеса по небръснатата буза, при което се чу звук като от едра пила по метална тръба.
	— Да кажа, че съм имал проблем с Вини, че съм видял шибания Данте да ме следи, че ме е било страх да не ме убие и че имам шлифер. Това ли е? За двайсет бона?
	— Аха — потвърди Ела. — Но ще преговорим показанията ти още няколко пъти, преди да се явиш в съда.
	— И Данте ще отиде в затвора за убийство? — попита Кармайн.
	— Съмнявам се — отговори Ела. — Ние — хората, за които работя — не се интересуваме какво ще стане с Данте. Ако го арестуват за убийство и го осъдят, няма проблеми, но целта ни е само да демонстрираме, че е възможно Данте да те е видял да влизаш в „Макгилс“ и да се е опитал да те убие. Разбираш ли?
	— Не съвсем.
	Ела въздъхна. Трябваше ли всичко да е толкова трудно?
	— Както ти казах, ще говорим още няколко пъти преди процеса. И така, можеш ли да се сетиш за някаква причина често да ходиш в „Макгилс“?
	— Не. Нали ти казах, че дори не знам къде се намира. Ако искам да изпия нещо, ходя на обичайните си места.
	Ела извади една туристическа карта на Манхатън и му показа къде се намира „Макгилс“.
	— Познаваш ли някого, който живее близо до този бар?
	Кармайн присви очи срещу картата.
	— Аха — каза той. — Имам братовчед, който живее на четири преки оттам.
	— Близки ли сте?
	— Той работи за мен. А майка му, леля Луси, живее на около две преки от него. А, да — има и един ресторант…
	Кармайн забучи пръст в картата, за да й покаже.
	— Ето тук. Един-два пъти в годината ходим там с жена ми, защото тя познава собственичката. Били са заедно в гимназията.
	Малкият остров Манхатън, помисли си Ела. Беше прекрасно.
	После Кармайн изведнъж се ухили.
	— А има и още един човек, който живее на няколко преки оттам.
	— Кой? — попита Ела.
	Кармайн изглеждаше така, все едно умираше от желание да й каже.
	— Приятелката ми.
	— Това вече е идеално — каза Ела. — Ето и причината да ходиш в „Макгилс“. По няколко пъти в седмицата ходиш да се виждаш с приятелката си и минаваш през „Макгилс“ преди или след това.
	— Не знам — каза Кармайн. — Тереза няма да се зарадва особено, ако се разприказвам за Надин. Имам предвид, че тя знае за приятелката ми, но чак да й го навирам в носа…
	— За двайсет бона — прекъсна го Ела — ще се наложи жена ти да понесе малко унижение. Освен това няма нужда тя да присъства в съда, когато свидетелстваш. Искам да се придържаме към историята за приятелката. Покажи ми на картата къде точно живее.
	Кармайн го направи.
	— Както ти казах, Кармайн, двамата с теб ще преговорим свидетелските ти показания, но най-важното е да запомниш, че непрекъснато ходиш да се виждаш с приятелката си и всеки път се отбиваш в „Макгилс“. Освен това знаеш, че Данте Бело те следи от известно време — най-вероятно защото си счупил носа на Вини, когато сте се срещнали в Атлантик Сити. И на последно място, имаш шлифер от „Лондон Фог“, който си обличаш, когато вали. Разбрахме ли се, Кармайн?
	— Знаеш ли, може би всичко това е толкова важно, че струва повече от двайсет бона. Имам предвид, че не знам на колко могат да ме осъдят за лъжесвидетелстване, но…
	— Не ставай алчен, Кармайн. Сигурно дори не можеш да си спомниш последния път, когато си изкарал двайсет хиляди долара за една работа. Ще ти дам половината пари още днес. Давам си сметка, че можеш да ме прецакаш, да ги вземеш и да не свидетелстваш в съда, но ако го направиш, ще изгубиш другите десет хиляди.
	— Ей, аз не прецаквам хората, бейби — ядосваш ме, когато говориш така. Давам ти думата си, че… Абе давам ти думата си.
	Каза го по такъв начин, все едно думата на един престъпник струваше колкото внушителното тегло на Кармайн в злато.
	— Има и още нещо, което трябва да направиш. Началото на делото е след около три седмици. Дотогава искам поне два пъти в седмицата да се отбиваш в „Макгилс“. И всеки път искам да си говориш с бармана. Той се казва Джак. Разбираш ли? Джак ще свидетелства, че ти непрекъснато ходиш в „Макгилс“.
	— Добре. Как да се свържа с теб? — попита Кармайн.
	— Няма как. Дай ми номера на мобилния си телефон.
	Ела остави озадачения, но доволен Кармайн Фратело да си брои парите, които му беше дала. На следващия ден щеше да се обади на Джак Морис и да му каже, че ако по време на кръстосания разпит го попитат дали познава Кармайн Фратело, редовен клиент в „Макгилс“, той трябва да потвърди. Освен това щеше да зарадва Джак с още няколко хиляди долара, които да изгуби в Атлантик Сити.


>>	38

	Ела трябваше отново да се срещне с Дейвид Слейд, но преди това искаше да хвърли един последен поглед на Рейчъл Куин. В пет часа си облече тениска, шорти и маратонки и отиде пеша до офиса на Рейчъл Куин. Не си направи труда да използва някаква дегизировка, защото не възнамеряваше да разговаря с нея. Изчака Куин да излезе от сградата и когато тя взе такси, Ела също хвана едно и я проследи до нейния апартамент. Половин час по-късно Куин излезе от апартамента, прибра акото на кучето си в найлоново пликче, разходи се километър и половина до сладкарницата, купи си фунийка с една топка сладолед и се прибра у дома.
	Ела дълго мисли и накрая взе решение: на Дейвид Слейд просто щеше да му се наложи да приеме факта, че Рейчъл Куин ще свидетелства в съда.
	Ела резервира една стая в хотел „Хилтън“ в централната част на Манхатън и изпрати съобщение на Слейд: „Среща в «Хилтън» утре по обед“.


	Слейд пристигна в стаята, облечен с джинси и тениска. Първите му думи бяха:
	— Трябваше да съм на бейзболен мач на сина ми. Жена ми не е доволна.
	Ела беше забравила, че е събота, но семейните проблеми на Слейд бяха последното, което я интересуваше в момента.
	— Добре — заяви тя. — Ето как ще премине делото срещу Тоби. Прокурорът ще призове полицаите и може би някой криминалист и ще ги попита дали могат да докажат, че Тоби е бил в бара. Те ще потвърдят, че разполагат със свидетели за това, както и с отпечатъците му. Когато дойде твоят ред, ти ще ги попиташ дали са открили някакви веществени доказателства, че Тоби е убил Доминик Динунцио — огнестрелно оръжие, следи от барут или гилза с отпечатъците на Тоби. Те ще отговорят отрицателно. Тогава ти ще ги попиташ — и ще продължиш да задаваш този въпрос толкова пъти, колкото е възможно — дали са открили някакъв възможен мотив Тоби да убие Доминик.
	След това прокурорът ще призове свидетелите. Ще попита Джак Морис дали Тоби е бил в бара онази вечер. Той ще каже, че Тоби наистина е бил там — което ти ще бъдеш готов да приемеш, — но ще заяви, че не може да бъде сигурен, че именно Тоби е застрелял Доминик. Ти ще покажеш на Морис и на съдебните заседатели снимка на Кармайн Фратело. Ще попиташ Морис дали Кармайн е редовен посетител в „Макгилс“ и той ще потвърди.
	— Прокурорът ще възрази, че показвам снимка на Кармайн — обади се Слейд. — Ще каже, че няма връзка с делото.
	— Това е твой проблем. Измисли как да отговориш. След това тя ще призове сервитьорката и нейните свидетелски показания, както и твоите въпроси при кръстосания разпит, ще бъдат идентични с тези на бармана.
	Накрая ще се появи Рейчъл Куин, която ще каже, че е видяла как Тоби застрелва Доминик, а след това минава тичешком покрай масата й. Ще каже, че е сигурна за самоличността му. При кръстосания разпит ти ще я принудиш да признае, че убиецът на Доминик е стоял с гръб към нея, когато е стрелял, и тя го е видяла единствено в момента, в който е минал _тичешком_ покрай нейната маса. Ще я попиташ как може да е толкова сигурна, че човекът, когото е видяла да преминава _тичешком_ в тъмното, наистина е бил Тоби. Всеки път ще подчертаваш думата „тичешком“.
	А след това е твой ред. Ще представиш своите експерти, които ще разкажат за невинните хора, изпратени в затвора заради грешки в свидетелските показания. Ще покажеш снимки на несправедливо осъдени хора и ще посочиш как невинният човек изобщо не прилича на човека, който наистина е извършил престъплението. Твоят експерт ще си покаже видеото и ще докаже колко трудно е било за Рейчъл Куин да разпознае Тоби.
	След това отново ще извикаш на свидетелското място някой от разследващите. Ще го помолиш да потвърди, че вечерта на убийството на Доминик е валял силен дъжд, че в седем и половина вечерта през март навън е тъмно и че Доминик е бил облечен с шлифер и шапка. Ще покажеш на съдебните заседатели снимки на убития Доминик, който седи на масата с шлифер и шапка. А после ще извикаш Кармайн Фратело. Той ще разкаже за враждата между него и Вини Каниля, как сам е счупил носа на Вини в Атлантик Сити, как Вини е заплашил да го убие, а Данте Бело го е следил. След това ти ще попиташ Кармайн дали има точно същия шлифер като Доминик и той ще каже „не“.
	— Не? — повтори Слайд.
	— Точно така. Шлиферът на Доминик е бил марка „Бърбъри“, с колан. Шлиферът на Кармайн е в същия светлокафяв цвят и със същата дължина като този на Доминик, но марката му е „Лондон Фог“ и няма колан. Не ти трябват два съвсем еднакви шлифера. Съдебните заседатели може да заподозрат нещо. Но няма и нужда да бъдат еднакви. В тъмната дъждовна вечер, в която е убит Доминик, той е бил облечен със светлокафяв шлифер, подобен на онзи, който притежава Кармайн. И е бил с шапка, така че за Данте Бело е било още по-трудно да разпознае Кармайн Фратело.
	Във всеки случай, ето какво се е случило през онази вечер — продължи Ела. — В бара Данте е видял мъж, когото е помислил за Кармайн. Той е знаел, че Кармайн непрекъснато ходи в „Макгилс“, точно както е свидетелствал барманът. Затова е решил, че в „Макгилс“ е влязъл Кармайн, а след това Данте — този престъпник, този кретен със склонност към насилие, който има навика да се напива и да пребива хората — е решил да убие Кармайн. Отнело му е известно време да събере кураж, но в крайна сметка е влязъл в този слабо осветен бар, доближил се е до човека, облечен с шлифер и шапка, застрелял го е три пъти и тичешком е излязъл от бара.
	Накрая ще извикаш на свидетелското място самия Данте, за да видят всички колко прилича на Тоби. Ще сложиш снимките им една до друга, така че съдебните заседатели да ги огледат, а след това ще накараш твоя експерт с видеото отново да им ги покаже, но с онзи ефект, който симулира точно същото осветление като онова в бара. Ще попиташ Данте за враждата между Вини и Кармайн. Ще попиташ Данте дали е застрелял Доминик. Той ще отрече, разбира се, но кой ще повярва на един гангстер? Ако го накарат да докаже къде е бил през онази вечер, той ще отговори — и аз съм сигурна в това, защото вече го попитах същото, — че е бил на мач на „Никс“ с двама приятели. Но никой няма да повярва на това алиби.
	Слейд отиде до прозореца и погледна навън. Обмисляше всичко, което му беше казала Ела. От мястото си виждаше Манхатън Бридж. Накрая каза:
	— Може и да стане, но все пак не искам Куин да свидетелства.
	— Тя _ще_ свидетелства, Дейвид. Приеми го. Осигурила съм ти достатъчно ресурси, така че адвокат с твоя опит и възможности да създаде основателно съмнение за вината на Тоби. Обвинението има само един сигурен свидетел. Само един! Ти имаш двама, които ще заявят, че няма как да бъдат сигурни, имаш подсъдим без мотив и достоверен алтернативен заподозрян, който прилича на Тоби. А и Данте Бело за разлика от Тоби Розентал има криминално досие.
	— Но…
	— Дейвид, аз няма да убия Рейчъл Куин, а това е единственият начин да се уверя, че тя няма да свидетелства. Вече поех значителен риск с Естер Бърман, така че ще се наложи просто да си свършиш работата и да убедиш заседателите, че Данте Бело е застрелял Доминик Динунцио.
	— Нека ти напомня — прекъсна я Слейд, — че според условията на нашата договорка, вие ще получите втората половина от хонорара си едва след като съм убеден, че сте ми осигурили ефективна защита. Е, аз не съм убеден в това.
	Ела се беше надявала да не се стигне дотук, но просто нямаше начин Слейд, или по-скоро Хенри Розентал, да не й плати втория милион. Беше положила твърде много усилия и беше осигурила блестяща защита на Слейд. Всеки студент по право първа година щеше да се справи със задачата да създаде основателно съмнение за вината на Тоби Розентал.
	— Не, Дейвид, ти ще ми платиш. От самото начало ти казах, че двамата с моя партньор не сме хора, които ще приемат да се отметнеш. Колкото до онези, които са готови да свидетелстват в полза на Тоби, винаги мога да ги накарам да си променят решението.
	Слейд не отговори, просто я изгледа. Изражението му подсказваше, че е свикнал да получава онова, което иска, и не обича да го заплашват.
	Ами да се оправя. Ела си тръгна и го остави да се цупи в хотелската стая.
	Жалко. Когато беше поискала да се срещнат, в действителност бе очаквала нещо повече.


>>	39

	Демарко се събуди с желанието да ритне нещо. Трябваше му някакво доказателство, че Ела Филдс е в Ню Йорк и се е свързала със свидетелите. Ако успееше да открие такова, Джъстин може би щеше да се сдобие със съдебната заповед, която му трябваше, за да получи информация от телефонните компании и банките на свидетелите. Той се обади на Сара, за да провери дали е научила нещо от фирмите за недвижими имоти. Не можеше да измисли какво друго да направи.
	— Съжалявам — каза Сара.
	Демарко се отби в една евтина закусвалня до хотела си и разлисти вестника, който някой беше оставил на съседната маса. Една от статиите на първа страница, на която бяха отредили почти толкова място, колкото на последните новини от Близкия изток, беше за някакъв известен киноактьор, който се беше самоубил. Беше красавец, само на трийсет години, и изкарваше по четири-пет милиона на филм, но въпреки това се беше самоубил. За какво можеше да е депресиран? Съобщаваше се, че се е самоубил в дома на приятелката си — невероятно красива актриса, която живееше в Малибу.
	В този момент Демарко изведнъж се сети за нещо.
	Защо Бил Кантуел беше починал в Санта Барбара, щата Калифорния? Кантуел беше живял навсякъде из страната. Беше отраснал в Колорадо, беше работил за кратко като адвокат в Сан Антонио, беше се оженил на Хаваите и беше живял в поне шест различни града, за които знаеше Демарко. Тогава защо беше починал в Санта Барбара? Демарко отново се обади на Сара и я накара да се опита да разбере какво толкова специално има в Санта Барбара.
	— Майка му живее там — каза му Сара след четирийсет и пет минути.
	— Майка му?
	— Аха. Може би тя ще знае къде е Ела Филдс. Имам предвид, ако Кантуел е бил женен за Филдс, когато е починал…
	— Изпрати ми всичко, което си открила за майката на Кантуел, и ми резервирай полет до Калифорния. И ми напомни да кажа на Джъстин да ти вдигне заплатата.
	— Аз съм стажантка, забрави ли? Как може да ми увеличи заплатата?
	— Добре тогава, ще измисля нещо друго, което да ти даде.


	Майката на Бил Кантуел, Джанет Кърнс, живееше в страхотна къща в испански стил в Санта Барбара, обградена с висока стена с розова декоративна мазилка, с изглед към Тихия океан и островите Ченъл. Преди да отиде при Джанет, Демарко беше научил, че единият й съпруг беше починал, а тя се беше развела със следващите трима. Кърнс беше фамилното име на четвъртия. Беше към седемдесетгодишна, стройна и в добра форма. Демарко не знаеше каква част от външния й вид се дължи на добри гени и грижа за здравето и доколко трябваше да благодари на някой козметичен хирург от Калифорния, но във всеки случай, Джанет Кърнс изглеждаше чудесно.
	Когато тя го попита какво иска, той се усмихна подкупващо.
	— Госпожо Кърнс, казвам се Демарко. Водя разследване от името на прокурора на Манхатън и трябва да ви попитам…
	— Манхатън?
	— Да, госпожо — отговори Демарко, после й показа документите си. — Моята шефка ме изпрати тук да ви задам няколко въпроса за вашия син, така че…
	— Синът ми е мъртъв.
	От начина, по който го каза, Демарко разбра, че тази мисъл е болезнена за нея и винаги ще си остане такава.
	— Разбирам, госпожо Кърнс, и съжалявам за смъртта му, но…
	— Не искам съжаление.
	— Добре — каза Демарко.
	Тази проклета жена не му позволяваше да каже две думи поред, без да го прекъсне.
	— Както бях започнал да ви казвам, искам да ви попитам нещо за съпругата на сина ви — Ела Филдс.
	— Ела? — каза жената.
	— Да — отвърна Демарко. — Сега може ли да вляза?
	— Защо питате за Ела? — попита го тя, без да се отмести от вратата.
	— Въпросът ми е свързан с разследването на едно убийство в Ню Йорк и аз…
	— Ела е убила някого ли?
	— Не, госпожо. Знам със сигурност, че тя не е замесена в това убийство. Но може би разполага с информация, свързана със случая, и трябва да говоря с нея.
	— Защо?
	— Не мога да ви кажа — отвърна Демарко. — Можете ли…
	— Ако вие не ми кажете защо питате за Ела, аз няма да ви кажа нищо.
	— Госпожо — каза Демарко. — Прокурорът на Манхатън може да ви изпрати призовка и да ви принуди да пътувате до Ню Йорк, за да дадете показания под клетва.
	Това не отговаряше на истината, но Джанет Кърнс нямаше как да го знае.
	— Ако предпочитате да избегнете това разкарване до Ню Йорк за ваша сметка, където сигурно ще ви се наложи да изчакате няколко дни, за да дадете показания…
	— Какво искате да знаете?
	— Първото нещо е с какво се занимаваше синът ви.
	— Нямам представа и това е самата истина. Бил завърши право, но след това му отнеха разрешителното заради някакво ужасно недоразумение в Сан Антонио и той започна да се занимава с консултантски бизнес. Ние не бяхме много близки, така че наистина нямам представа какво точно работеше.
	Демарко не й повярва — поне за това, че не е била близка със сина си.
	— А какво можете да ми кажете за Ела Филдс?
	— В интерес на истината, нищо. Почти не я познавах. Запознахме се на сватбата, но след това не съм я виждала повече, докато Бил не дойде тук, за да… за да умре.
	— Защо е дошъл тук, за да умре, ако не сте били близки?
	— Защото нямаше здравна застраховка и дойде тук да му помагам. Имаше рак на панкреаса. Вече нямаше какво да се направи. Затова двамата с Ела живяха тук при мен, докато той почина, а след погребението Ела замина и оттогава не съм я виждала.
	— Знаете ли къде живее?
	— Не. Бил не притежаваше недвижими имоти и живееше под наем, така че, доколкото знам, тя нямаше дом, където да се върне.
	— Имате ли телефонен номер, на който мога да се свържа с нея?
	— Не. Двете така и не станахме приятелки. Човек би си помислил, че ще се сближим покрай грижите за Бил, докато умираше, но не стана така. Изобщо не се сближих с нея.
	— Разбирам — каза Демарко.
	Но всъщност му се искаше да каже нещо друго: „Ако не сте били близки, защо правиш всичко възможно, за да я защитиш, по дяволите?“.
	— Пазите ли нещо от сина си — някакви документи, от които да разбера къде може да е тя? Може би сте запазили телефона му, в който е записан нейният номер?
	— Не. Единственото, което запазих от Бил, е един ръчен часовник, който му подарих по случай дипломирането.
	Тя извърна поглед и Демарко си помисли, че може би ще се разплаче, но тя подсмръкна и продължи:
	— Ако нямате други въпроси, закъснявам за пилатес. Съжалявам, но нямам никаква представа нито защо Бил се ожени за тази жена, нито къде може да е тя в момента. Напразно си изгубихте времето.
	Демарко й благодари, остави й визитната си картичка и я помоли да му се обади, ако се сети за нещо, което може да му помогне. Но беше сигурен, че визитната му картичка ще се озове в кофата за боклук — или по-скоро в контейнера за рециклиране, защото все пак бяха в Калифорния.


	Демарко не се съмняваше, че майката го беше излъгала. Явно искаше да предпази Ела Филдс и със сигурност знаеше къде е тя. Или поне разполагаше с телефонен номер, на който да я открие.
	Той помисли малко и се обади на Джъстин Портър.
	— Трябва да проверим данните от телефонната компания на Джанет Кърнс — каза той.
	Преди да замине за Калифорния, й беше разказал за майката на Бил Кантуел.
	— Ако се обади на Филдс, а тя използва мобилен телефон, ще разберем къде се намира.
	— Колко пъти трябва да ти повтарям, Демарко? Нямаме основание да поискаме съдебна заповед, за да проверяваме нечий телефон. Най-малкото на някаква жена в Калифорния, синът на която е починал много преди Тоби Розентал да направи каквото и да било.
	— Аз не си мислех за съдебна заповед. Познавам един тип във Вашингтон. Той е, общо взето, хакер. Мисля, че ще мога…
	— Не! Няма да върша нищо незаконно и няма да ти позволя нищо подобно.
	— Искаш ли да спечелиш това проклето дело, Джъстин?
	Тя му затвори телефона.


	Джанет Кърнс подозираше, че разследващият, или какъвто беше там, не й повярва, че не знае какво е работил Бил и къде е Ела. Но тя му беше казала истината.
	Бил й беше обяснил, че е съдебен консултант и осигурява различни услуги на други адвокати. И тя предполагаше, че това може и да е вярно — все пак беше завършил право, така че сигурно можеше да окаже някакво съдействие на други адвокати. Но винаги беше подозирала, че я лъже. Синът й беше един от най-очарователните хора на света, но и един от най-големите лъжци, които познаваше.
	Винаги се беше опасявала, макар че никога не му го беше казвала, че се занимава с някакви схеми. От начина, по който живееше — къщите, които вземаше под наем, сватбата му на Кауаи, круизните кораби и начина, по който се обличаха двамата с Ела, — беше съвсем очевидно, че разполага със средства. И тя винаги се беше страхувала, че някой ден ще чуе по новините как нейният син е бил арестуван, защото е измъкнал с измама милиони долари от някакви доверчиви глупаци.
	Във всеки случай, тя беше казала истината на Демарко: наистина не знаеше с какво се занимава синът й. Освен това му беше казала истината за Ела: не знаеше къде е тя и нямаше телефонен номер, на който да се свърже с нея. Но беше излъгала за отношенията им: докато Бил умираше, се беше сближила с Ела и винаги щеше да й бъде благодарна за грижите през последните ужасни месеци. След погребението на Бил Ела я беше прегърнала и се беше сбогувала. И двете си даваха сметка, че най-вероятно никога повече няма да се срещнат.
	Сега Ела беше в опасност; Джанет не се съмняваше в това. Не знаеше защо този Демарко иска да говори с нея, но той очевидно правеше всичко по силите си, за да я издири. А ако Ела и Бил се бяха занимавали с нещо незаконно и ако Ела продължаваше да го прави… Е, Джанет просто го _дължеше_ на Ела. Дължеше й го заради това, че беше донесла радост на нейния син и беше останала с него до самия край на живота му, което означаваше много повече от някакви закони, които може би бяха нарушили Ела и Бил.
	И въпреки че не знаеше как да се свърже направо с Ела, имаше начин да й остави съобщение. Преди години Бил й беше казал, че ако се наложи спешно да се свърже с него, трябва да се обади на един адвокат от Сан Антонио, който се казва Джордж Чавес. Бил беше обяснил, че заради работата си трябва да пътува често, така че непрекъснато сменя адресите и телефонните си номера, но Чавес винаги ще знае как да го открие. Онова, което не знаеше Джанет, беше дали Чавес ще може да се свърже с Ела.
	Тя се обади на инструкторката по пилатес, отмени си часа и влезе в интернет. Лесно намери телефонния номер на „адвокат Джордж Чавес“. Изглежда, той беше единственият човек с тази фамилия в Сан Антонио.
	Тя се свърза с някаква жена, която каза:
	— Адвокатска кантора, добър ден.
	— Трябва да говоря с господин Чавес — каза Джанет.
	— Съжалявам — отговори секретарката, — но господин Чавес няма да бъде в офиса до края на деня.
	— Въпросът е спешен — каза Джанет.
	— Ами не мога да ви помогна. Господин Чавес ми каза да не го безпокоя по никакъв повод. Искате ли да оставите съобщение? Сигурно ще се появи утре.
	— Да. Казвам се Джанет Кърнс и съм майката на Бил Кантуел.
	— Добре — отговори секретарката.
	Произнесе го с такъв тон, все едно искаше да каже: „И това трябва да означава нещо за мен, така ли?“.
	— Предайте на господин Чавес, че трябва да ми се обади възможно най-скоро по много сериозен въпрос. Телефонът ми е…


	На следващата сутрин Джанет тъкмо се канеше да излиза, когато телефонът й звънна.
	— Обажда се Джордж Чавес. Вчера сте звънили в кантората ми.
	— Да. Както казах на секретарката ви, аз съм майката на Бил Кантуел.
	— Да.
	Само „да“ й се стори странно. Не трябваше ли да каже нещо като „Съжалявам за смъртта на Бил“?
	— Бил веднъж ми спомена, че ако трябва спешно да се свържа с него — ако се разболея или катастрофирам, например, — да се обадя на вас и вие ще можете да му предадете съобщение.
	— Не знам защо го е направил. Бил работеше за мен преди много години, но се разделихме още през… ами не знам, още през деветдесетте години, може би през деветдесет и трета или деветдесет и четвърта, и оттогава не сме поддържали връзка.
	Чавес лъжеше. Бил й беше казал за Чавес много след 1995 г. Дали не се притесняваше, че някой може да подслушва разговора? Или може би не й вярваше, че е тази, за която се представя?
	— Вижте — каза тя. — Искам само да предадете едно съобщение на съпругата на Бил Ела Филдс. Кажете й да ми се обади. Въпросът е спешен. Тя може би е в опасност.
	— В опасност? Какво означава това?
	— Не ви познавам, господин Чавес, нито вие ме познавате, така че няма да ви кажа нищо повече. Но ако синът ми е имал някакво значение за вас, както и Ела, накарайте я да ми се обади, моля ви.
	— Съжалявам, но не познавам жена на име Ела Филдс. А сега трябва да затварям.
	— Почакайте… — каза тя, но той прекъсна връзката.
	Дявол да го вземе.
	Е, нямаше какво повече да направи, за да предупреди Ела. Беше сигурна, че Чавес я излъга — поне за това, че не е поддържал връзка с Бил от деветдесетте години насам. Но дали лъжеше и че не познава Ела? Нямаше никакъв друг начин да се свърже с Ела. Но беше направила всичко по силите си; поне се беше опитала.
	Пожелавам ти късмет, Ела. А сега, къде бяха проклетите ключове от колата?


>>	40

	Ела беше затрупана с работа. Беше като някой от онези циркови изпълнители, които накачат сума ти чинии на върха на високи пръчки и след това тичат от една на друга, за да ги завъртят по още веднъж, така че да не паднат.
	Едната чиния беше Джак Морис, с когото трябваше да преговори свидетелските му показания, за да се увери, че е разбрал какво трябва да каже в съда за Кармайн Фратело, редовен клиент в „Макгилс“.
	Друга чиния беше сервитьорката; беше се обаждала четири пъти на Кейти, за да повторят нейните свидетелски показания. Сервитьорката казваше каквото трябва, но за разлика от Морис на нея й липсваше убедителност. Не отговаряше веднага, колебаеше се и се запъваше. Единия път Ела й се разкрещя, че ако не се стегне, мамка му, никога повече няма да види скапаното си дете. Не постигна нищо с това, освен че Кейти се разплака, и на Ела й бяха необходими пет минути да я успокои дотолкова, че отново да повтори свидетелските си показания.
	Тя се обади на стария си приятел Шиърсън в Сиатъл и той потвърди, че Едмундо Ортис все още е в открито море и ще остане там до края на делото. Поне доколкото знаеше Шиърсън, никой не беше идвал да го търси. И между другото, Едмундо се справял страхотно като корабен готвач.
	Тя провери как е Естер Бърман, като се обади на Къртис, техника от поддръжката. Според него Естер лежала в леглото по цял ден, можела да помръдне само едната си ръка и когато се опитвала да говори, издавала звуци като патица. Къртис не вярваше, че й остава да живее още дълго време — което щеше да бъде истинско щастие за всички замесени, включително и за Естер, поне според Ела.
	Към този момент най-големият проблем на Ела беше Кармайн Фратело. Бяха се срещнали веднъж в един мотел в Джърси, за да преговорят свидетелските му показания. Не й харесваше да се вижда с него, но имаха да обсъждат твърде много неща, за да го направят по телефона. Единият проблем беше, че Кармайн се надяваше да я вкара в леглото и тя го беше оставила с наранени чувства, когато му бе заявила, че вероятността да я чука е по-малка от тази на Таймс Скуеър да кацнат марсианци. Но основният проблем с Кармайн беше, че той просто не беше много умен.
	— Често ли ходите в бар „Макгилс“? — попита го Ела, провеждайки уж кръстосан разпит на свидетеля в съда.
	— Ами, да, горе-долу.
	— Престани да казваш така! Когато те питат дали ходиш често там, просто кажи „да“. Даже не казвай нищо друго освен „да“. После адвокатът ще те попита: „Колко често ходите там?“. Какво ще му отговориш?
	— Не знам, мамка му. Често.
	_Господи боже._
	— Ще кажеш, че ходиш там два-три пъти в седмицата. „И къде бяхте вечерта на петнайсети март?“
	— Не знам. Не си спомням.
	— Добре. Точно така. Как може да си спомняш къде си бил преди четири-пет месеца?
	Ела продължи със следващия въпрос:
	— Имате ли шлифер като веществено доказателство „А“?
	— Веществено доказателство „А“? Какво е веществено доказателство „А“?
	— Направо ме убиваш, Кармайн — каза Ела. — Адвокатът от защитата ще представи като веществено доказателство пред съда шлифера на Доминик Динунцио. Ще го нарече „веществено доказателство“ и ще го обозначи с някаква буква. Веществено доказателство „А“ или „Д“, или няма значение. Никога ли не си бил в съда?
	— Напротив, много пъти — заяви Кармайн, определено доволен от себе си.
	Двамата продължиха в същия дух още известно време, но в крайна сметка Ела остана убедена — или може би не чак „убедена“, но, общо взето, сигурна, — че Кармайн ще се справи със задачата си на свидетелското място.
	Като цяло Ела продължаваше да бъде оптимист по отношение на делото „Розентал“ и реши да си вземе един ден почивка и да се поглези с още един следобед в спа центъра, а след това с луксозна вечеря в ресторант. Нямаше нищо лошо в това да се възнагради за добре свършената работа.


	Когато се прибра в апартамента си в „Челси“, Ела се чувстваше леко замаяна от виното, което си беше поръчала с вечерята. Току-що беше влязла, когато звънна телефонът й. Не беше някое от мобилните устройства, които използваше за връзка с Дейвид Слейд и свидетелите — беше онзи, по който говореше с Джордж Чавес и още няколко души.
	Тя погледна дисплея и видя, че се обажда самият Джордж, за бога. Защо я търсеше? Нима вече беше уредил следващата й поръчка?
	— Здравей, Джордж — каза тя.
	— Обади ми се майката на Бил.
	— Какво? Защо ти се е обадила? Откъде изобщо е разбрала как да се свърже с теб?
	— Веднъж Бил й казал, че ако някога спешно трябва да се свърже с него, аз ще му предам съобщение. Това малко ме ядоса, но след като Бил почина…
	— И какво искаше?
	— Иска да й се обадиш. Каза, че е спешно и може би си в опасност.
	— В опасност?
	— Така каза. Аз се престорих, че не знам коя си или как да се свържа с теб, но все пак реших да ти предам съобщението. А ти прави каквото искаш. Как върви работата при теб?
	— Добре — отговори Ела, леко притеснена от чутото току-що. — Благодаря ти, че се обади, Джордж.


	Какво точно беше искала да каже Джанет с това, че тя е в опасност? И откъде изобщо знаеше?
	Ела трябваше да разбере какво става. Реши да не се обажда от мобилен телефон — някой можеше да провери данните от телефонната компания на Джанет. Вместо това намери един автомат на улицата, което й отне четирийсет минути, и се обади от него.
	— Джанет, обажда се Ела.
	— Слава богу — каза Джанет. — Преди няколко дни при мен дойде някакво ченге от Ню Йорк. Каза, че…
	— Ченге?
	— Аха. На визитката му пише, че води специални разследвания за прокурора на Манхатън, затова си помислих, че е ченге. Във всеки случай, търсеше те.
	— Защо е дошъл при теб?
	— Каза, че знае, че си била женена за Бил. Освен това знаеше, че Бил е починал тук, в Санта Барбара. Може би е проверил смъртния му акт. Така или иначе, беше стигнал до мен и искаше да разбере дали знам къде си и дали мога да се свържа с теб.
	— Но защо?
	— Каза, че е във връзка с някакво убийство в Ню Йорк.
	— Убийство?
	— Да. Когато го попитах дали си обвинена в убийство, той отговори, че със сигурност знае, че не си замесена — точно тези думи употреби, „със сигурност“. Но каза, че разполагаш с информация, свързана с убийството.
	— Ами не разполагам — отговори Ела. — Нямам никаква представа за какво говори. Какво друго ти каза?
	— Нищо друго всъщност. Просто искаше да разбере дали имам твоя телефонен номер или някакъв друг начин да се свържа с теб.
	— Какво му каза?
	— Че нямам никаква представа как да се свържа с теб.
	— Благодаря, Джанет. Не знам какво иска, но не искам да се разправям с него.
	Джанет помълча, преди да продължи:
	— Ти си ми симпатична, Ела, наистина. И винаги ще ти бъда благодарна, че остана с Бил, докато той умираше. Не знам какво точно става и не искам да знам, но си помислих, че трябва да ти кажа за човека, който те издирва.
	— Как се казва? — попита Ела.
	Мислеше си: „Това ченге може да унищожи всичко, за което съм работила толкова много“.
	— Казва се Джоузеф Демарко.
	— Демарко — повтори Ела. — Как изглежда?
	— Прилича на мафиот. С тъмна коса, сурово лице, около метър и осемдесет и два. А, да, и ходи с бастун.


>>	41

	Демарко се върна в Манхатън с намерението да извърши престъпление.
	Основният му проблем беше фактът, че в Манхатън живееха един милион и шестстотин хиляди души. През работните дни населението набъбваше до три милиона. Освен това Демарко нямаше как да бъде сигурен, че Ела изобщо живее в Манхатън. Можеше да живее във всеки от другите райони на Ню Йорк с общо население от осем милиона и шестстотин хиляди души. И най-сетне, нямаше никакви основания да се смята, че тя използва истинското си име; в действителност към този момент, след като Сара я беше издирвала по всички възможни начини, Демарко беше убеден в обратното.
	Докато той беше в Калифорния, Сара продължи да търси навсякъде. Опитваше се да открие наемодателя на Филдс. Освен това се беше свързала с луксозните хотели, за да провери дали тя не е отседнала в някой от тях и не поръчва румсървис. Не спираше да проверява и дали Филдс не е използвала кредитна карта в Ню Йорк или някъде другаде по света. Беше се свързала с компаниите за автомобили под наем и със службата за контрол на автомобилния транспорт в Ню Йорк, за да види дали не са издали на Филдс фиш за неправилно паркиране, за превишена скорост или за шофиране в нетрезво състояние. Нищо, нищо, нищо и нищо. Демарко беше убеден, че Филдс притежава фалшив документ за самоличност и Сара никога няма да й хване следите. Но не можеше да се откаже от разследването, на първо място, защото знаеше, че Махоуни няма да му позволи. Другата причина беше обещанието, което беше дал на леля Кони, че убиецът на нейния син ще отиде в затвора. А както изглеждаше към този момент, това може би нямаше да се случи. На Джъстин й беше останал само един сериозен свидетел, Рейчъл Куин. Рейчъл може би щеше да успее да убеди съдебните заседатели, че убиецът е Тоби, но при липсата на мотив и веществени доказателства шансовете за осъдителна присъда непрекъснато намаляваха.
	Имаше и трета причина, която не му позволяваше да се откаже: егото му. Той мразеше да губи и не беше готов да признае пред Ела Филдс, че го е победила. Така че планът му беше да се обади на Нийл и да направи нещо незаконно — независимо какво смяташе Джъстин за това.
	Нийл живееше във Вашингтон. Наричаше се „информационен брокер“, но в действителност беше човек, който срещу солидно възнаграждение беше в състояние да се сдобие с данни за почти всекиго. Умееше да се промъква през защитните стени на информационните мрежи или просто се обаждаше на някой от контактите, които си беше изградил с годините на подходящи места, където се съхранява лична информация — например в банковата система и в телефонните компании. Демарко предполагаше, че след като успее да открие хората, с които бяха говорили свидетелите, ще има откъде да продължи с разследването, независимо дали тази информация беше законно придобита или не. Към този момент вече не му пукаше за това. Трябваше на всяка цена да открие Ела Филдс.
	Преди да се обади на Нийл, Демарко реши да се срещне за последен път със Сара, за да провери дали е постигнала някакъв напредък и ако не, да й каже да се върне към обичайните си задължения като стажантка, каквито и да бяха те. Освен това искаше да я увери, че ако някога има нужда от препоръка, той е готов да напише черно на бяло, че тя може да ходи по вода, без да си намокри обувките.
	Докато пътуваше с такси към кафенето на „Старбъкс“ до сградата на съда, се наложи да заобиколят заради един от непрекъснатите ремонти в Манхатън. Минаха покрай Мемориалния комплекс за Единайсети септември и Демарко преживя един от моментите, когато му се искаше да се плесне по челото.
	„Стоманеният пръстен“. Защо не се беше сетил по-рано, по дяволите?
	„Стоманеният пръстен“ в Ню Йорк е изграден по модела на същата система за наблюдение в Лондон след Единайсети септември, за да се предотвратят терористични атаки. Пръстенът се състои от над осем хиляди охранителни камери, разположени предимно в центъра на Манхатън, така че да покриват ключови обекти като Фондовата борса, Централната гара и Мемориалния комплекс за Единайсети септември. Камерите се управляват от високоусъвършенствани програми, които могат да бъдат настроени за издирване на конкретни лица или дори физически обекти — например някоя раница, оставена на стъпалата пред сградата на Федералния съд.
	Това беше горе-долу всичко, което знаеше Демарко за охранителната система. Беше го прочел във вестниците. „Пръстенът“ беше със стратегическо значение за националната сигурност и по тази причина дейността му беше секретна като на военно съоръжение, а момчетата от Бюрото за борба с тероризма бяха също толкова потайни, колкото агентите от ФБР и Агенцията за национална сигурност, с които работеха съвместно.
	Демарко се обади на Джъстин.
	— Искам да използвам „Стоманения пръстен“, за да открия Ела Филдс.
	— Сигурно се шегуваш — каза Джъстин.
	— Не. Ти непрекъснато повтаряш, че единственият начин да се сдобием със съдебна заповед, за да проверим телефоните на свидетелите, е да докажем, че Ела Филдс е в Ню Йорк и се е свързала с тях. Е, Рейчъл Куин работи близо до Уолстрийт, където има около един милиард охранителни камери, така че, ако Ела Филдс е ходила до нейния офис, има голяма вероятност това посещение да е записано. Искам момчетата от Бюрото за борба с тероризма да пуснат снимката от международния паспорт на Филдс в модерните си компютърни програми и да проверят дали няма да я открият.
	— Само това ли е? — отговори Джъстин. — Демарко, нали разбираш, че тези хора не работят за мен и…
	— Да, но…
	— … и след като областният прокурор поначало не беше готов да притисне полицията, за да ми осигури ресурсите за издирване на Кантуел и Ела Филдс, какво ще ми отговори според теб, ако му кажа, че искам да започна да издирвам Ела Филдс с охранителни камери? На всичко отгоре, Джим Кели…
	Джим Кели беше полицейският комисар, който оглавяваше Бюрото за борба с тероризма.
	— … е истинска примадона и дружи с шефовете на ФБР и ЦРУ, така че през половината от времето се държи така, все едно дори не работи за Ню Йорк. Просто искам да кажа, че ако прокурорът се обади на Кели и поиска от него да използва охранителните си камери, за да издирва Филдс, Кели ще му отговори да ходи да се гръмне и може би ще има пълното право. Все пак Тоби Розентал е убил _един_ човек, Джо. „Пръстенът“ се използва, за да се попречи на разни фанатици да убият хиляди хора.
	Демарко помълча малко, после каза:
	— Е, аз познавам един човек, който може да говори с Кели.
	— Имаш предвид Махоуни?
	— Точно така. Махоуни може да го заплаши, че ще ореже федералния бюджет за борбата с тероризма, и Кели ще му обърне внимание.


	Демарко се обади на Махоуни и му обясни как стояха нещата: беше открил една жена на име Ела Филдс, която според него със сигурност беше оказала влияние на двама от тримата оставащи свидетели по делото „Розентал“.
	— Единственият начин да открия тази жена, за който се сещам, е „Стоманеният пръстен“. Ако не я открия, убиецът на Доминик има много добри шансове да се измъкне безнаказано. Ще можеш ли да натиснеш онзи задник, началника на „Пръстена“, за да го накараш да ми помогне?
	На следващия ден Махоуни му се обади.
	— Кели се съгласи. Трябва да дадеш снимката на Филдс на някакъв тип, който се казва Димитри. Той работи в техническия отдел на Кели.
	_Димитри?_
	— Благодаря ти, шефе — ухили се Демарко.


	Демарко се срещна с Димитри в един бар, недалече от Бродуей, където едно мартини струваше петнайсет долара. Мъжът приличаше на гангстер: с лице като на невестулка, зализана коса и втален костюм от лъскава материя. Освен това говореше с руски акцент. Демарко знаеше, че от Русия пристигат много математици и компютърни специалисти. Когато не се занимаваха с хакерски престъпления в родината си, ги изпращаха да работят на Уолстрийт като финансови анализатори и служители под прикритие в технологични компании. Но Демарко изобщо не се интересуваше дали Димитри е руски шпионин, който е успял да се инфилтрира в органите на реда в Ню Йорк. Интересуваше го единствено това дали Димитри ще успее да докаже, че Ела Филдс е в града.
	Демарко даде на Димитри снимката от международния й паспорт и три дни по-късно двамата отново се срещнаха в същия бар, където Димитри му даде друга нейна снимка. На нея ясно се виждаше как тя стои недалече от сградата, където работеше Рейчъл Куин.
	На снимката от охранителната камера Филдс беше облечена с шорти, тениска и маратонки. Не носеше никаква дегизировка. Беше впечатляваща жена; имаше забележителни крака.
	Демарко се обади на Джъстин.
	— Мога да докажа, че Филдс е в Ню Йорк. Разполагам с нейна снимка, на която тя стои пред сградата, където работи Рейчъл Куин. Изглежда така, все едно чака Куин да излезе от сградата. Мислиш ли, че вече можем да се сдобием с някоя и друга съдебна заповед?


	На следващия ден Демарко и Джъстин Портър, която изглеждаше изтощена както обикновено, вече бяха в кабинета на съдия Уолтър Хоугланд. Той беше на седемдесет и четири години, беше висок метър и деветдесет и три и беше слаб като вейка. Сигурно тежеше по-малко от седемдесет килограма. Вместо нос имаше кокоши клюн, а шестте кичура жълтеникава бяла коса беше зализал настрани върху черепа си, нашарен с петна. За Хоугланд беше добре известно, че винаги носи автоматичен пистолет .32 калибър под съдийската си роба; никога не беше вадил пистолета, но тайно се надяваше някой ден да му се удаде възможност.
	Прокурорите обожаваха Хоугланд; съдийската колегия не споделяше чувствата им. Присъдите, издавани от него, бяха обжалвани повече от на всеки друг съдия по наказателни дела в Манхатън и неговите колеги искаха да го разкарат. Проблемът с Уолтър Хоугланд беше, че просто му беше писнало престъпниците да се измъкват безнаказано, след като според него със сигурност бяха нарушили закона. Веднъж, след като беше обърнал няколко питиета повече, отколкото трябва, той беше казал на един репортер, че системата на правосъдието ще бъде обречена на провал дотогава, докато зависи от решението на дванайсет идиоти, които трябва да определят дали подсъдимият е виновен или не.
	Когато Хоугланд беше убеден, че един човек е виновен — независимо какво казваха проклетите съдебни заседатели, — той не правеше никакво усилие да прикрива истинските си чувства и отхвърляше почти всяко възражение и предложение на адвокатите. Освен това имаше склонност да съветва съдебните заседатели по такъв начин, че почти със сигурност да достигнат до решение за осъдителна присъда. На този етап от живота си Хоугланд вече не се интересуваше дали присъдите му ще бъдат обжалвани. Идеята му беше, че ако някой звяр отново бъде пуснат на свобода, за да тормози хората, това няма да е по негова вина, защото е направил всичко по силите си, за да го тикне зад решетките.
	Хоугланд не си направи труда да прочете писмената молба в размер на десет страници, която Джъстин и Демарко бяха подготвяли през цялата нощ. Вместо това заяви:
	— Просто ми кажете за какво става дума.
	Демарко му обясни. Каза му, че мъж и жена на име Бил Кантуел и Ела Филдс обикалят цялата страна в продължение на повече от десет години, за да притискат свидетелите да променят показанията си или да не се явяват пред съда, в резултат на което много богати хора са оправдавани по обвинения в предумишлено и непредумишлено убийство. Хоугланд изглеждаше впечатлен.
	Демарко му обясни как беше достигнал до това заключение, след като беше проучил делата от Финикс, Лас Вегас и Хюстън, и за негова изненада, Хоугланд не го прекъсна, за да му каже да побърза. Демарко обясни, че Ела Филдс в момента е в Ню Йорк и той разполага със снимка от охранителна камера, която доказва това. Един от свидетелите по делото „Розентал“ е изчезнал безследно, а друг е получил удар, който може би не се дължи на естествени причини. В добавка двама други свидетели, които са се съгласили да потвърдят пред съда, че Розентал е убил Доминик Динунцио, междувременно са променили показанията си.
	— Наистина ли вярвате, че тази жена се е опитала да убие онази възрастна дама? — попита Хоугланд.
	— Да, но не мога да го докажа — отговори Демарко.
	— И какво искате от мен? — попита Хоугланд.
	— Господин съдия — отговори Джъстин. — Нуждаем се от съдебна заповед, за да проверим телефоните на хората, които може би са общували с Ела Филдс. Включително адвокатът на Розентал и двама от свидетелите.
	— Защо се обръщате към мен вместо към съдия Мартинес? — попита Хоугланд.
	Мартинес беше водил съдебното заседание, на което беше предявено обвинението срещу Тоби, и щеше да бъде съдия и по самото дело срещу него. А отговорът на въпроса на Хоугланд трябваше да гласи: „Защото е по-вероятно вие да ни издадете съдебната заповед, от която се нуждаем“. Но Портър не можеше да отговори така. Вместо това тя каза:
	— Господин съдия, въпросът не засяга директно делото „Розентал“ по обвинение в убийство. Искаме да дадем начало на друго дело, с което да осъдим Ела Филдс и Дейвид Слейд за упражняване на натиск върху свидетелите, а може би и за опит за убийство. Ако представим тази молба на съдия Мартинес, това може да се приеме за конфликт на интереси и да го принуди да си направи отвод, което няма да бъде справедливо. Имам предвид, за съдия Мартинес.
	— Глупости — каза Хоугланд. — Дошли сте при мен, защото Мартинес е мухльо.
	Той помълча малко, после заяви:
	— Ето какво ще ви предложа. Ще ви дам съдебна заповед, за да проверите телефоните на свидетелите, но не закачайте Слейд. Ако проверите телефона на акула като него, това може да създаде проблеми на всички замесени. Но _ако_ откриете нещо при проверката на свидетелите, може би ще ви разреша да проверите и самия Слейд.
	— Благодаря ви, господин съдия — отговориха в един глас Демарко и Джъстин.
	После бързо си тръгнаха от кабинета, преди да е променил решението си.


>>	42

	Никога досега Ела не се беше чувствала толкова ужасена. Не можеше да си обясни как беше разбрал за нея този Демарко. Просто нямаше никаква логика. Дори някой от свидетелите, барманът или сервитьорката например, да беше казал, че някаква жена ги е принудила да променят показанията си, те нямаше как знаят, че тя е Ела Филдс.
	Нито един човек в Ню Йорк — нито Дейвид Слейд, нито свидетелите, нито Кармайн Фратело — не знаеше, че тя се казва Ела Филдс. Никога не беше споменавала името си на нито един от тези хора. Дори беше носила дегизировка, когато се беше срещала с тях, за да им бъде по-трудно да я идентифицират. А когато беше взела под наем апартамента в „Челси“, когато беше вземала кола под наем и когато беше платила за хотелската стая, в която се беше срещнала със Слейд, не беше използвала кредитна карта, издадена на истинското й име.
	Бил винаги се беше отнасял с небрежност — с _неразумна_ небрежност, поне според Ела — към предохранителните мерки по отношение на самоличността си. Смяташе, че ако някой ден го заловят, това ще стане, след като свидетел, когото уж е привлякъл на своя страна, се обърне срещу него, така че ченгетата ще го причакат на следващата им среща и ще го арестуват. И тогава нямаше да има никакво значение на името на кого е издаден документът за самоличност, който носи в джоба си. Не обръщаше особено внимание и на мерките за безопасност по отношение на телефона.
	Но Бил все пак правеше нещо, което Ела оценяваше по достойнство: полагаше всички възможни усилия да я предпази, като се стараеше да не създава никаква финансова връзка между нея и собствените си действия. Когато вземаше къща под наем, го правеше единствено на собствено име. Всяка година подаваше данъчна декларация на базата на измислената заплата, която твърдеше, че получава като консултант. И винаги я подаваше самостоятелно; след като се ожениха, не поиска от Ела да смени фамилията си. Ела беше вписана като съсобственик на всичките му банкови сметки, но единствено Бил превеждаше пари в тях. Целта му беше да се увери, че Ела няма да влезе в затвора за укриване на данъци, финансова измама или някакво друго подобно престъпление. И когато Ела започна да работи с него, едно от първите неща, които направи Бил — по нейно настояване, — беше да й осигури желязна фалшива самоличност.
	Бил познаваше един тип в Сан Антонио, който се прехранваше от фалшифициране на документи за нелегални имигранти от Мексико. Човекът не се стараеше толкова, когато се отнасяше за тях, но даде всичко от себе си за Ела. Истинската Каръл Оуен беше на възрастта на Ела, беше избягала от дома си в Ел Пасо на четиринайсет години и беше изчезнала безследно. Най-вероятно беше загинала някъде. След това беше починала и майка й — от наркотици, и Каръл така и не беше обявена за мъртва. Човекът от Сан Антонио се беше сдобил с номера на социалната осигуровка и акта за раждане на Оуен, а след това беше използвал тези документи, за да издаде на Ела международен паспорт, шофьорска книжка и кредитни карти. Имаше дори карта от Съюза на автомобилистите, ако колата й се повреди по пътя.
	Когато Ела беше на работа и трябваше да докаже самоличността си с някакъв документ — например когато вземаше кола под наем, — тя използваше самоличността на Оуен. Единствените случаи, в които използваше истинската си самоличност, беше, когато пътуваше за удоволствие с Бил и двамата правеха заедно напълно законни неща, например да пътуват с някой круизен кораб. Но дори в тези случаи Бил плащаше за всичко, като използваше собствените си кредитни карти.
	Всичко това означаваше, че ако Ела допуснеше някаква грешка, органите на реда може би щяха да открият, че жена на име Каръл Оуен притиска свидетелите, но Ела Филдс все пак щеше да бъде в състояние да се качи на самолета и да изчезне, като използва собственото си име. Но сега този проклет Демарко по някакъв начин беше научил, че тя е била омъжена за Бил — сигурно беше открил в архивите брачното им свидетелство. А след това — и точно тук нещата ставаха необясними — беше достигнал до заключението, че тя е в Ню Йорк и е замесена в делото „Розентал“. Как се беше стигнало дотам, по дяволите?
	Ела внимаваше особено много по отношение на мобилните телефони, с които лесно можеше да бъде открит и проследен всеки. Притежаваше един телефон на името на Каръл Оуен, който използваше за разговори с Джордж Чавес, и даваше номера му, когато вземаше апартамент под наем или резервираше самолетен билет. Но за всичко останало използваше предплатени мобилни телефони и когато беше пристигнала в Ню Йорк, една от първите й задачи беше да си купи няколко апарата с предплатени карти; използваше различен телефон за Слейд, всеки от свидетелите, Къртис и Кармайн Фратело.
	Не виждаше никакъв начин Демарко да разбере за Кармайн или Къртис, но ако той се сдобиеше със съдебна заповед, така че да провери телефоните на свидетелите, щеше да открие, че те бяха общували с някого и този човек беше използвал предплатена нерегистрирана карта. А ако попиташе свидетелите кой им се е обаждал, какво можеха да му разкажат? Другият проблем — по-големият проблем — беше, че ако служителите на реда откриеха номерата на телефоните, от които се беше обаждала на свидетелите, можеха да ги използват, за да я намерят.
	Трябваше да се отърве от всичките тях. Освен това трябваше да разбере дали Демарко беше разпитвал сервитьорката и бармана за нея. Затова им се обади и побесня, когато разбра, че Демарко наистина вече беше говорил с тях и ги беше попитал дали някой се е опитвал да ги накара да променят свидетелските си показания. И двамата обясниха, че са го излъгали и са му казали, че никой не е говорил с тях. Е, поне това беше добре.
	После тя се обади на Къртис, техника от поддръжката в дома за възрастни хора, където живееше Естер Бърман, и го попита дали някакво ченге на име Демарко го е разпитвало за нея. Така разбра, че Демарко беше показал снимката й на Къртис.
	— Какво?! — изкрещя тя.
	— На снимката беше с къса руса коса — обясни Къртис. — Не беше същата като тази, с която съм те виждал, но аз те познах.
	— Какво му каза? — попита Ела.
	— Казах му, че никога не съм те виждал. Но той обиколи целия дом и показа снимката ти на всички. Не знам дали някой от тях не е заявил, че те е виждал там.
	— Защо не ми се обади, когато той те попита за мен, по дяволите? — попита го Ела.
	— Не знам какво е станало с Естер, но знам, че аз не съм направил нищо незаконно. Просто не искам да се забърквам повече, нали разбираш?
	Гадното копеле! Значи Демарко не просто знаеше името й, а разполагаше и с нейна снимка. Ако барманът признаеше, че тя му е платила, или ако сервитьорката кажеше, че Ела я е принудила да промени свидетелските си показания, всичко отиваше по дяволите.
	Трябваше веднага да изчезне от Ню Йорк. Началото на делото беше след две седмици, нямаше какво повече да организира. Всички свидетели и Кармайн Фратело бяха подготвени за предстоящите си показания, а Слейд беше разгърнал своята защитна стратегия, която щеше да посочи Данте Бело като действителния извършител на убийството. Както вече беше казала на Слейд, независимо дали това му харесваше или не, тя нямаше да направи нищо повече с Рейчъл Куин. В този смисъл работата й в Ню Йорк беше свършена, така че нямаше никаква причина да се задържа повече в града, освен за да се увери, че Слейд наистина ще й плати дължимия милион.
	Тя се зае да потърси чук в апартамента, но напразно; докторът, от когото го беше наела, очевидно не беше имал нужда от подобен инструмент. Затова Ела взе един месингов свещник, постла дебела хавлиена кърпа на паркета и се зае да разбива всичките си мобилни телефони на парчета, включително и телефона на името на Каръл Оуен. Не мислеше, че е възможно Демарко да знае за Каръл Оуен, но не искаше да поема никакви рискове. И както беше разтревожена, си го изкара на апаратчетата, така че навсякъде из апартамента се разхвърчаха пластмасови отломки. Имаше късмет, че някое парче не й се заби в окото — да не говорим за това, че докторът нямаше да се зарадва, когато видеше в какво състояние е месинговият му свещник.
	После тя излезе от апартамента и изхвърли останките в няколко различни контейнера за боклук, в случай че по тях все още беше останала някаква работеща електронна част, на която не беше успяла да види сметката. След това се отби в един магазин и си купи още три телефона, така че да разполага с чисти, непроследими устройства, които да използва оттук нататък.
	Върна се в апартамента и понечи да влезе в спалнята, за да си събере багажа, но видя отражението си в едно огледало и спря. Косата й стърчеше във всички посоки. А очите й? Все едно бяха на някакво диво животно, уловено в капан.
	Тя спря пред огледалото, взря се в себе си и каза:
	— Ела Сю? Стегни се, да ти го начукам.
	После седна на леглото и се запита: какво точно знае Демарко?
	Знаеше, че е била омъжена за Бил. Но какво от това? Бракът с Бил не беше престъпление, а тя се съмняваше Демарко да успее да докаже, че тя е работила заедно с Бил. Освен това знаеше как изглеждаше тя, но пак: какво от това? Ако успееше да _докаже_, че тя е оказала натиск на свидетелите по делото „Розентал“, щеше да има основания да я арестува — но единственият начин да го докаже беше Джак, Кейти или Едмундо да се разприказват, а тя беше сигурна, че точно тези тримата няма да го направят, след като вече бяха взели пари от нея.
	Не биваше да изпуска от поглед цялостната картина, а цялостната картина показваше, че тя иска да продължава да се занимава с тази работа, докато не спечели достатъчно пари, за да се оттегли спокойно. Естествено, винаги можеше да направи онова, което беше планирала от самото начало — да се омъжи за някой богаташ; знаеше, че е достатъчно привлекателна, за да си намери такъв. Но тя харесваше работата си. Обичаше предизвикателствата и възможността да живее така, както иска, без да се налага да прави компромиси в името на това някакъв мъж да се чувства щастлив. И с работата по делото „Розентал“ — по-заплетено от всяко друго, по което бяха работили заедно с Бил в миналото — вече беше доказала, че е в състояние да се справя сама. След като Дейвид Слейд спечелеше делото, той определено щеше да я препоръча на други адвокати, а Джордж Чавес щеше да използва нейния успех, за да привлече нови клиенти.
	Затова не биваше да се поддава на паниката, а да остане в Ню Йорк до началото на процеса. Слейд можеше да има нужда от помощта й, а и трябваше да се увери, че той ще й плати оставащата сума. Междувременно щеше да си намери друго място за живеене и щеше да носи дегизировка всеки път, когато излиза навън.
	На следващия ден Ела се изнесе от апартамента в „Челси“. Намери си стая в евтин хотел в Китайския квартал и предплати в брой за две седмици. След това се обади на фалшификатора от Сан Антонио и му нареди да й изработи нова самоличност, също толкова качествена, колкото тази на Каръл Оуен. Той каза, че за това ще му трябва поне един месец, а тя му нареди да го направи по-бързо. Ако й се наложеше да бяга, искаше да може да го направи под друго име, а не като Ела Филдс или Каръл Оуен.
	Отново се замисли за обажданията си до свидетелите и възможността полицията да провери телефоните им. Как щяха да обяснят свидетелите кой им се беше обаждал от предплатен мобилен телефон? Тя се замисли по този въпрос, а след това излезе и обикаля почти цял час, докато намери уличен автомат.
	Обади се на Джак Морис и на Кейти Толивър и им обясни какво да отговарят на въпроса за разговорите, които бяха провели с нея. Джак каза, че още малко пари в брой ще му свършат добра работа — беше изгубил доста в Атлантик Сити през почивните дни, което не беше голяма изненада, — но като цяло реагира хладнокръвно на онова, което искаше Ела от него.
	Кейти не беше толкова хладнокръвна. Младата жена започна да крещи на Ела, че заради нея ще свърши в затвора и тогава ще й отнемат дъщеричката, независимо какво ще стане на делото срещу Тоби. Наложи се Ела да я успокои, да я заплаши още малко с онова, което щеше да се случи с дъщеря й, ако тя не свидетелства както трябва в съда, и отново да се увери, че Кейти е разбрала какво трябва да отговаря, ако някой я попита с кого е говорила.
	Да, всичко беше под контрол.


>>	43

	Демарко не можеше да повярва на ушите си.
	Бяха използвали съдебните заповеди, с които се бяха снабдили от недотам уважаемия съдия Уолтър Хоугланд, бяха се свързали с телефонните компании и банките и бяха проучили миналото на бармана и сервитьорката. И двамата бяха затънали в неплатени вноски по кредитните си карти, а освен това барманът явно беше пропаднал комарджия, ако се съдеше по екскурзиите до Атлантик Сити, които предприемаше почти всяка седмица. Но нито Джак Морис, нито Кейти Толивър бяха получили някаква необяснима сума пари, след като Розентал беше арестуван. Нито един от двамата не беше внасял пари в сметката си и не беше погасявал дългове по кредитните си карти. Ако наистина ги бяха подкупили, им бяха платили в брой, а той нямаше как да докаже това.
	Справката от телефонната компания показваше, че и Морис, и Толивър имат по няколко приети обаждания от предплатен мобилен телефон — но _не един и същ_. Когато Джъстин накара телекомите да открият къде са апаратите, от които се бяха обадили на свидетелите, оттам й отговориха, че въпросните устройства са изключени или извън обхват. Дявол да го вземе! Демарко беше сигурен, че именно Ела Филдс се е обаждала на Морис и Толивър от предплатените телефони, но отново нямаше как да го докаже.
	Побеснял от гняв, Демарко отиде в „Макгилс“ и още веднъж се опита да притисне Джак Морис и Кейти Толивър, но и двамата отново го излъгаха. Кейти твърдеше, че се е обаждал нейният отговорник от анонимните наркомани, и когато Демарко настоя да му каже как се казва той, Кейти му отговори: „Неслучайно се казва организация на _анонимните_ наркомани“. Демарко я уведоми колко време може да лежи в затвора за лъжесвидетелстване, като удвои евентуалната й присъда. Освен това заяви, че могат да я осъдят за възпрепятстване на правосъдието, ако лъже. По дяволите, може би дори прокурорът щеше да намери начин да я изкара съучастничка в убийството на Доминик Динунцио, тъй като очевидно помагаше на Тоби Розентал да не влезе в затвора. В продължение на една минута Кейти изглеждаше така, все едно всеки момент ще повърне, но не се огъна.
	Морис, от друга страна, изобщо не се притесни. Джак се оказа доста по-корав, отколкото Демарко очакваше. Обясни му, че от време на време играе по малко хазарт, че е взел пари назаем от някаква мутра и човекът понякога му се обажда, за да го тормози. Но не искаше да каже на Демарко името му: „Може и да не ми счупи краката, защото съм се забавил малко с връщането на дълга, но ако кажа името му на прокурора, със сигурност ще ходя с патерици през следващите няколко месеца“.
	Съдебните заповеди, за които двамата с Джъстин бяха положили толкова много усилия, се оказаха напълно безполезни.
	Той се обади на Джъстин, за да я информира как стоят нещата, и се впусна в продължителна гневна тирада. Не можеше да открие Филдс. Не можеше да докаже, че тя е извършила престъпление. Не можеше да докаже, че е оказала натиск върху свидетелите, нито че е накарала Едмундо Ортис да изчезне, нито че се е опитала да убие Естер Бърман. През цялото време, докато крещеше, Джъстин се опитваше да го прекъсне, за да му каже нещо. Най-сетне Демарко изохка:
	— И така, сега не знам какво да правя, мамка му.
	Джъстин му отговори:
	— Ако млъкнеш за две секунди и ме оставиш да кажа нещо, имам една добра новина за теб.


>>	44

	Делото срещу Тоби Розентал трябваше да започне след една седмица и съдия Мартинес извика Джъстин Портър и Дейвид Слейд на среща, за да го обсъдят предварително. Мартинес просто искаше да придобие някаква представа колко ще продължи съдебният процес. Причината за това бяха плановете му да излезе в отпуск веднага след края на делото и желанието му да си направи резервации, но не го сподели с юристите.
	Когато Мартинес попита Портър колко свидетели възнамерява да призове, Слейд не внимаваше особено. Вместо това си мислеше за дъщеря си, която наскоро беше навършила тринайсет години. Преди това неговото момиче беше ангелче, радостта на живота му. Истинско съкровище. Но в момента, в който навърши тринайсет години, изведнъж се преобрази в някаква намусена, враждебно настроена глупачка, която не правеше нищо друго, освен да си пише съобщения с приятелките си.
	Снощи на вечеря тя обяви, че ще си направи татуировка в долната част на гърба, точно над цепката на задника. Татуировката беше някакъв китайски йероглиф, който означаваше „съдба“ или „орис“, или някаква подобна простотия. Когато жена му възрази срещу тази идея, дъщеря му отговори, че има право да прави каквото си иска със собственото си тяло, като нарече майка си „маниачка, която иска да контролира всичко в живота й“. Оттам нататък разговорът продължи все по-зле. Затова, когато Портър започна да изброява свидетелите си, Слейд не внимаваше особено, най-вече защото вече знаеше кои ще бъдат те.
	Щяха да привикат разследващите полицаи Когхил и Дент — може би само единия от тях, а може би и двамата. Те щяха да разкажат как са установили самоличността на Тоби и какво е станало на очната ставка. Слейд подозираше, че Портър ще използва свидетелските им показания като възможност да покаже на съдебните заседатели снимки на Доминик Динунцио: седнал до масата, където е бил застрелян, с прогизнала от кръв риза и полузатворени очи, съвсем убедително мъртъв. И Слейд нямаше да възрази срещу бруталните снимки, защото искаше съдебните заседатели да видят с очите си как е изглеждал Динунцио, така че по-късно да може да ги доведе до заключението, че Данте Бело го е сбъркал с Кармайн Фратело.
	След това щяха да привикат един криминалист, който да потвърди, че присъствието на Тоби в бара се доказва от отпечатъците му по чашата, и Слейд с готовност щеше да приеме това заключение. На свой ред Слейд щеше да попита криминалиста дали колегите му са открили някакви веществени доказателства, че Тоби Розентал е застрелял Доминик, и криминалистът щеше да отговори отрицателно.
	А след това Портър щеше да призове свидетелите на убийството.
	— Колко свидетели възнамеряваш да извикаш? — попита съдия Мартинес.
	— Четирима, господин съдия — отговори Портър.
	Какво?, помисли си Слейд. Четирима ли каза?
	— Извинявам се — намеси се той. — Не чух както трябва. Четирима свидетели ли каза, че ще призовеш?
	— Да — отвърна Портър с лека усмивка. — Ще призова бармана, Джак Морис; сервитьорката, Кейти Толивър; и една клиентка, която е била в бара по време на убийството, Рейчъл Куин.
	Портър направи театрална пауза, преди да добави:
	— Както и един помощник-сервитьор на име Едмундо Ортис.
	Слейд не можеше да повярва на ушите си.
	— Бях останал с впечатлението, че господин Ортис няма да успее да се яви в съда, за да свидетелства — каза той.
	— Защо си останал с това впечатление? — попита го Портър.
	— Не знам — отвърна Слейд, като си мислеше нещо друго.
	Ето какво си мислеше: „Какво става тук, да му го начукам?“.
	Все още зашеметен от новината, която беше научил току-що, Слейд заяви на съдията, че защитата му до голяма степен ще се основава на кръстосания разпит на свидетелите. Освен това щеше да призове един професор по право, преподавател от Колумбийския университет, който да разкаже за няколко случая, в които подсъдимите са били осъждани несправедливо на базата на грешни свидетелски показания, както и един инженер, който с помощта на видеоклип щеше да демонстрира как заради осветлението в бар „Макгилс“ е било почти невъзможно да се установи със сигурност самоличността на Тоби Розентал. Накрая Слейд заключи:
	— Все още се опитвам да открия един-двама души, господин съдия.
	— Ако смяташ да поискаш още едно отлагане, Слейд, няма да стане — уведоми го Мартинес.
	— Не, господин съдия, просто исках да кажа, че продължавам да се опитвам да открия двама души, които може да имат сериозно отношение към защитата на господин Розентал, така че не е изключено да ги призова като свидетели.
	Причината да каже това беше планът му да призове Кармайн Фратело и Данте Бело по време на самото дело, така че Портър да не може да се подготви. Щеше да каже, че двамата не са били включени в първоначалния му списък със свидетели, защото не е успял да ги открие до последния ден преди началото на процеса.
	— Няма значение — заяви съдията, готов да сложи край на срещата. — В такъв случай ще започнем по график следващата седмица и не очаквам да продължим повече от две седмици. Няма да позволя забавяне. Благодаря и на двама ви за тази среща.
	Веднага щом излезе от кабинета на съдията, Слейд извади телефона си и изпрати следното съобщение: „Трябва да се срещнем. Спешно!!!“.
	Но телефонът му го уведоми, че съобщението не е получено. Той го изпрати отново и за втори път получи отговор, че съобщението не е получено. Дявол да го вземе! Какво става тук, мамка му?


	Когато Демарко се обади на Джъстин, за да се оплаче, че съдебните заповеди от съдия Хоугланд не им бяха свършили никаква работа, Джъстин му отговори:
	— Ако млъкнеш за две секунди и ме оставиш да кажа нещо, имам една добра новина за теб.
	— Каква добра новина? — попита Демарко.
	— Познай кой ми се обади в офиса тази сутрин.
	— Кой?
	— Едмундо Ортис. Каза ми, че е бил в Аляска и е работил на някакъв риболовен кораб, но ако му изпратя самолетен билет, ще се върне навреме за делото. Когато го попитах дали смята да потвърди, че може да идентифицира Тоби Розентал като убиеца от бара, той ми отговори, че да, точно това смята да направи.
	— Шегуваш ли се? — не повярва Демарко.
	— Нищо подобно. Когато попитах Ортис защо е напуснал Ню Йорк и дали някой се е опитал да го накара да промени свидетелските си показания, той не ми отговори. Не искаше да каже нищо повече, освен че е заминал, тъй като си е намерил хубава работа на запад, но сега ми се обажда просто защото се опитва да бъде примерен гражданин и знае, че е негов дълг да свидетелства в съда. Според мен Филдс го е притиснала да напусне града — или може би го е подкупила с работата, която му е намерила, — но след това съвестта му е надвила. Господ да поживи новите американци — добави Джъстин.


>>	45

	Ела се обади на Дейвид Слейд в кантората му. Искаше да му даде номера на новия предплатен телефон, който щеше да използва, за да общува с него в бъдеще. Каза на секретарката на Слейд, че се обажда от кабинета на съдия Мартинес. Предполагаше, че Слейд няма да откаже да разговаря с магистрата.
	Слейд вдигна слушалката. Звучеше раздразнен.
	— Да, господин съдия. Какво мога да направя за вас?
	— Не е съдията, аз съм — каза Ела.
	— Къде беше, по дяволите? — попита Слейд. — Изпратих ти десет съобщения.
	Ела понечи го успокои, но преди да успее да продължи, Слейд избухна:
	— Защитата се разпадна. Трябва да се срещнем. Незабавно.
	— Как така се разпадна? — попита Ела.
	— Не по телефона — отговори Слейд.
	Ела не беше казала на Слейд, че я издирва агент на прокуратурата на име Демарко, и реши да не му го казва и сега, защото Слейд явно не се справяше добре с работата под напрежение. Но се страхуваше Демарко да не проследи Слейд и той да го отведе право при нея.
	— Ако ще се срещаме, не бива да позволяваш да те проследят до мястото на срещата — каза му тя.
	— Защо да ме проследят? — попита Слейд.
	— Човек никога не знае — отвърна Ела.
	— Е, ще внимавам — каза Слейд.
	— Няма да е достатъчно да внимаваш — каза му Ела. — Полицията може да изпрати десет души, за да те следят едновременно. Може да използват хеликоптер или да поставят джипиес устройство на колата ти.
	— Няма да го направят — каза Слейд. — Все пак съм адвокат.
	Ела се засмя, макар че изобщо не й беше смешно.
	— Има ли значение, че ще ме проследят? — попита Слейд. — Важното е да не разберат, че се срещаме. Тъща ми има лятна къща в Лонг Айланд. Ако си сигурна, че полицията не те следи, трябва да отидеш там преди мен; ключът от входната врата е под едно градинско джудже. Полицията няма как да разбере, че си вътре. Така ще можем да поговорим, аз ще си тръгна пръв, а ти ще си тръгнеш по-късно. Само не паркирай близо до къщата.
	— Добре, това ще свърши работа — каза Ела.
	Слейд й каза адреса и Ела пристигна там един час преди него, като паркира на километър и половина от къщата.


	— Какво става? — попита го тя в мига, в който Слейд влезе.
	— Вчера имаше среща със съдията, който ще води делото срещу Тоби.
	— Защо? — попита Ела.
	— Искаше просто да разбере колко ще продължи процесът.
	— И какъв е проблемът?
	— Съдията ни попита по колко свидетели ще призовем, така че да си създаде представа колко време ще ни трябва. И изведнъж Портър обяви, че нейните свидетели ще бъдат четирима.
	— Четирима? — повтори Ела. — Трябваше да бъдат само трима.
	— Ами, да. И тогава разбрах, че и Едмундо Ортис се кани да се яви като свидетел в съда.
	— По дяволите! — изкрещя Ела.
	— По някаква неизвестна причина този проклетник е решил да се върне. Което означава, че вече ще има двама души, които ще свидетелстват против Тоби, и други двама, които ще кажат, че не са сигурни дали е бил той.
	— Уреди още едно отлагане — каза Ела. — Имам нужда от време, за да се справя със ситуацията.
	В действителност отлагането на делото беше последното, което й трябваше точно в момента, когато Демарко я издирваше. Но тя знаеше, че Слейд по никакъв начин няма да й плати втория милион, ако му се наложи да разпита двама свидетели, решени да кажат истината. Дори при това положение той можеше да спечели делото; може би щеше да успее да създаде достатъчно основателно съмнение, ако половината от свидетелите кажеха, че не могат да бъдат сигурни, че Тоби е стрелял. Но проблемът вече беше, че барманът и сервитьорката бяха стояли на доста голямо разстояние от Тоби, когато беше застрелял Динунцио; от друга страна, Тоби беше минал тичешком точно покрай масата на Куин и едва не се беше сблъскал с помощник-сервитьора. Обвинението щеше да твърди, че _по-надеждните_ свидетели са разпознали Тоби и съдебните заседатели трябва да го вземат предвид. Точно затова Ела имаше нужда от още време.
	— Не мога да уредя още едно отлагане — заяви Слейд. — Мартинес днес ми каза, че няма да ми разреши. Какво смяташ да направиш?
	Не каза: „Какво смяташ да направим?“. Говореше само за нея.
	Ела се приближи до прозореца и погледна навън. Точно това беше нейната мечта: собствен дом с изглед към океана, нейната награда, че вече не е Ела Сю Филдман от Калхун Фолс, Южна Каролина. Но сега всичко, за което беше работила толкова много, можеше да се стопи като миналогодишен сняг.
	— Кой от двамата свидетели е по-важен? — попита Ела.
	— Какво имаш предвид? — отвърна Слейд.
	— Ако трябваше да избираш между Рейчъл Куин и Едмундо Ортис, кой от двамата предпочиташ да свидетелства?
	— Ортис, разбира се — каза Слейд. — Той не беше толкова сигурен на очната ставка, не е видял Тоби в момента, в който е стрелял по Доминик, и освен това Куин ще създаде по-добро впечатление от него. Тя е добре образована и най-вероятно ще говори убедително, а Ортис… Ами нали разбираш какво искам да кажа?
	— Да, разбирам — отвърна Ела.
	Трябваше да направи нещо с Рейчъл Куин и трябваше да го направи бързо.


>>	46

	— Кога пристига Ортис в Ню Йорк? — попита Демарко.
	— Тази вечер — отговори Джъстин.
	— Трябва да го приберем някъде, където Филдс няма да може да го открие.
	— Да, знам. Резервирах му стая в хотел „Хауърд Джонсънс“ в Сохо. Ще изпратя някой полицай да го посрещне на летището и…
	— Аз ще го посрещна — каза Демарко. — Искам да говоря с него. Искам да видя дали ще си признае, че Филдс го е накарала да замине.
	— Не знам — каза Джъстин. — Не искам да го изгубя като свидетел.
	— Джъстин, ние нямаме никакви доказателства, че Ела Филдс е извършила нещо незаконно. Но ако Ортис е готов да си признае, че…
	— Джо, основната ми цел е да осъдя Тоби Розентал, а не Ела Филдс. Ако Ортис си признае, че Филдс му е платила подкуп, за да замине от града, съдията може да не го допусне като свидетел.
	— Само ако кажеш на съдията за това — изтъкна Демарко.
	— Или ако Ортис се притесни, че може да влезе в затвора, защото е приел подкупа, и вече не знае какво да направи. Може отново да избяга. Затова не искам да правим нищо, което може да го накара да промени решението си и да не свидетелства срещу Розентал.
	— Добре, разбирам те — каза Демарко. — Но все пак смятам, че аз трябва да го посрещна на летището. Колкото се може по-малко хора трябва да знаят къде е той, преди да започне делото. Не бива да поемаме риска Филдс да го открие и да му направи нещо.
	— Да, добре — съгласи се Джъстин и му каза кога и къде ще пристигне самолетът на Ортис.
	На Демарко никак не му беше приятно да лъже Джъстин — добре де, може би не чак _никак_, — но всъщност се канеше да разпита Едмундо Ортис. Искаше да разбере какво беше направила Филдс. Искаше да се сдобие с доказателство, че Филдс беше направила _нещо_. И ако успееше да убеди Ортис да свидетелства срещу Филдс, щеше да намери начин да я открие и да направи така, че да я арестуват за манипулиране на свидетели. Вече мислеше за нея като за някакъв митичен противник, подобен на белия кит от „Моби Дик“. Беше твърдо решен да забие харпуна си в нея.


	Демарко посрещна Едмундо Ортис в залата за получаване на багажа на „Джей Еф Кей“. Ортис беше може би метър и шейсет и пет, с посивяла тъмна коса и гъсти прошарени мустаци. Приличаше на някой от онези дребни мъже, които могат да вдигнат от лежанка собственото си тегло, умножено по три. През целия си живот Едмундо Ортис не беше правил нищо друго, освен да се труди здраво.
	Демарко му обясни, че работи за прокуратурата, и от името на Ню Йорк му благодари, че се е върнал, за да свидетелства на делото „Розентал“.
	— Просто изпълнявам дълга си — каза Едмундо, но не звучеше горд от това.
	Звучеше по-скоро притеснен и може би малко гузен.
	Демарко му обясни, че ще го заведе в един хотел и Едмундо ще остане там до началото на делото. Каза му, че преди това прокурорът ще се срещне с него, за да преговорят свидетелските му показания, но иначе може просто да си почива.
	— Представи си, че това е ваканция — каза му Демарко. — Поръчвай си храна от румсървис, гледай телевизия, плувай в басейна. Но не бива да напускаш хотела. Разбираш ли?
	Докато излизаха от летището, Демарко небрежно го попита:
	— С какво се занимаваше в Аляска?
	Полетът на Едмундо беше пристигнал от Анкъридж.
	— Работех като готвач на един риболовен кораб. Когато хвърлихме котва в Анкъридж, аз се обадих на госпожата и казах, че ще ми трябва самолетен билет, ако трябва да свидетелствам.
	— Риболовен кораб. Еха. Чувал съм, че понякога тази работа е доста опасна. Имам предвид, ако има буря или нещо подобно.
	— Не беше толкова зле, поне този сезон. Работата ми харесва.
	— Как започна да работиш там?
	Едмундо се поколеба, преди да отговори.
	— Един приятел ми каза. Подадох молба.
	В главата на Демарко светна червена лампичка. Лъжа!
	Докато пътуваха с таксито, Демарко не го попита нищо друго. Когато пристигнаха в хотела, Едмундо имаше резервирана стая на името на „Мануел Ривера“, точно както му беше обяснила Джъстин, и престоят му щеше да бъде платен с една от служебните кредитни карти. Стаята му беше съвсем обикновена: с двойно легло, без изглед, без минибар, с малък телевизор. Демарко се надяваше, че Ортис няма да се побърка от скука.
	— Добре — каза Демарко. — Сега трябва да те попитам нещо и искам да ми отговориш честно.
	Той извади снимка на Ела Филдс от вътрешния джоб на сакото си и попита:
	— Тази жена ли те накара да заминеш от Ню Йорк, за да не свидетелстваш на делото „Розентал“?
	Едмундо разглежда снимката много дълго време — време, от което най-вероятно имаше нужда, за да измисли какво да отговори.
	— Не — каза той. — За пръв път я виждам.
	Лъжа! Демарко продължи да го притиска следващите десет минути, като му обясняваше колко е хубаво, че е решил да свидетелства, но че е важно и да се разбере дали някой не манипулира свидетелите. Не го заплашваше и не се отнасяше с него като с престъпник; просто не спираше да повтаря колко е важно да постъпи правилно — точно толкова, колкото е важно да каже истината на делото. Подчерта колко се възхищава на Ортис, че е прекъснал работата си, пристигнал е чак от Аляска и е готов да се яви в съда, но и че трябва да каже дали жената на снимката го е накарала да замине.
	Не успя да го накара да се огъне. Едмундо не го поглеждаше в очите; просто клатеше глава и тихо повтаряше:
	— Не, не, не съм говорил с нея.
	Накрая Демарко се отказа. Още веднъж му напомни, че не бива да излиза от хотела до началото на делото, и този път Едмундо го попита защо.
	— За по-сигурно — отговори Демарко. — Ти си важен свидетел по дело за убийство, така че… Ами просто не мърдай никъде от хотела.
	Виждаше, че така го плаши, и си помисли: „Добре. Нека да се плаши“.


	Демарко слезе в бара на хотела, поръча си една бира и в продължение на няколко минути разсъждава върху ситуацията. После се обади на Джъстин.
	— Мислех си за нещо — започна той. — Кой е по-добрият свидетел — Рейчъл Куин или Едмундо Ортис?
	— Куин, разбира се. Най-малкото защото е видяла как Розентал стреля по Динунцио. Самата тя има юридическо образование и владее английски по-добре от Ортис, така че ще бъде по-подготвена да понесе кръстосания разпит на Слейд. Освен това, ако се върнеш и провериш какво са казали двамата, когато са ги разпитали за пръв път, както и на очната ставка, Куин е по-сигурна от Ортис, че е разпознала Розентал.
	— Да, и аз смятам така — каза Демарко.
	— Защо питаш?
	— Защото си мислех, че ще бъде най-умно да наглеждаме Куин до началото на делото. Само ние двамата знаем къде е Ортис, така че той би трябвало да бъде в безопасност. Но Куин…
	— Куин живее в сграда с портиер и работи на една крачка от Уолстрийт, така че офисът й се охранява по-добре от сградата, където е моят кабинет.
	— Да, но когато не си е в офиса…
	— Мислиш ли, че Филдс ще се опита да убие Куин? — попита Джъстин.
	— Не знам — отговори Демарко.
	После напомни на Джъстин за онзи свидетел от Минесота, който беше загинал в предполагаем инцидент на пътя, прегазен от неизвестен шофьор.
	— Престани, Демарко — каза Джъстин. — Все пак си нямаме работа с мафията.
	— Хората като Дейвид Слейд и Ела Филдс са много по-интелигентни от мафиотите, с които съм се срещал, а бащата на Тоби Розентал е толкова богат, че парите му текат от ушите. Затова си мисля, че тези хора представляват по-голяма заплаха от средностатистическия мафиот. Трябва да държим Рейчъл Куин под наблюдение до началото на процеса, което означава, че ще имам нужда от помощ. Аз ще я взема след работа днес и ще се погрижа да се прибере у дома, но не мога да я наблюдавам по двайсет и четири часа на ден. Освен това не забравяй, че не нося пистолет.
	— Добре, ти я наглеждай днес, докато си легне, а аз ще намеря кой да ти помага от утре.
	— Става — каза Демарко.


>>	47

	Ела си уреди среща с Кармайн Фратело в един от онези мрачни, запуснати барове, които щяха да фалират в деня, в който си отидеше и последният им редовен клиент на възраст между седемдесет и осемдесет години. Фратело беше с хавайска риза в ярки цветове и джинси, в които задникът му изглеждаше по-широк от задната броня на междуградски автобус. Ела беше с дългата червена перука, която си слагаше при всяка среща с него. Чувстваше се силно притеснена, защото органите на реда разполагаха със снимката й, и всеки път носеше перуки в различни цветове, тъмни очила и шапки.
	Когато пристигна Кармайн, тя вече седеше на бара.
	— Какво става, кукло? — попита я той, когато седна до нея. — Само не ми казвай, че искаш пак да преговаряме показанията ми.
	— Не. Трябват ми две други неща. И ми трябват бързо.
	— Добре — каза Кармайн.
	— Първото е револвер.
	— Еха! — каза Кармайн.
	— Искам револвер — достатъчно малък, за да се побира в дамска чанта, но достатъчно мощен, за да върши работа.
	Ела не разбираше нищо от огнестрелни оръжия — знаеше само това, което беше виждала по филмите или беше чела в романите. Искаше револвер само защото така нямаше нужда да мисли за празните гилзи от патроните и се предполагаше, че револверите засичат по-рядко от автоматичните пистолети. Но и двамата с Бил не бяха притежавали огнестрелно оръжие, а тя никога през живота си не беше стреляла.
	— Имам един такъв с къса цев, трийсет и осми калибър — каза Кармайн. — Не може да бъде проследен. Купих го от един тип, който го е откраднал от един друг тип.
	— Става — отговори Ела.
	Изобщо не я интересуваше дали оръжието може да бъде проследено. След като го използваше, тя веднага щеше да го изхвърли на място, където никога нямаше да го открият.
	— Ще ти го продам за… да кажем, за осемстотин долара.
	Ела предположи, че Кармайн надува цената и очаква от нея да се пазари, но му отговори:
	— Съгласна съм.
	— Какво друго ти трябва? — попита я Кармайн.
	Тя му обясни.
	— Господи — каза Кармайн. — Сериозно ли говориш?
	— А ти как мислиш, Кармайн?
	— Това ще ти струва повече. Имам предвид, много повече.
	— Предположих. И съм готова да ти платя пет, за да го организираш. Но всичко трябва да бъде готово до довечера.
	— Тогава по-добре да побързам — каза Кармайн. — Ще трябва да се обадя на няколко души.
	Ела извади един от новите си предплатени телефони от дамската си чанта.
	— Използвай този. Не се обаждай от твоя.
	— Добре. Ще се свържа с теб след един-два часа. Но не се сърди, ако не успея да го организирам толкова бързо…
	Кармайн замълча, защото колелцата в малкия му мозък очевидно вече се въртяха.
	— Познавам един човек от Ямайка… Както и да е, на какъв номер да те търся?
	Ела му продиктува номера, а след това му подаде петте хиляди долара.
	Кармайн се изправи от мястото си и се засмя.
	— Никога нямаше да предположа, че ще стигнем дотук, когато те видях за пръв път. Ти си опасна мадама.


>>	48

	Демарко чакаше пред сградата, където работеше Рейчъл Куин. Беше облечен спортно — с джинси, избеляла синя риза с къси ръкави и маратонки. Освен това носеше тъмни очила и тъмносиня бейзболна шапка. Не се беше опитал да се дегизира; просто си беше сложил удобни дрехи. Доколкото знаеше, Ела Филдс нямаше представа за него и за външността му, но ако Рейчъл го видеше, тя сигурно щеше да го разпознае заради проклетия бастун. И тогава щеше да се наложи да обяснява защо я следи, а той не искаше да го прави. Не му се щеше да й казва, че се тревожи Ела Филдс да не се опита да я убие.
	Рейчъл излезе от сградата в шест и четирийсет и пет вечерта. Беше с елегантен тъмносин костюм с пола, която стигаше точно над коленете й. Изглеждаше делово, но едновременно с това и секси. Успя да си хване такси на улицата само след пет минути.
	Сега Демарко трябваше да побърза на свой ред. За щастие, той забеляза един надут финансист от Уолстрийт, който точно се канеше да се качи в таксито си. Беше с костюм за три хиляди долара и не спираше да дърдори по мобилния си телефон, застанал до отворената задна врата, така че Демарко успя да го избута оттам. Вдигна срещу него служебната си карта с печата на прокуратурата и извика:
	— Полиция. Това такси ми трябва.
	— Ей! — каза финансистът. — Не можеш да…
	Демарко затръшна вратата и нареди на шофьора:
	— Карай след онова такси, което потегли току-що. Бързо!
	Рейчъл пристигна пред дома си и си поговори малко с портиера, преди да влезе. Демарко плати на своя шофьор и зае позиция на улицата, на половин пряка от входа й. Нямаше къде другаде да отиде; наоколо не се виждаха никакви барове, кафенета или ресторанти.
	Запита се колко дълго ще се наложи да стои тук. Рейчъл сигурно нямаше да излиза повече, но въпреки това трябваше да изчака поне докато се стъмни — може би до девет и половина или десет. Демарко отбеляза, че беше приятна вечер за разходка, и си помисли: „Господи, дано да не обича да тича за здраве“. Ако Рейчъл излезеше да тича, той нямаше да успее да я следва със същото темпо.
	Демарко се запита какво ще прави, ако види Филдс. Щеше да се наложи да я спре. Не можеше да я остави да почука на вратата и да застреля Рейчъл, когато тя отвори. Щеше да я претърси, независимо дали е съгласна или не, и ако имаше пистолет, можеше да я задържи и да се обади в полицията. Ако пистолетът не беше регистриран или ако тя нямаше разрешително да го носи, можеше да я арестуват, така че може би нямаше да се налага да се тревожи повече за нея до началото на процеса.
	Ако Рейчъл излезеше от сградата, той щеше да се обади в полицията и да тръгне след нея, докато не дойдат служителите на реда. Ако Филдс не се опиташе да я доближи, сигурно нямаше да направи нищо повече. За втори път Демарко си помисли, че нямаше да е лошо да имаше някакво оръжие.
	Но той не видя Ела Филдс. В седем и половина вечерта по улицата имаше много хора — някои бързаха да се приберат от работа, други разхождаха кучетата си, виждаха се и домашни помощници, които се влачеха уморени към дома си след цял ден на служба при кралските особи от Манхатън. Но той не видя нито една висока разкошна блондинка с къса коса.
	А след това забеляза една кола, паркирана на половин пряка разстояние от него. Зад волана седеше жена, но колата беше твърде далече, за да различи чертите на лицето й. Успя да види само дълга червена коса и тъмни очила. От мястото можеше да се наблюдава входът на Рейчъл.
	Минаха десет минути, а тя все още беше там. Може би просто чакаше някого, но Демарко все пак реши да я погледне по-отблизо.


	Ела се взираше във входа и почти не обърна внимание на мъжа с бастуна, който крачеше по тротоара към нейната кола. После се сети: „Бастун! Мамка му, дали това не е Демарко?“. След като Джанет й беше казала името му, тя се беше опитала да потърси негова снимка в интернет, но „Джо Демарко“ беше твърде често срещано име. Този мъж обаче отговаряше на общото описание, което й беше дала Джанет — и основното беше бастунът. Дали наистина беше Демарко и дали беше дошъл заради нея?
	Но след това мъжът премина с накуцване покрай нея, без дори да погледне към колата й. Ела го проследи с поглед в огледалото, докато се отдалечаваше надолу по улицата и завиваше зад ъгъла.
	Слава богу.


	Когато Демарко стигна на около двайсет метра от паркираната кола, той си помисли: „Тя е! Това е Филдс!“. Беше с червена коса до раменете — вероятно перука — и големи тъмни очила, които закриваха голяма част от лицето й, но беше тя. Нямаше никакво съмнение. Демарко не забави ход и не погледна към нея; просто продължи и подмина колата. Но междувременно успя да запомни регистрационния номер на автомобила.
	Стигна до края на пряката, зави зад ъгъла и веднага записа номера в телефона си, за да не го забрави.
	После се обади на Джъстин. Тя не вдигна. По дяволите! Демарко й остави съобщение на гласовата поща:
	— Ела Филдс чака в една кола пред апартамента на Куин. Трябва ми полицай, веднага.


	Ела се усмихна. Рейчъл Куин току-що беше излязла от входа на сградата си. Беше с бяла блуза без ръкави, шорти и маратонки. Водеше на каишка тъпото си кученце.
	Ела погледна в огледалото и не видя мъжа с бастуна. Добре.
	Когато Рейчъл пое към любимата си сладкарница за сладолед, Ела запали двигателя.


	Демарко надникна зад ъгъла, след като се обади на Джъстин, и видя Рейчъл да излиза. Водеше на каишка малко кученце.
	О, мамка му!
	Тя пое на север. Той хвърли поглед към колата, в която седеше Ела Филдс, и бързо закрачи, за да настигне Рейчъл. В същия миг колата потегли.
	Демарко се затича, като стискаше бастуна си в ръка. Трябваше да настигне Рейчъл, преди Филдс да се опита да й направи нещо. Канеше се да извика на Рейчъл, но Филдс мина покрай нея, без дори да намали скоростта. Демарко спря и се наведе. Десният му крак гореше. Страхуваше се, че Филдс ще извади пистолет и ще застреля Рейчъл, но тя просто продължи по улицата и скоро се изгуби от поглед.
	Демарко отново се обади на Джъстин. Трябваше му полицай. Филдс може би все още беше някъде наблизо. Джъстин отново не вдигна. Той изпрати съобщение: „Обади ми се!“.


	Демарко пое след Рейчъл. Тя вървеше бавно — нали разхождаше кучето си — и в крайна сметка той успя да я настигне. Между другото си помисли, че дамата изглежда страхотно по шорти.
	Нямаше представа, че тя има куче, но беше готов да се обзаложи, че Филдс знае. Знаеше и че Рейчъл ще изведе домашния си любимец на разходка, както всяка вечер. Но защо Ела беше потеглила веднага щом Рейчъл беше излязла от входа?
	Филдс като нищо можеше да я е изпреварила, за да спре на някое друго място, откъдето да я застреля по-лесно. Или я чакаше на някое кръстовище, където да я блъсне с колата си, макар че трябваше да е напълно побъркана, за да се опита да я убие по този начин на оживената улица, на която всички минувачи щяха да имат мобилни телефони с видеокамери.
	Демарко не видя и следа от сивата тойота, която караше Филдс. Може би тя просто си беше тръгнала, но тогава защо беше чакала пред входа на Рейчъл?
	Докато крачеше бързо, а скапаният му крак не спираше да го боли, Демарко се поколеба дали да не обясни на Рейчъл какво става, но се отказа. Нямаше смисъл да я плаши, а от утре, ако Джъстин удържеше на думата си, вече щяха да я охраняват въоръжени служители на реда.
	Демарко се запита колко далече ще отиде Рейчъл — надяваше се, че не много — и му се прииска тя да върви по-бавно. Освен това му се искаше Джъстин да му върне обаждането. Един невъоръжен човек с контузен крак не е най-добрият бодигард, когото можеш да си представиш.


	След километър и половина Рейчъл влезе в една сладкарница за сладолед, а Демарко беше на трийсет метра след нея.
	По-малко от три секунди след като тя влезе в сладкарницата, се отвори вратата на една кола. Беше паркирана точно пред входа на заведението.
	Демарко не видя дали това беше същата сива кола, която караше Филдс, и причината да не го забележи беше фактът, че цялото му внимание беше погълнато от шофьора, който излезе. Беше висока стройна жена и държеше пистолет отстрани до бедрото си, но той не успя да види лицето й, защото жената беше с черна плетена маска.
	Маскираната жена бутна вратата, за да я отвори, и в същия миг вдигна пистолета. Демарко се втурна към входа. Успя да нахлуе вътре по-малко от секунда след жената и тогава тя бързо се завъртя срещу него, най-вероятно с намерението да го застреля. Но неговият бастун вече летеше във въздуха, за да се стовари странично върху главата й.
	Рейчъл и момичето зад щанда изпищяха, а кучето на Рейчъл се разлая като побъркано. Демарко не им обърна внимание и изрита пистолета встрани от ръката на жената. Забеляза, че тя беше с ръкавици, блуза с дълги ръкави и джинси. Приклекна и свали маската от лицето й.
	Тази жена не беше Ела Филдс. Беше млада, чернокожа, на двайсет и няколко години.
	Пет минути по-късно пристигна и полицията.


>>	49

	Ела бягаше. Беше въпрос на оцеляване. Караше към тунела „Линкълн“, а после просто щеше да продължи, без да спира. Докато не излезе от Манхатън, от Ню Йорк, от щата и може би от страната. Караше колата, която беше взела под наем на името на Каръл Оуен, и при първа възможност щеше да спре и да си купи друга на старо, като плати в брой. Нямаше представа къде ще отиде. Беше сигурна единствено че трябва да стои по-далече от всички и от системата, преди да измисли следващия си ход.
	Вече беше сигурна, че мъжът с бастуна, когото беше видяла на тротоара, е Демарко. И той беше прецакал всичко. Тя беше паркирала на отсрещната страна на улицата, откъдето можеше да вижда вътрешността на сладкарницата през витрината. Знаеше, че Рейчъл Куин ще отиде там, след като излезе на разходка с кучето си, затова я беше подминала и беше пристигнала преди нея. Момичето от Ямайка вече чакаше пред сладкарницата, когато пристигна Куин. Ела я видя да излиза от колата с плетена маска на лицето си, но след това скапаният Демарко се беше появил от нищото, беше нахлул в сладкарницата и беше ударил момичето от Ямайка по главата с бастуна си.
	И сега с живота на Ела — такъв, какъвто беше до този момент — беше свършено.


	Ела беше достигнала до заключението, че единственият начин да осигури оправдателна присъда за Тоби Розентал и да си прибере другия милион, който й дължеше Слейд, беше Куин да не се яви в съда като свидетел. Ако Слейд си беше свършил работата и беше уредил още едно отлагане, тя може би щеше да успее да открие друг начин да се справи със ситуацията, но след като той се беше провалил и не й беше осигурил достатъчно време, единственото възможно решение беше да убие Куин.
	Затова беше поискала две неща от Кармайн Фратело. Едното беше да й намери оръжие — револвера .38 калибър с къса цев, който носеше в дамската си чанта на предната седалка до себе си. Другото, което беше поискала от Фратело — като предполагаше, че една мутра от мафията като него ще познава подобни хора, — беше да я свърже с професионален наемен убиец: достатъчно дързък, достатъчно глупав или достатъчно алчен, за да убие човек посред бял ден в сладкарница.
	Надяваше се полицията да реши, че Куин и продавачката са загинали при въоръжен обир, а не да стигнат до заключението, че Куин е била убита, защото е свидетел по някакво дело. Независимо какво щяха да си помислят ченгетата, Куин щеше да бъде мъртва, а единственият останал свидетел срещу Тоби Розентал щеше да бъде помощник-сервитьорът.
	По-рано същия ден Ела се беше срещнала с момичето от Ямайка в Бронкс. Беше очаквала наемният убиец да е мъж и беше останала изненадана, когато в закусвалнята „Денис“ към нея се приближи млада жена на двайсет и няколко години. Момичето изкара ангелите на Ела: беше с жилави мускулести ръце, тънък белег на лявата буза и толкова студен поглед, сякаш изобщо нямаше душа. Уговорката беше Ела да му плати четирийсет хиляди долара, за да поеме риска да убие Куин. Двайсет предварително и още двайсет, след като свърши работата.
	Но истинският план на Ела беше да елиминира и нея, когато се срещнат втория път. И точно затова си беше купила револвера от Кармайн. Последното нещо, което й трябваше, беше някой да може да я разпознае и да свидетелства, че е платила за убийството на Куин. Ела не се съмняваше, че ако някога арестуват момичето за някое друго престъпление, тя ще издаде Ела, без дори да се замисли.
	Но сега Ела не беше изправена пред този проблем. Проблемът беше много по-сериозен.
	Момичето от Ямайка не знаеше името й, но Демарко го знаеше, щеше да му покаже снимката й и то без никакво съмнение щеше да свидетелства, че Ела й е платила, за да убие Рейчъл Куин, в замяна на по-лека присъда. Ела беше готова да се обзаложи, че до един час ще бъде издадена заповед за задържането й по обвинение в опит за убийство.
	Тя усети как очите й се пълнят със сълзи. Просто не беше честно. Беше работила толкова упорито, за да стигне дотук. Беше се преборила с несправедливата си участ да се роди в скапано семейство, беше преодоляла жалкото си образование и се беше превърнала в опитен професионалист, който се справяше отлично с работата си. Ако беше продължила да работи само още няколко години, щеше да може да си позволи да се оттегли със стил. Но сега това нямаше как да се случи. Благодарение на Демарко полицията вече знаеше коя е тя и с какво се занимава. Щяха да я издирват. Нямаше никакъв шанс да получи друга поръчка, за да помогне на някой продажен адвокат да измъкне богатия си клиент от затвора за убийство.
	Но после Ела си каза: престани да се самосъжаляваш. Не беше краят на света. Не беше останала без пукнат цент. Имаше над четири милиона долара — трите милиона, които й бяха останали преди делото „Розентал“, и авансът от един милион, който й беше платил Слейд в началото. Не бяха толкова, на колкото се надяваше, преди да се оттегли, но със сигурност щяха да й стигнат. Щеше да се снабди с нова самоличност, да се измъкне през границата с Мексико и да продължи оттам, за да стигне до някое евтино, но цивилизовано място — може би Панама или някой голям град в Южна Америка. Да, щеше да се справи.
	И тогава видя полицейската кола, която я следваше с мигащи светлини. Проклетият Демарко. Сигурно беше видял регистрационния номер на нейната кола и я беше пуснал за издирване, а след това охранителните камери в тунела автоматично бяха разпознали номера, когато беше минала оттам.
	— Ела Сю — каза си тя на глас. — Ти беше дотук, мамка му.


>	Епилог

	Момичето от Ямайка, което се казваше Абриана Кларк, се съгласи да издаде Ела Филдс в замяна на полека присъда.
	Джъстин Портър обясни на Абриана, че знае как Филдс я е наела, за да убие Рейчъл Куин, и ако Абриана не се съгласи да свидетелства срещу Филдс, самата тя — освободена под гаранция, след като беше осъдена за въоръжен обир — ще се върне в затвора „Бедфърд Хилс“, където да излежи оставащите седем години от десетгодишната си присъда. Джъстин заплаши Абриана, че в добавка към това ще бъде осъдена и за притежание на незаконно оръжие и опит за убийство.
	Абриана се съгласи да свидетелства срещу Филдс в замяна на четиригодишна присъда.
	Четири години беше твърде щедра оферта за опит за убийство, но Джъстин искаше да накаже Ела Филдс повече, отколкото Абриана.
	След като Абриана се съгласи да свидетелства, че Филдс й е платила да убие свидетел, Джъстин се срещна с Едмундо Ортис, Кейти Толивър и Джак Морис и направи всичко по силите си, за да ги изплаши до смърт. Каза им, че ако се съгласят да свидетелстват, че Филдс ги е подкупила или изнудила да променят свидетелските си показания срещу Тоби Розентал, тя ще им осигури имунитет за всичките им евентуални престъпления — например това, че я бяха излъгали. Джъстин им обясни, че лъжата по време на разпит от служител на реда или прокурор е криминално престъпление, което се нарича „възпрепятстване на правосъдието“, а ако настояват да лъжесвидетелстват по време на делото, тя ще ги закове и заради това.
	Каза също, че е проверила телефоните им със съдебна заповед, което отговаряше на истината, и ще използва наученото, за да докаже, че са били в престъпен заговор с Филдс. Каза го, въпреки че беше съвсем наясно с факта, че информацията от телефоните им не доказва нищо. Може и да беше незаконно един свидетел да лъже прокурор, но беше напълно неприемливо един прокурор да лъже престъпник.
	В крайна сметка Едмундо Ортис и Кейти Толивър признаха какво беше направила Филдс и се съгласиха да свидетелстват срещу нея. Едмундо обясни, че Филдс го беше заплашила да предаде семейството му на имиграционните служби и го беше подкупила с предложението за нова работа. Кейти разказа как Филдс я беше дрогирала, а след това я беше заплашила да каже на родителите на бившия й съпруг, че е взела свръхдоза наркотици, заради което можеше да загуби дъщеря си. Нито Едмундо, нито Кейти споменаха нещо за парите, които им беше дала Филдс.
	За разлика от тях Джак Морис не се огъна и продължи да твърди, че никой не го е подкупвал, никой не го е заплашвал и той все пак ще свидетелства, че не е сигурен дали именно Тоби е застрелял Доминик Динунцио. Джак наистина се оказа твърд като скала.


	Първото дело срещу Тоби Розентал завърши без резултат, защото съдебните заседатели не можаха да достигнат до единодушно решение за присъда.
	Дейвид Слейд постигна блестящ успех, като убеди няколко от тях, че въпреки наличието на трима свидетели — Рейчъл Куин, Кейти Толивър и Едмундо Ортис, които бяха посочили Тоби като убиеца на Динунцио — те са сгрешили. Слейд демонстрира, че осветлението в бара е било твърде слабо. Изтъкна, че убиецът е минал твърде бързо покрай свидетелите. Подчерта, че един от свидетелите — Джак Морис — все пак беше проявил достатъчно честност, за да си признае, че не е сигурен за Тоби. Освен това някои от съдебните заседатели повярваха на възможността Данте Бело, който им беше представен като истински престъпник, наистина да се е опитвал да убие Кармайн Фратело и да е застрелял Доминик Динунцио погрешка. Въпреки всички притеснения на Ела Кармайн се справи страхотно със задачата да свидетелства в полза на защитата, като насочи подозренията срещу вбесения Данте Бело.
	Второто дело срещу Тоби, което се гледа шест месеца след първото, не премина толкова добре за него, защото Данте Бело вече беше мъртъв, а Кармайн Фратело беше задържан за убийството му.


	Кармайн твърдеше, че убийството на Данте е било при самозащита.
	Една вечер, след първото дело срещу Тоби, излязъл от някакъв бар и Данте стрелял няколко пъти срещу него, но за щастие, не го улучил. Мотивът на Данте беше ясен: Кармайн се беше опитал да го натопи. Е, както каза Кармайн, просто няма начин той да се озърта през рамо до края на живота си, ако онова откачено малко лайно реши да го убие. Затова самият Кармайн го беше убил при първия удобен случай.
	Органите на реда и адвокатът на Кармайн му обясниха, че идеята на самозащитата не е такава. Казаха му, че няма право да причака човек, докато разхожда кучето си, да го доближи в гръб и да го застреля в тила, защото същият този човек се е опитал да стреля по него преди две седмици.
	Изправен пред вероятността да го осъдят за предумишлено убийство, Кармайн разказа на полицията всичко, което знаеше за Ела Филдс: как му беше платила, за да излъже на първото дело срещу Тоби, и как след това се беше обърнала към него, за да й намери професионален наемен убиец — момичето от Ямайка, — за да ликвидира Рейчъл Куин. В замяна Кармайн получи възможността да се признае за виновен по обвинение в непредумишлено убийство.
	По тази причина Кармайн не се яви като свидетел на второто дело срещу Тоби, но трябваше да го направи на делото срещу Ела Филдс.


	След първото дело Едмундо Ортис хвана полет обратно до Сиатъл и отново потегли в открито море като готвач на един от риболовните кораби на Шиърсън, но се върна в Ню Йорк за второто дело срещу Тоби. Поне според Едмундо той не можеше да си мечтае за нищо повече. Дъщеря му и двете й деца бяха щастливи в Сиатъл, а съпругът на дъщеря му се беше върнал при нея, след като Едмундо беше платил на един трафикант да го докара. Самият Едмундо имаше работа, която му харесваше и беше много добре платена. Америка беше прекрасна страна.


	След като го признаха за виновен на второто дело, Тоби Розентал беше осъден на петнайсет години тъмничен затвор за непредумишленото убийство на Доминик Динунцио. След седем години щеше да има възможност да кандидатства за освобождаване под гаранция. И по всичко личеше, че ще оцелее дотогава. В затвора се намираше под крилото на новия си интимен приятел — един особено едър албанец, който излежаваше доживотна присъда за някои от убийствата, които беше извършил. Единственото, което отказваше да направи Тоби, беше да обясни защо е убил Доминик Динунцио. Новият адвокат на Тоби обжалваше присъдата и не искаше Тоби да прави самопризнания.


	Дейвид Слейд не се съмняваше, че е болен от язва, въпреки че лекарите се опитваха да го убедят в противното. Непрекъснато го измъчваха болки в стомаха и в гърдите, както и обриви с неизвестен произход, и всичко това беше причинено от непрестанното напрежение, че може да го арестуват във всеки момент. Всички в правната общност в Ню Йорк бяха убедени, че той е влязъл в престъпно съдружие с Ела Филдс, за да манипулира свидетелите по делото „Розентал“. Поне засега Филдс не го беше уличила в това. В действителност тя беше произнесла само две думи, откакто я бяха арестували, и ги беше произнесла на съдебното заседание, на което бяха предявили обвиненията срещу нея: „Невинна съм“.
	Въпреки това адвокатската кантора уволни Слейд. Беше едно да направи всичко по силите си, за да осигури защита на подсъдимия, но беше съвсем друго да влезе в престъпно съдружие с някого, за да убие свидетел… Все пак всичко си имаше някакви граници.
	А Хенри Розентал отказа да му изплати хонорара.


	Лия Абрамсън се обади на Демарко, за да му съобщи, че най-добрата й приятелка е починала.
	— Ще осъдят ли кучката за онова, което направи с Естер? — попита Лия.
	— Не, Лия — отговори Демарко. — Но ще я осъдят за множество други престъпления, така че ще остане зад решетките много, много дълго време.


	Джон Махоуни се срещна с Кони Динунцио на гроба на сина им в гробището „Маунт Сейнт Мери“ в Куинс. Кони коленичи и остави един букет до надгробния камък. Наложи се Махоуни да й помогне, за да се изправи на крака, после двамата седнаха на една пейка, на която бяха гравирани ангелче и името на някакво момиченце, починало само на шест месеца.
	Махоуни си помисли, че Кони изглежда ужасно. Скръбта я беше накарала да се превие и беше състарила лицето й с цяло десетилетие. Той разбра, че тя никога няма да се съвземе от загубата на сина си.
	— Беше добър човек — каза му Кони. — Жалко, че така и не успя да го опознаеш.
	— Така е — отвърна Махоуни. — И ще съжалявам за това до последния си миг.
	Махоуни попита дали жената и децата на Доминик ще се оправят с парите и Кони му отговори, че не се притеснява за тях. Доминик имал голяма застраховка „Живот“ — все се притеснявал да не получи сърдечен удар, защото беше с наднормено тегло — и семейството му нямало да изпитва финансови затруднения. Освен това и Кони имала пари, които възнамерявала да завещае на внуците си.
	Двамата нямаха кой знае какво друго да си кажат и Кони заяви, че ще си тръгва; щеше да вечеря с внуците си. Тя изохка от болка, изправи се и бавно пое към колата. После се обърна и каза:
	— Когато си припомням живота си, има само едно нещо, от което наистина се срамувам, и това беше онази изневяра с теб, след като знаех, че си женен. Не съжалявам, че родих Доминик — никога няма да се разкайвам за това, — но съжалявам, че те срещнах. Никога повече не искам да те виждам, Джон.
	Махоуни я проследи с поглед, после извади от джоба на сакото си плоско метално шише и остана на пейката с ангелчето. Пи джеймисън, докато светлината не угасна в небето.


	Ела Филдс беше в центъра за задържане „Роуз С. Сингър“ в затвора „Райкърс“ и очакваше делото срещу нея да започне.
	Полицейската кола я беше накарала да спре в тунела „Линкълн“. Джъстин беше наредила на полицаите да я задържат като свидетел на опита за убийство срещу Рейчъл Куин, докато измисли друго обвинение. После ченгетата намериха револвера в чантата на Ела, така че беше обвинена и в притежание на незаконно оръжие. След това откриха и документи за самоличност, включително и международен паспорт, издадени на името на Каръл Оуен, така че я обвиниха и в притежание на фалшифицирани документи.
	След като Джъстин успя да убеди момичето от Ямайка да свидетелства срещу Ела, към обвиненията беше добавено и още едно — опит за убийство. А след като Кейти Толивър и Едмундо Ортис се съгласиха да свидетелстват, че тя се беше опитала да ги принуди да променят показанията си в съда, беше добавено и обвинение в манипулиране на свидетели.
	В съда Джъстин се прояви като истински ангел на отмъщението и Ела не бе освободена под гаранция. Джъстин изтъкна, че не е справедливо съдът да даде това право на жена без постоянен адрес, която разполага с потенциален достъп до неограничени средства. Освен това посочи, че жена с фалшифицирани документи за самоличност очевидно разполага с необходимите ресурси да избяга от страната, ако има намерение да го направи. Съдията се съгласи с тези доводи.
	И така, Ела отиде в затвора „Райкърс“, но изобщо не смяташе, че играта е свършила.
	Защото Ела имаше план.


	Демарко беше сериозно разтревожен.
	Току-що беше ударил топката с толкова силен фалц, че тя се беше озовала на съседния феъруей.
	Костта на хълбока му вече беше напълно зараснала. Нямаше нужда от бастуна и кракът изобщо не го болеше. Но откакто беше получил онази контузия, почти при всеки удар придаваше фалц на топката, без да иска. Беше убеден, че причината за проблема е в хълбока му, но не разбираше защо или как. Имаше отчаяна нужда от професионална помощ.
	Докато крачеше бързо, за да си прибере топката, той отново се сети за Ела Филдс и се запита кога най-сетне ще започне делото срещу нея. Искаше да присъства, когато я осъдят на много години в затвора. Демарко не знаеше нищо за миналото й, но тази жена очевидно беше истински социопат и мястото й беше зад решетките. И той се гордееше, че беше направил всичко по силите си, за да я вкара там.


	Първото нещо, което направи Ела, след като предявиха обвинението срещу нея, беше да се обади на Джордж Чавес от един телефон, разговорите по който се следяха от надзирателите.
	— Искам да те видя — каза му тя. — Идвай веднага.
	Джордж беше достатъчно схватлив, за да не се опита да ядосва Ела, така че хвана следващия полет до Ню Йорк.
	Без никакво въведение Ела нареди на Джордж да намери друг човек, който да може да върши онова, което бяха вършили двамата с Бил.
	— Ако не го направиш — каза му тя, — ще те издам.
	Два месеца по-късно Ела се запозна с млад мъж на трийсет и няколко години, който се казваше Майкъл. Изглеждаше добре, беше самоуверен и спокоен и веднага й стана симпатичен. Изобщо не приличаше на Бил, но й напомняше за него. Ела обясни на Майкъл, че няма какво да направи срещу обвиненията за притежание на оръжие и фалшифицирани документи за самоличност, така че ще се наложи да излежи присъдата за тях. Но в никакъв случай нямаше намерение да бъде осъдена за опита за убийство или манипулирането на свидетели, което осигуряваше мотив за въпросния опит за убийство.
	— Има общо четирима свидетели, които могат да дадат показания срещу мен — каза му Ела. — Кейти Толивър и Едмундо Ортис — за подкуп, изнудване и бог знае още какво. Както и онова момиче от Ямайка и Кармайн Фратело, които излежават присъдите си в два различни затвора.
	— В затвора на човек могат да му се случат много неприятни неща — отбеляза Майкъл.
	Ела се усмихна.
	— Точно така — каза тя. — Направи каквото трябва, а след като се измъкна от тази каша, може би двамата с теб ще можем да работим заедно.
	Колкото до адвоката й — друг елегантен млад мъж — Ела се беше срещала само няколко пъти с него. Още на първата им среща тя му беше казала:
	— Основната ти задача към този момент е да отлагаш началото на делото срещу мен колкото можеш по-дълго.
	Имаше още един проблем, за който Ела трябваше да се погрижи, след като излезеше от затвора. Все още не беше решила какво точно ще направи, но определено щеше да измисли нещо.
	И този проблем беше Джо Демарко.


>	Благодарности

	Идеята за тази книга ми хрумна един ден, докато слушах радио в колата — най-вероятно на път за голф игрището — и чух за някакво дело, в което подсъдимият беше изправен пред съда за убийство четири години след арестуването си. Четири години! Направих малко проучване и открих, че съвсем не е необичайно между ареста и началото на делото да минат две-три години. Първата ми мисъл беше: „Защо се бавят толкова?“. Втората ми мисъл беше: „Човече, готов съм да се обзаложа, че ако делото се бави толкова, междувременно могат да се объркат всякакви неща“. А третата ми мисъл беше: „Ами ако някой се специализира в това да се погрижи да се объркват всякакви неща, преди да започне делото?“. Така се появи „Труден противник“.
	Особени благодарности на адвокат Стивън Бийн и съдия Джеймс Донъхю, които отделиха много време, за да отговорят на безбройните ми въпроси от юридическо естество. Колкото до отговорите, вината за всички евентуални грешки в тази книга е изцяло моя, а в някои случаи съвсем съзнателно съм си позволил малко литературна измислица в името на сюжета.
