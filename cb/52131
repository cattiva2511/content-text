D>
	Тази книга е за майка ми — тя отдавна не остарява.
	И най-важното — обожаваше числото седем.
D$


E>
P>
	Жената в моето легло
	не е отдавна двадесетгодишна (…)
	но нейното сърце,
	обляно в сълзи все
	и цяло в рани,
	със сили пълни ме и брани.
@	Жорж Мустаки, „Сара“
P$
E$


>	От една до трийсет
>>
	На една годинка изглеждах точно като за възрастта си.
	Прелестна седемдесет и четири сантиметрова фиданка с идеално тегло девет килограма и триста грама, обиколка на главата четиридесет и шест сантиметра, покрита с руси къдрици, и с шапчица, когато излезеше вятър.
	Бях кърмена и поглъщах повече от половин литър мляко на ден. Впоследствие храненето ми се обогати с известно количество зеленчуци, въглехидрати и протеини. На закуска — домашен компот, в който от време навреме се появяваха парченца плод, топящи се като сладолед на небцето.
	На годинка направих първите си стъпки — една снимка е свидетел за това, и докато аз подскачах като непохватна сърничка, препъвайки се от време навреме в някой килим или масичка, Колет и Матис бяха поели към отвъдното, Симон дьо Бовоар бе наградена с „Гонкур“, а Джейн Кампиън се бе появила на белия свят, без да знае, че трийсет и девет години по-късно ще ме развълнува с един роял върху плажа в Нова Зеландия.
	На две години ръстът ми бе гордост за родителите и педиатъра.
	На три години четири големи кътника се прибавиха към колекцията в устата ми, която се състоеше от осем резеца, четири малки кътника и четири кучешки зъба — майка ми обаче предпочете да продължи да смила орехите и бадемите, за които я молех, от страх, че ще се задавя.
	Бях висока почти метър, или по-точно деветдесет и шест сантиметра, теглото ми беше в нормата на статистиката: четиринайсет килограма, равномерно разпределени, обиколката на черепа ми се бе установила, според здравната ми книжка, окончателно на петдесет и два сантиметра, а престоят на татко в Алжир бе удължен; изпращаше ни тъжни писма, снимки, на които бе заобиколен от приятелите си — понякога пушат, понякога се смеят, понякога изглеждат унили — те са на двайсет и две, на двайсет и пет, на двайсет и шест години и приличат на деца, маскирани като възрастни.
	Имаш чувството, че няма да остареят.
	На пет годинки бях момиченце на пет годинки. Тичах, скачах, карах колело, катерех се, танцувах, бях сръчна в ръцете, рисувах хубаво, спорех, любопитствах за всичко, учех мръсни думи, обличах се като седемгодишна и се гордеех с това. В Алжир започна въстание и татко се завърна.
	Беше без един крак и не можах да го позная.
	На шест и половина паднаха предните ми зъби и усмивката ми беше нещо между гримаса и идиотско хилене. Да не говорим по-късно за вкуса на желязо в устата ми, дребните кражби и монетите от един франк под възглавницата ми.
	На осем години според документите ръстът ми е бил сто двайсет и четири сантиметра, а теглото двайсет килограма. Носех блузки от жарсе, поли „Виши“, една рокля с дантелено деколте, а за повече шик в неделя — рокля от копринена тафта. В косата ми като пеперуди се преплитаха панделки. Мама обичаше да ме снима, казваше, че красотата е нетрайна, че винаги отлита като птичка от кафеза си, че е важно да си я спомняме, важно е да й благодарим, че ни е избрала.
	Мама беше моята принцеса.
	На осем години бях осъзнала сексуалната си идентичност.
	Правех разлика между тъга и разочарование, радост и гордост, гняв и ревност. Знаех, че съм нещастна, защото баща ми не смее да ме вземе на колене въпреки новата си протеза. Знаех, че съм щастлива, когато е в добро настроение; Тогава Играехме На Лонг Джон Силвър* и той ми разказваше за съкровищата, за моретата и чудесата. Разпознавах и разочарованието, когато страдаше, когато беше в лошо настроение, когато се превръщаше в раздразнителен и заплашителен Лонг Джон Силвър.
	[* Герой от „Островът на съкровищата“ на Робърт Луис Стивънсън. — Б.пр.]
	На девет години научих в училище как са се придвижвали и осветявали хората в навечерието на Революцията, разказаха ни и как Гамбета*1 избягал от прусаците с балон, а през това време друг един — руснак*2 — летеше над главите ни в Космоса, за да даде по-късно името си на кратер с диаметър двеста шейсет и пет километра.
	[*1 Леон Гамбета (1838–1882) — френски политик, републиканец. При превземането на Париж от германците (1870) е изпратен от правителството за национална защита в Тур, където отива с балон, излетял от хълма Монмартър в Париж. — Б.пр.]
	[*2 Алексей Леонов (1934) — съветски космонавт, осъществил първото излизане в открития Космос на 18 март 1965 г. В негова чест е наречен кратерът „Леонов“ на Луната. — Б.пр.]
	На десет години приличах потресаващо на момиченце на десет години. Мечтаех за бретона на Джейн Банкс в „Мери Попинз“, който гледахме семейно в киносалона „Роаял“. Мечтаех също така за брат или сестра, но баща ми не желаеше деца в един свят, който убива децата.
	Не говореше никога за Алжир.
	Беше си намерил работа като стъклар — акробат със стълба, шегуваше се той, липсата на един крак не бива да е пречка! Падаше често, ругаеше загубения си крак и изкачването на всяко следващо стъпало беше подвиг; правя го заради майка ти, да знае, че не съм сакат. Обичаше да гледа другите. Да ги наблюдава. Това, че мъка има навсякъде, го успокояваше. Колко много негови връстници се бяха завърнали от Алжир с неизлечими болки, с разбити сърца, със запечатана уста, за да не разказват, със залепнали клепачи, за да не виждат и да не преживяват отново ужасите.
	Слагаше стъкла върху премълчаното, сякаш изличаваше белези от рани.
	Мама беше хубава.
	Понякога се прибираше със зачервени бузи. Тогава Лонг Джон Силвър строшаваше някоя чиния или чаша, после плачеше и се извиняваше за несръчността си и измиташе парчетата на своята скръб.
	На десет години бях на ръст сто трийсет и осем сантиметра, тежах трийсет и два и половина килограма, повърхността на тялото ми беше около един квадратен метър — един микрон в Космоса. Бях грациозна, пеех _Da Dou Ron Ron_ и _Be Bop A Lula_* в жълтата кухня, за да ги разсмивам, и една вечер татко ме взе на единственото си коляно.
	[* Рокендрол песни на Джони Холидей и Силви Вартан (Da Dou Ron Ron) и на групата на Джийн Винсент (Be Bop А Lula). — Б.пр.]
	На дванайсет години видях ареолите ми да се уголемяват и да потъмняват, усетих две пъпки да разцъфват върху гръдния ми кош.
	Мама започна да носи поли над коленете благодарение на някаква Мери Кант* от Англия, а после и почти над бедрата. Краката й бяха дълги и аз се молех и моите да станат такива.
	[* Мери Кант (1934) — британска модистка, създателка на минижупа. — Б.пр.]
	Имаше вечери, когато тя изобщо не се прибираше и татко престана да чупи чинии и чаши.
	Работата му вървеше добре. Вече не поставяше стъкла само на автомобилни купета или на къщи поради природни бедствия или дребни кражби, а остъкляваше модерните вили, които никнеха навсякъде в околностите на града, а с тях се появяваха и нови семейства, автомобили, кръстовища с кръгово движение и тук-таме по някой бандит.
	Искаше му се и ние да напуснем апартамента си и да се настаним в една от тези нови вили. Те имат градини и големи бани, казваше той, кухните са напълно оборудвани. Майка ти ще бъде щастлива там. Това бе единствената му надежда. Междувременно беше купил един „Ганден Каприс“* и ние гледахме омагьосани „Най-дългата дума“ и „Списъкът на наградените песни“, без да говорим за нея, без да я чакаме, без радост.
	[* Една от първите марки френски телевизори. — Б.пр.]
	После станах на тринайсет години.
	В началото на лятото мама отиде с нейна приятелка в „Роаял“ да гледа филма на един млад режисьор на двайсет и девет години.
	„Един мъж и една жена.“
	Когато излязла от киното, се смеела, пеела, танцувала на шосето и един жълт форд таунус я отнесъл.
	Беше навършила трийсет и пет години.
	Мислех, че е безсмъртна.
	На тринайсет години внезапно остарях.


>>
	Стана ми студено.
	Стаята беше лошо осветена, а мама — положена на легло, което ми се стори твърдо; дългите й крака и тялото й бяха покрити с бял чаршаф. Красотата на чертите й бе все още тук и въпреки това тя бе отлетяла. По-късно научих какво правят погребалните служби, за да поддържат впечатление за успокоение, илюзията за живот — хиподермични инжекции, за да възвърнат естественото изражение на лицето и да коригират отпускането на тъканите — меката част на ухото, бузите, брадичката — метод, който позволява също така покойникът да изглежда по-пълен, в случай че е отслабнал твърде много през периода, предшестващ смъртта му.
	Което не беше случаят с мама. Тя бе просто отнесена. Разглобена.
	Татко плачеше. Обвих с двете си ръце голямото му, клатушкащо се тяло на пират. Топлехме се в мълчание.
	Не плачех, защото мама казваше, че от сълзите лицето погрознява.
	По-късно той съблече палтото си и покри с него тялото на мама; ще настине, каза — но не тя, а той настина.
	Сърцето му стана на камък.
	Не смеех да говоря на глас на мама в това отвратително помещение — пластмасов букет без мирис, без роса, в един тъмен ъгъл, с тетрадка, за да пишат в нея неща, които тя нямаше никога да прочете, с дрезгавото хълцане на климатика.
	Оставих думите да се блъскат в гърдите ми, да се задушават в гърлото ми и да излизат от устата ми като гъсти изпарения, после се сбогувах с нея — така, както хората се сбогуват, когато тръгват на война, и излязох на улицата, сред шума на колите убийци, нежността на пролетта, вече усещащия се мирис на лятото и татко, изникнал внезапно до мен като грамаден дъб.
	В кафенето на ъгъла той си поръча голяма бира, която изпи на екс, аз изпих едно диаболо*, после той си поръча един кир, който остави на масата, тя обожаваше кира, и смесвайки началото на пиянството си с мъката, заяви: това, че не е тука, не значи, че я няма.
	[* Безалкохолен коктейл от сироп (мента, нар или ягода) и лимонада. — Б.пр.]
	На тринайсет години разбрах какво означава да си сам.
	По-късно дойде семейството. Братът на мама, който живееше в Талоар и поддържаше рали автомобилите. Придружаваше го жена, която не беше неговата, приличаше на изпълнителката на новия хит „Къщата, където израснах“, която пеехме с мама, крещейки почти истерично, с дървени лъжици в ръка вместо микрофон. От Валансиен дойдоха и родителите на татко, с кожа, сива като северното небе, с очи, по-мрачни от глина, два морски рака, преплетени един в друг на скалата. Тревожеха се за сина си: няма да му е лесно да намери нова с дете и само с един крак, ама никак. Ама никак, съгласяваше се другият.
	Това бе всичко.
	Семейството ни беше изчезващ вид. Цвете, което не разцъфва сутрин.
	След погребението се събраха на почерпка вкъщи и приятелките на мама донесоха сладкиши и спомени, защото е добре да си спомним хубавите неща, ако искаме да продължим нататък, изправени. Да останем живи.
	Марион, с която мама бе отишла да гледа филма на Клод Льолуш, ми подари нейна фотография. Беше моментална цветна снимка, направена с новите фотоапарати „Полароид“. Мама пред „Роаял“. Мама се усмихва на обектива. Мама с риж бретон и рокля Карден. Мама два часа преди форда таунус. Мама красива. Толкова красива. Безсмъртно красива.
	На тринайсет години разбрах, че красотата не е трайна.


>>
	На петнайсет години хормоните на пубертета, слаба богу, не влияеха на настроението ми, на вълненията и на поведението ми.
	Следователно не бях нито агресивна, нито бунтарка, нито свръхвъзбудена, нито нещастна, нито дори свръхчувствителна или сълзлива, макар че, признавам, плаках много на края на „Абсолвентът“, когато Дъстин Хофман вика „Илейн! Илейн! Илейн!“, но по други причини.
	На петнайсет години бях прекрасна млада девойка, която поради жестокото отсъствие на майка нямаше кой да съветва как да се облича, гримира, как да направи първите си опити за епилация, какво да отговори или да не отговори на мъжете на възрастта на баща й, които, зажаднели, искаха да изпият една лимонада с нея, или на момчетата на нейната възраст — забързани, очарователни и несръчни, които мечтаеха за неизвестното, за случайността и най-вече за гърди и които се разпяваха с последния Дилън, фукайки се с _I’ll Be Your Baby Tonight_*.
	[* Аз ще съм твоят любим тази вечер (англ.). — Б.пр.]
	На мама не й остана време да ме научи какво значат въздишките на жените и гладът на мъжете.
	На петнайсет години преживях първата си нещастна любов.
	Написах прощално писмо на мъчителя си и друго на целия свят, който явно нищо не разбираше.
	Откраднах от татко едно бръснарско ножче, увито в промазана хартия, и в мига, в който го взех, една капка кръв изби на върха на десния ми палец, аз се парализирах от ужас и нещата влязоха в релси.
	Мама ми липсваше — ръцете й, дъхът й, бях осиротяла, лишена от всяка нейна пора, косъм, сричка, които не бе успяла да ми подари — и аз като татко се придвижвах на куц крак.
	Неговият поне го заведе при Франсоаз, четиридесетгодишна, разведена, със син, Мишел, на моята възраст, Франсоаз, любезната продавачка в „Ша Ноар“, магазин за обувки в Халите, смутена от това, че татко е принуден винаги да купува чифт, а носи само лявата. Това смущение пропука камъка в сърцето му, пропусна вътре няколко обещания, топлия полъх на вятъра и още други сладостни неща и татко скочи с двата крака, ако мога така да се изразя, в обятията, които тя му разтвори.
	На шестнайсет години продължавах да раста.
	Бях по това време с ръст един метър и шейсет и пет сантиметра, тежах петдесет и два килограма — панталоните ми седяха като на Туиги*1 според продавачката в „Нувел Галери“ — бях сменила прическата си с тупирана конска опашка, в Париж летяха павета*2, забраняваше се да се забранява, крещеше се, че вместо да се прави война, трябва да се прави любов, и аз бях напълно съгласна, ама напълно — едно хубаво момче, малко по-голямо от мен, даже ми го предложи след няколко целувки и една дръзка ласка, но аз все още не се осмелявах да даря онова, което щях да даря един-единствен път.
	[*1 Лесли Хорнби (1949) — английска манекенка, топмодел, актриса и певица, известна под псевдонима Туиги (Twiggy), буквално „тънка, крехка“ (англ.). — Б.пр.]
	[*2 Става дума за събитията през май 1968-а. — Б.пр.]
	Тази година поради всеобщите безредици изпитите за матура бяха само устни и голяма част от зрелостниците ги изкараха успешно още в началото на лятото.
	През септември татко се ожени за Франсоаз. Мишел стана мой доведен брат. Всичко при него беше мрачно. Гледаше ме, без да ме вижда. Така и никога не станахме приятели. Само познати.
	Най-сетне се пренесохме в околностите, в една от новите вили с градина, с голяма баня, с оборудвана кухня, с газова камина, която според татко би ощастливила мама. Но това беше преди. Преди Анук Еме. Преди Жан-Луи Трентинян. Преди плажа, белия мустанг и музиката на Франси Ле.
	На седемнайсет години се влюбих в Стийв Маккуин, след като гледах „Булит“ в „Роаял“, и в Жан-Марк Дьолае, след като го чух да свири на китара „Мами Блу“.
	Беше по-лесно да се отдам на втория.
	Това стана у него, на малкото легло в малката му стаичка на младеж с лепенки _Castrol, MV Augusta_ и _Yamaha_ на вратата и с плакати с пилота Джакомо Агостини, забодени с кабарчета на тавана — страхотно романтично. Когато Жан-Марк се отдръпна, щастлив и внимателен, и започна да облича в думи онова, което бяхме току-що преживели, аз се облякох набързо и избягах.
	На улицата се смеех, пеех, танцувах, една кола, която се движеше с висока скорост, ме докосна, надувайки клаксона, и знам, мамо, че ти бе до мен в този ден, че танцуваше с мен, че бях най-сетне твоя приятелка.
	Прибрах се със зачервени бузи и Джон Лонг Силвър не счупи нищо.
	Само каза: задъхана си, Мартин — Господи, колко мразех името си, — и аз се разхълцах, отвърнах, че мама ми липсва, че продължава да боли, той стана, сипа малко сироп от касис в една чаша, после я доля с бяло вино, сложи я на масата и каза, съжалявам, правя каквото мога, Мартин, знам, че човек има само една майка, и за миг тя беше тук, с нас.
	После Франсоаз и Мишел се прибраха. Сложихме масата, стоплих огретена, направих салата; думите полетяха, цвъртейки — Франсоаз разказа как е прекарала деня в „Ша Ноар“, татко я слушаше, усмихнат; Мишел се разприказва за мобиматика, който мечтаеше да притежава, с двоен амбреаж „Димоби“ и скоростен превключвател, вдигащ почти петдесет и три километра в час, даваш ли си сметка, Хенри? — Хенри, това е татко — и татко го слушаше доброжелателно, хвърляйки ми крадешком погледи. Благодарение на тях за първи път разбрах, че ме обича, колкото може.
	С Мишел се държахме възможно на най-голямо разстояние един от друг — никакви лоши чувства, просто безразличие.
	Франсоаз проявяваше елегантността да хваща баща ми под ръка винаги отдясно, от страната, където един снаряд близо до Палестро в Кабилия беше отнесъл крака му. Тя беше неговата патерица. Неговото крило.
	Татко я обичаше, но с любов, много по-различна от тази, с която се бяха обичали с мама, поне така ми се струва с времето.
	С мама той беше наковалня, желязо, което чукаш, ярост, искри, изгаряния и мехлеми. Беше плътска страст без граници, до алжирската престрелка, която предаде тялото, лиши го от екзалтация и от песен. Радостта бе отстъпила пред мълчанието. Безсилието го разяждаше. И когато вечер мама се връщаше със зачервени бузи, не защото бе предала инвалида, а защото бе прогонила злите духове на болката, тогава отсъстващият му крак разравяше жарта, а той гасеше пламъците с алкохол, но раните се възпаляваха още повече. Мисля, че крещеше, защото се страхуваше. Трошеше, защото тялото му бе натрошено. Защото сърцето му бе на отломъци.
	На седемнайсет години видях баща си най-после отново да се усмихва.


>>
	После Лил.
	Католическият университет, първа година литература в забележителната сграда на улица „Жан Бар“.
	Щях да стана на осемнайсет, носех поли, които понякога се развяваха, разголвайки дългите ми крака — благодаря ти, мамо, — изучавах театъра на осемнайсети век, Голдони, Фавар, Мариво, семиология на образа и латински.
	Вечер се събирахме около двайсетина студенти в наскоро открития Пъбстор със смешната му медена фасада, надупчена с кръгли отвори, там изпих първите си коктейли, изпуших първите си цигари, малко марихуана, там срещнах няколко мечтатели, които щяха да прекроят света и душите на хората; двама от тях се озоваха в прегръдките ми, притиснаха ме към сърцето си, но така и не докоснаха моето, и после дойде Кристиян с невероятния си чар, с твърде светлия си поглед, Кристиян, за когото въпреки тоалетите ми, избрани за него, въпреки клепачите ми, покрити с виолетов или зелен, или син грим като нощите, въпреки лъщящите ми устни, които молеха за целувка, въпреки кожата ми, която казваше „да“; Кристиян, за когото оставах невидима — с него дойде ужасната мъка, причинена от безразличието.
	Прекарвах дните и нощите си в безвъздушно пространство, животът изглеждаше безкраен и тази необятност беше опияняваща; откривахме независимото американско кино в „Кино“, говорехме за Виетнам, слушахме отново и отново Джоан Бейз и „Охайо“ на Нийл Йънг; всеки от нас вярваше, че ще промени света, ще накара да изчезнат от него думите _нещастие, глад, несправедливост_, но нещастието, гладът и несправедливостта бяха далеч, в другия край на Земята, отвъд моретата — и минаваха покрай нас като либрето на опера.
	Всеки уикенд се прибирах у дома. Във влака се освобождавах от учебната програма и ставах отново празноглаво момиче почти на осемнайсет години: възхищавах се от вечната младост на Лиз Тейлър в киносписанията, на Урсула Андрес, на Ракел Уелч, на фотографиите, които фиксираха завинаги красотата им, без следа от дори и една бръчица, без сянката на преживян страх. Това ме караше да мечтая, защото никой не обича променящите се неща — те оставят у нас впечатлението за смъртност.
	Красотата на мама няма никога да изчезне.
	Вкъщи прекарвах часове с Франсоаз и татко — беше във възторг от новата си, подвижна в артикулациите протеза, въпреки че при сгъването трябваше да си помага с ръце; прекарвах часове в безделие, с характерните за провинцията спокойни мисли; една вечер стана дума за неотдавнашния манифест на 343-те жени в защита на аборта и Франсоаз, развеселена, повдигна рамене и заяви, че подобно нещо никога няма да се случи, никога няма да разрешат убийството на бебета, и аз не реагирах, не заговорих за времената, които се променят, за вятъра, който се бе надигнал зад гърба на жените и надуваше платната на кораба им, защото нямаше никакъв смисъл да доказваш, че си прав.
	По това време Мишел и неговата заплашителна банда яздеха своите мобиматици шодрон, надуваха до петдесет и три километра в час и кръстосваха по шосетата департамента; посещаваха непоканени балове и сватби, понякога пускаха в ход юмруците, понякога до кръв.
	Доведеният ми брат бе избрал мрака и караше майка си да плаче. Аз бях изгубила майка, тя губеше дете.
	После станах на осемнайсет години и с тях дойде Андре.


>>
	Осемнайсетата ми годишнина; истински полъх на осемнайсет години, мирис на окосена трева, метър и седемдесет сантиметра — окончателният ми ръст — петдесет и два килограма, ц-ц-ц, малко си слабичка, Мартин, разсъждаваше Лонг Джон Силвър, хайде, вземи си още, много са вкусни тези спагети; къса коса ала Джийн Сибърг в „Жана д’Арк“; придаваше ми момчешки вид, много моден, по който страхотно си падах; кожата ми беше съвършена, нежна, със светлорозовия цвят на бебе; моите дръзки и славни осемнайсет години, на които се наслаждавах, без напълно да оценявам тяхната благодат; жените на възрастта, на която щеше да бъде мама, ме гледаха, както се гледа на спомен, на отлетяла прашинка, някои ми се усмихваха, други свеждаха очи като пред нещо лошо, някакъв знак; моите осемнайсет години бяха безгрижни, продавачката от „Нувел Галери“ ме бе накарала да пробвам най-смелите червила, по-наситените, истински капки кръв, които мъжете трябва да пожелаят да близнат, прошепна ми тя, и кожата на голите й ръце настръхна, и аз се осмелих да избера червилото целувка, което мама също би одобрила, което дори би ми препоръчала, както и една плътна черна черта върху клепачите, като на певиците и актрисите, чийто поглед пронизва сърцата; харесвах това свое разцъфтяване, чувствах се добре на тази възраст, съхранила все още мириса на мляко и на детство и едновременно вече дъхаща на другия, мириса на мускус, на поривите на плътта и на дръзките предизвикателства; чувствах се между две свои същности, без никакво раздвояване, в съвършено равновесие, което, знаех, нямаше да продължи, но което притежаваше невероятно очарование, преходно, мимолетно като снежинка; наслаждавах му се, както по-късно, преди болката, преди уплаха, щях да се наслаждавам на трайността на нещата, на илюзията, че нищо не се променя и че именно в неизменността е щастието; усмихвах се, вървейки сама, и никой не ме вземаше за луда, усмихвах се, качвайки се на трамвая, усмихвах се, разглеждайки роклите на витрината, усмихвах се, когато Андре ме заговори на улицата, пред университета, когато ме попита защо се усмихвам и когато не бях в състояние да му отговоря с друго, освен с една още по-широка усмивка. Андре не беше най-красивият от всички останали момчета, но не беше и най-грозният; очите му бяха приятно тъжни, погледът му към света — доброжелателен като молитва, като шепот, очите на Джийн Кели в мига, когато Франсоаз Дорлеак влиза в музикалния магазин, хипноза, очевидност; най-решаващите срещи са винаги най-простите, така ми се струва, случайност и нищо повече, един миг невнимание и ето че другият се вмъква, топли ни, без да ни е студено; Андре влезе в живота ми с тъжния си поглед и този ден не отидох на лекции, прекосихме стария Лил и аз изпитах отново онова, което бе изпитала вероятно мама, излизайки от „Роаял“, напускайки Анук Еме и Жан-Луи Трентинян, отново изпитах желание да танцувам и Андре ме хвана за ръка и ме накара да направя няколко танцови стъпки на улица „Дьо ла Моне“, минувачите се засмяха, а-а-а, любовта!, за малко да ни подхвърлят по една монета; за първи път усетих тялото ми да открива бездната, за първи път усетих страх и огън в недрата си и безгрижието на моите осемнайсет години се пропука в зората на моите осемнайсет години.
	Този ден Андре не се опита нито да ме целуне, нито да ме прегърне, не даде никакво обещание, дори не ми предложи да изпием по едно кафе или горещ шоколад, или чаша вино, той просто разтвори ръка след танцовите ни стъпки, за да остави моята да излети, преди на свой ред да се усмихне и най-сетне да каже: ако не те намеря отново, това ще означава, че съм умрял, и аз моментално се влюбих в тази фраза; той изчезна във влажните улички и ме остави сама, гладна, но щастлива, и тогава мирисът на мляко и на пудра захар на шестте ми години, този на ментовите диаболо на единайсет, този на първата ми кръв на тринайсет и мъката да трябва да преживея всичко това сама, мирисът на кир от касис зад ухото на петнайсет, на шията ми като парфюм, една капчица от мама, добре скрита, и после по-късно онзи на първите цигари и първите целувки, всичко се свлече по мене, потече като река по тротоара; внезапно бях чисто нова, девствен сняг; бях намерила огън и ми се струваше, че никога вече няма да ми е студено, и се разсмях, разсмях се със смеха на новородено, богоявление.


>>
	Андре.
	Похищение. Камък, който променя течението на водата.
	Намери ме петнайсет дена по-късно, в „Дискорд“, откъдето бях току-що купила няколко грамофонни плочи на 45 оборота. Този път ми предложи да изпием по чаша. Беше по средата на следобеда, когато влязохме в едно от кафенетата на „Гран Плас“, и излязохме оттам посред нощ, след като си разказвахме часове наред краткия си банален и сияен живот.
	Семейството му.
	Земеделци от Камбрези. Двайсет хектара ливади за фураж. Няколко говеда. Кратки нощи, изхабени ръце, почернели като на граблива птица нокти, тела, изпечени на слънцето, напукана, остаряла кожа. Никакви ваканции, никакъв първи май с аромат на момина сълза, все тази земя — взискателна, капризна, и морето, един-единствен път, когато станах на седем години, уточни той, но не истинското море, а по-скоро един плаж, онзи на Аргал в Риоле, фин пясък на брега на едно изкуствено езеро, върху дребен терикон*1; родителите ми не искаха да ме разочароват, казаха ми, че този ден няма да има вълни заради Луната и планетите, вече не си спомням, и аз им повярвах, въпреки че водата не беше солена, това зависи от течението, казваше баща ми по повод на солта, от приливите и отливите и също така от Луната, Андре, много е сложно, да знаеш, цялата тази работа е сложна, и по-късно разбрах, че са искали да измислят за мен цяла една неповторима история, да ме научат, че въображението прави възможни пътешествията и извисява детството. Не се оплаквали никога, нито от сланата, нито от дъждовете, които унищожавали всичко; орели и обработвали земята като скулптори, като влюбени, говорели й, благодарели й в дните на богата реколта, утешавали я, когато студът я сковавал и напуквал; обичали времето да оставя своя белег върху нещата. Очаквали пролетта, както се очаква прошка. Бяха ги накарали да повярват в химери, във възнаграждението един ден, в спасението и ордените, защото бяха отдали живота си на земята. Бяха им отпуснали заеми в рамките на ОСП*2, които щяха да направят от тях богати и горди хора, да, получиха значителни средства, те, както и други, ей така, като на шега, но не след дълго дойдоха банкерите и хищно поискаха обратно парите си, унищожиха цели семейства, сринаха със земята цели родословни дървета; вилите глождеха земята и се разрастваха като тумори, французите се нуждаеха вече от дворове, от овощни и зеленчукови градини, от пластмасови басейни и от скари, за да си запълват свободното време; армията се опитваше да си възстанови земите в Ларзак и селяните станаха лоши, пречка да вървят нещата гладко, говореше се за американските войници, които се завръщаха сломени от Виетнам, а никой не виждаше нашите инвалиди от войната, нашите онеправдани; тогава нещо угасна в очите на родителите ми и в деня на шестнайсетата ми годишнина баща ми ме помоли тържествено да се махна; вече не вярваше в земята, която одира кожата на хората, вместо да ги храни.
	[*1 Изкуствен хълм, образуван от насипването на остатъчни материали на добивната промишленост. — Б.пр.]
	[*2 Общата селскостопанска политика (ОСП) на Европейския съюз. — Б.пр.]
	Харесваха ми думите на Андре, суровата и нежна поезия в тях. У него нямаше нито капка гняв, просто примирение пред очевидното — и тъжния поглед на Джийн Кели. Обществото се променяше — и толкова. Нямаше хора, които да попречат на това. Убиха дори и твоя Лутър Кинг, ми каза той. Мечтателите не променят света, мечтаят го, и нищо повече.
	Поръчахме си още пиене. И дойде моят ред.
	Родителите ми. Куцият и отлетялата. Стъкларят и танцьорката. Приятно детство — по-малко от две страници от книга. И после жълтият таунус. Пустота и студ. Лонг Джон Силвър, който се опитва да бъде майка, но говори твърде малко, за да успее, който не знае как се сресва малко момиче, нито как да го облича, нито умее да й каже, че я обича, или да й помогне да се справи с болката на растежа. Може да имате десет бащи, но майката си остава единствена, и когато си отиде, човек е ампутиран от нещо, за което няма протези.
	После литература в университета; студентският живот, едновременно конкретен и илюзорен, нощите в Пъбстора, прекарани в пламенни речи срещу неправдите в света, в който ние бяхме слепи и глухи.
	Бяхме глезени деца — и вече не ставахме за нищо.
	В тази нощ, когато се опитвах да извиня заслеплението си пред Андре, той сложи показалец на устните ми, кожата му беше грапава, като фин гласпапир, при този допир си спомних ръцете на баща ми и аз му разказах за тези големи, осеяни с белези от порязване ръце заради стъклото и пироните, и треските, и инструментите, все вещи, с които борави невнимателно, и заради онези, които нарочно троши; и Андре се усмихна и аз изпитах чувството, че идвам от място, не много далечно от неговото.
	Напуснах стопанството на шестнайсетия си рожден ден, работих с дърво, изучих дърводелството и скоро ще стана дърводелец компаньон*.
	[* Във Франция движението „Обиколката на Франция на компаньоните“ е една от няколко подобни институции, които след петнайсетгодишна възраст осигуряват на младите обучение в традиционни занаяти, включващо обиколка на страната по места, където най-изтъкнатите майстори в съответния занаят ги учат на уменията си. — Б.пр.]
	_Компаньон_.
	Думата ме смути.


>>
	На деветнайсет години бях като всички момичета на тази възраст.
	Бяхме за абортите, за свобода на нравите и на секса. Носехме бохемски рокли, клоширани панталони, поли миди, широки блузи, импримета на цветя или с психеделични изображения, ботуши, обувки с дебели подметки: това беше униформата ни на боркините за мир и любов.
	Бяхме Биркин и Джоплин, бяхме Шер и Фосет.
	Станах второкурсничка. В програмата: етнографски разказ/литературен разказ, Кретиен дьо Троа по средновековна литература, английски, латински и Пруст на хоризонта. Виждах се с Андре през уикендите, и то само когато не се прибирах вкъщи, където татко заради злосторниците, които посещаваха модерните вили, докато стопаните са на работа, разшири дейността си с неразбиваеми брави, но славата, Мартин, не носи много, ми шепнеше той леко усмихнат, дава ти възможност да си поговориш с хората и да си платиш сметките.
	Мишел беше напуснал също къщата, но не за да следва, а за да се настани самостоятелно с няколко приятели. Живееха у единия, поправяха стари мотоциклети, които събираха от околните ферми, един _BSA Gold Star_, един _Trophy TR6_; въобразяваха си, че са Джони Стаблър, Хари Блийкър и Чино от „Дивият“*, и си създаваха репутация на лоши момчета; харесваха се на момичетата от фермите, които мечтаеха за прегръдки и очакваха да бъдат отвлечени сред гърма и трясъка на моторните ауспуси, момичета, които мечтаеха да живеят бързо, опасно, далеч от земята, която ги задушаваше, далеч от говедата, чиято миризма ставаше неизбежно и тяхна — истинско проклятие на вечеринките и празниците в чест на реколтата.
	[* Американски филм (1953) на Ласло Бенедек с участието на Марлон Брандо (Джони Стаблър), в който се разказва за приключенията на банда мотоциклетисти. — Б.пр.]
	Татко изглеждаше щастлив с Франсоаз. Между тях нямаше, вече казах, страст, електричество като с мама, но затова пък имаше рядко приятелство, ежеминутно разбирателство. С нея той се смееше, както никога не го бях виждала да се смее, смях, извиращ от недрата на земята.
	Беше престанал да пие.
	Понякога водеше Франсоаз на море, някъде към Брей-дюн, Зюдкот, казваше й виж колко е хубаво, виж колко сме мънички, а тя го хващаше под ръка, слагаше глава на рамото му и въздъхваше.
	С годините Лонг Джон Силвър бе станал спокоен мъж. Беше оставил мама да си отиде, беше престанал да се сърди на филмите, на жълтите автомобили, беше позволил на гнева си да изчезне, макар че от време навреме, когато остатъкът от ампутирания му крак го болеше, той сипваше отново един кир от касис и го поставяше на масата.
	Няма човешка скръб, която да не може да се превърне в източник на любов.
	Настъпиха и двайсетте ми години.
	Винаги ще си спомням пети май на тази година: Брижит Бардо заяви във „Франс Соар“, че напуска киното, и ние, още с пристигането си в Пъбстора, организирахме прощален купон. Всички се облякохме с черни бодита, зелени поли с цепка за погледа и за пътя на мъжката ръка, за неговия плам, и танцувахме нейното омагьосващо, отровно мамбо*; в сърцето на нощта едно момче ме целуна по врата, по устните и аз му позволих, леко пияна; всички бяхме Брижит Бардо тази нощ, прекрасни и фатални, а целувките на мъжете бяха комплименти. Букети цветя.
	[* Култова сцена от филма на Роже Вадим „И Господ създаде жената“, в който Брижит Бардо танцува мамбо ча-ча-ча. — Б.пр.]
	Прибрах се призори, изтощена, възбудена.
	Андре ме чакаше в студентската ми стая. Беше на двайсет и шест години. Съобщи ми, че тръгва на своята обиколка на Франция като аспирант, след което ще изработи своя шедьовър, за да стане самият той по-късно майстор компаньон.
	Двайсетте ми години бяха с мирис на сол.


>>
	На двайсет и една години се родих за втори път.
	Косата ми порасна пак и аз си направих същото каре като Роми Шнайдер, но най-вече смених името Мартин с Бети.
	Звучеше някак английски, което много ми харесваше, напомняше ми на име на фолкпевица, а и значението му ме бе очаровало: „Жените Бети са нежни, сантиментални, вълнуващи и обичливи. Решителни и оптимистки, положителното им отношение към живота им помага да преодоляват трудностите. Приветливи и приятни, те карат хората да се чувстват веднага у дома си“.
	Лонг Джон Силвър ме погледна, отначало мълчаливо, с недоволен вид, после като че се отпусна, протегна ръка да погали с връхчетата на пръстите си късата ми коса, челото ми, бузите ми, сякаш се опитваше да ги опознае, и лицето му просветваше, колкото повече ме откриваше, приличаш на Бети, права си, красива си, майка ти щеше да се гордее с теб, аз също се гордея с теб, Бети. Бети, никак не е банално. Никак. Има нещо достолепно.
	Татко ме кръщаваше за втори път, приемаше ме повторно в този свят и това ме смути.
	Мартин си отиде този ден, дойде друга и към новата баща ми се обръщаше за първи път в този ден, позволяваше на думите си да разцъфнат, изхвърляше жаравата, която от години изгаряше устата му.
	— Бях на двайсет и четири, Бети, малко по-голям, отколкото си ти сега, и вероятно мечтите ми са били като твоите, но ме изпратиха в трети батальон на Девети морски пехотен полк като отговорник в служба психологически акции, пето бюро, сектор Борджи Менайел в Голямата Кабилия, земя от планини, крайбрежни долини и горди мъже. — Татко замълча за миг; току-що бе изрекъл най-дългото изречение, което бях чула от него досега. Пое отново дъх и продължи с още по-глух глас. — Подлагахме всички на мъчения. Децата пред очите на майките им. Майките пред очите на мъжете им. Мъжете пред очите на синовете им. Електрически ток върху езика, върху миглите, върху зърната на гърдите, върху половите органи. Повръщах заедно с тях. Крещях заедно с тях. Полудявах. Всички полудявахме. После ужасът стана смразяващ. Дрога. Позор. Мърсувахме с ярост. Една сутрин едно дете се запали като кибритена клечка. Момиченце на осем годинки. Виковете му. Страшната смрад. Извадих оръжието от кобура, насочих го към себе си, момчетата се смееха, един от тях се хвърли върху мен, паднах, изстрелът се отклони във въздуха, останах жив и ме преместиха в Палестро. Виковете на малката така и никога не престанаха. Когато се върнах с ампутиран крак, с кървясали очи, майка ти направи едва забележима гримаса на отвращение, на страх и с това всичко приключи.
	Взех татко в прегръдките си, едно малко по-голямо от мен момче.


>>
	Получавах редовно писма от Андре.
	След като беше опознал невероятната структура на Халите в Куестъмбер, шестнайсети век, изучил и тази на избата и на спалнята на послушниците в Кло дьо Вожо — помещения с най-разнообразни жлебове и дървени сглобки, с квадратни, изсечени с тесла греди в центъра, все неща, абсолютно неразбираеми за мен, — беше изработил копие на прословутата дървена камбана в катедралата в Бурж, която наричаха още клепалото, после замина за Жюра, за да работи в продължение на няколко месеца с различни строителни материали: северен бял бор, меко и хомогенно дърво, планински бряст, дъб, кестен, много близък до дъба, ми пишеше той, но без беловина и с много по-червеникав оттенък. Не ми говореше за любов, а за дървета, за скелета, за планки и за столици; не казваше кога ще се видим, но говореше за къщи, шлюзове, мостове, и аз благодарение на този подробен инвентар разбирах, че изгражда път между нас, откровено и търпеливо, солидна любов, сътворена да трае цял живот.
	Обичаше времето да оставя своя отпечатък върху нещата, а аз го обичах и за това.
	Бях на двайсет и една години, на възрастта, на която мама беше казала на татко „да“ на двайсет и осми юни в Рубе, сред горещината и еуфорията от финиша на Тур дьо Франс „Руан — Рубе“, двеста трийсет и два километра, пот, викове, павета и по продължението на трасето — гордостта на мъжете, очарованието на жените, първи — французин, Пиер Молинерис, с постижение шест часа и двайсет и три минути и деветнайсет секунди, отново френският трибагреник печелеше жълтата фланелка; и тогава мъжът, който имаше все още два крака, целуна за първи път онази, която щеше да му каже „да“, засега само красивата му съседка, и целувката, бликнала от веселието, от възгласите на тълпата, беше завършила с началото на нов живот; запознали се през този ден, родителите ми не се бяха разделяли оттогава, раздели ги Алжир, изтръгна ги от обещаната вечност, изтръгвайки крака на единия от тях, войната унищожава неизменно безкрая на възможното, отнема безпределността на любовта; и аз, на същата пламенна възраст като мама, желаех един ден, не веднага, да заживея с някого; мечтаех за обикновена история, една от онези, от които не стават книги, но които са животът; мечтаех за мир и за време, мечтаех за бавност, исках да порасна още, да разцъфна край един компаньон като под влажната сянка на дърво, исках деца, ухание на горещ шоколад и по-късно отбелязване на растежа сантиметър по сантиметър върху касата на вратата, несръчни рисунки; исках да остарея до рамото на търпелив и добър човек и после, един ден, да стана баба, да станем двамата онези старци, които срещаме понякога в парка, които, седнали на една пейка, се държат за ръка и чиято хубост се е сляла в едно; изглежда, се бях спряла на Андре; харесвах ръцете му и думите му; харесваше ми, че не е студент като онези, с които се виждах по това време, мечтатели, бунтовници, красноречиви; движех се между свят, в който животът е описван, а не живян — обещание за живот, който ръцете на един мъж щяха да сътворят, както се обработва глината.
	Нашата история заприличваше на заглавие на произведение на Полан.
	_Любовта напредва доста бавно._
	Мама обичаше книгите и аз, в нейна памет, ги обичах също; както и изкуството, фотографията, киното — беше дори участвала като фигурантка в два филма, беше пеперуда, привлечена от светлината, знаеше какво означава да ти се завие свят, беше се изправяла на ръба на бездната, но така и не се реши на полета, който щеше да я отдалечи от всичко, от мен, от Лонг Джон Силвър, винаги се завръщаше с пламнали бузи в грапавите ръце на стъкларя, който гледаше света през стъклата, както тя го гледаше през киноекраните, връщаше се винаги обратно при този грубоват и сложен мъж, защото той беше от онези много рядко срещани хора, които познават същността на нещата, тежестта на ветровете и знаят как да нарисуват царство.
	Такъв е бил баща ми, когато е запленил едно младо момиче.
	Андре беше омесен от същата тази поезия.
	На двайсет и една години разбрах, че съм като майка си — предадох се като нейна близначка.
	Отговарях на Андре с дълги писма, разказвах му за книгите, които четях, за лудите вечери в Пъбстора, за концерта на „Пинк Флойд“, който гледахме в Париж през февруари, мислех, че не би харесал тази музика, това необичайно явление, той, който галеше дърветата в Жюра, изучаваше имената им и разпознаваше ветровете по повея в листата; не му говорех и за любов.
	На жаден човек не се говори за плодове.
	По време на раздялата ни имах кратка авантюра с един учител по рисуване, истински капан за момичета, от онези, които ви убеждават, че притежавате очарованието на _манекенка_, изяществото на портрет от Рафаел, истинско чудо, масло от 1508-а; ама това ме разсмива, излиза, че съм едно доста остаряло младо момиче; не!, честна дума, вие притежавате хубост, която не повяхва, много странно, Бети, наистина странно; той събуди у мен една по-откровена сексуалност, която също ми допадаше, запали до изгаряне части от тялото ми, беше съвършен любовник.
	Няколко седмици по-късно срещна друга _манекенка_, този път портрет на Ботичели, една Симонета Веспучи, и се разделихме като добри приятели. Времената бяха все още благосклонни, а любовта — радостна.
	Пазя една своя снимка от лекомислените ми двайсет и една години.
	Учителят по рисуване не беше сбъркал.
	Но на двайсет и една години човек е сляп.


>>
	На двадесет и две години намерих работа като учителка в прогимназията „Нотр Дам“ в Бапом и започнах живота си по начин, по който другите го приключват — бяла блуза, пола до коленете, идеално сресана, силует на стара мома, напълно незабележима, мъртвешка скука.
	На двайсет и три години се нанесохме с Андре в кокетна къща, която се нуждаеше от ремонт на носещите конструкции и на черчеветата, беше на няколко километра от фермата на родителите му. Те се бяха пренесли, изтощени и разорени, във Валбон, на слънце, в малък апартамент — сенчест балкон, без растения, които да им напомнят миналите мъки, облицован със стерилната теракота от Сиена.
	Андре бе осъществил своя шедьовър — покрит мост над Бузан, преди Сен Готие, изработен по традиционен начин, с дървени клинове, дълъг повече от двайсет метра, от дъб и кестен — и от аспирант беше станал компаньон.
	Заведе ме да го видя в един дъждовен ден и аз бях дълбоко впечатлена, после коленичи като в романсите: момче, момиче, черна велурена кутийка в ръката на момчето, блажена усмивка върху лицето на момичето.
	На двайсет и три години казах „да“.
	На двайсет и три години, подобно на петдесет и три милиона французи, открих бездънната чернилка в сърцето на някои хора. Престъплението на Патрик Хенри. Мъртвото тяло на малкия Филип Бертран, увито в килим в продължение на няколко дена в една от стаите в хотел-ресторанта „Шармий“, на улица „Фортие“ в Троа. Убиецът заяви по телевизията, че престъпникът „заслужава смъртна присъда, защото е посегнал на дете“.
	Да ти се доповръща.
	И после Робер Бадентер.
	И процесът на смъртната присъда.
	На двайсет и четири години се оженихме, Андре и аз.
	Церемонията беше проста и красива.
	Родителите на Андре бяха пожелали нещо нежно от Моцарт или нещо весело от Вивалди, а аз — една песен на Роберта Флак. Всички бяхме съгласни за „Пиано на морето“ на Сен Прьо и всички го намериха за прекрасно, същевременно леко и дълбоко, всъщност каквито са и сватбите. Братът на мама дойде също, много скоро пиян и мрачен, под ръка с друго момиче, което приличаше на друга модна певица, на около двайсет години, рус трофей, когото излагаше най-безсрамно на показ. Марион, голямата приятелка на мама, също дойде, плачеше, каза ми толкова приличаш на нея, Бети, толкова си хубава, тя ми липсва страшно. Франсоаз беше с елегантен кремав костюм, с шапка с цветя, които доста бързо увехнаха заради жегата, а татко беше взел под наем сиво сако, много изискано. Новата генерация протези му позволяваше да сяда, без да сгъва с ръце коляното си, и най-сетне можеше да носи _чифт_ обувки — Франсоаз беше на върха на щастието, поръчваше му непрекъснато италиански обувки от червеникава или черна кожа, сякаш си отмъщаваше за годините с един крак, дори помоли Андре да изработи шкаф за двайсет и седемте чифта обувки на Лонг Джон Силвър, но да го предвиди за петдесет, човек не знае, мъркаше тя; нещо, което моят съпруг направи с радост, използвайки стар унгарски дъб.
	Когато татко и аз открихме бала с песента на Платерсите _Only you_, никой не би се усъмнил, че му липсва един крак, и аз видях в очите му гордостта на _цялостния_ човек, какъвто можеше да бъде на сватбата на дъщеря си.
	Мишел не участва в празненството, Франсоаз съжаляваше много, че не сме семейство в този ден; раждаш дете, каза тя, и то се превръща в трагедия, в срам от самия теб, какъв позор, а аз винаги съм си мислела, че майчинството имунизира срещу нещастието. Слушайки я, разбрах, че Мишел е дошъл на този свят, за да причинява страдания, така както други идват, за да донесат мир, и неговата неуравновесеност някак допринася за равновесието на световния ред.
	Той излежаваше деветнайсетмесечна присъда за кражби в затвора в Ланс. Беше заловен на местопрестъплението — обирал къщи, докато стопаните им са на работа; влизал вътре с помощта на резервните ключове за неразбиваемите брави, монтирани от татко — в началото бил заподозрян и той, но невинността му била бързо доказана, което не му попречи да загуби част от клиентите си. Въпреки хаоса и диващината обаче Франсоаз, с нейния извънмерен оптимизъм, го насърчи: обичаш стъклата, започни да рамкираш! И така, няколко месеца по-късно той отвори магазин „Рамки за стъкла“ на улица „Дьо Ваше“, където сложи рамки на сватбените ни снимки, а после, когато станах на двайсет и пет години, на фотографиите на Себастиан, сина ни, роден сред кръв и викове.
	Боже, колко ми липсваше мама този ден.
	Мечтаех си да бъде до мен, да държи ръката ми, да ме утешава, да ме насърчава и да вика заедно с мен — защото щеше да вика с мен, знам, щеше да се задъхва едновременно с мен, щеше да й е топло и студено, щеше да ме нарече за последен път бебенцето ми, бебенцето ми, моето малко момиченце, и аз щях да съм това за последен път, преди да стана на свой ред майка, преди да започна непрекъснато да се страхувам — от комара, който лети прекалено близко до него, от любопитното куче, което се приближава, от скарлатината, от внезапната смърт на кърмачетата, от микробите в детската ясла, да се плаша, че не прохожда на една годинка, че растежът му не е според нормата, да се страхувам, че не знам какво да направя, че не ме обича, че мога да го разочаровам — всичките тези страхове на майките, които са същевременно безбройни островчета на любовта.
	На двайсет и шест години се освободих от десетте килограма, натрупани по време на бременността, и дори бях наградена с два по-малко. Имах късмета да нямам никакви стрии — благодаря на продавачката от „Нувел Галери“. Възвърнах си грациозния силует, първомайската лекота; носех модерните минижупи с волани, мъжете ми се усмихваха на улицата; напуснах учителския си пост в Бапом, за да се посветя на сина си, защото Андре отсъстваше често, познанията му бяха търсени на много обекти, за ремонта на зърнените хали в Мартел, за изграждането на носещата конструкция на новата църква в Рьодон или изграждането на корпуса на един Фолкбоут с дървена клинкерна обвивка в Южна Англия.
	На двайсет и шест години бях очарователната майка на едно малко едногодишно момченце, което вече ходеше.
	Щастлива майка.
	И самотна жена.


>>
	Всяко ново събиране с мъжа ми беше радост.
	Обичах мириса на стърготини в косата му, на папрат, на смола върху кожата му; обичах нетърпението на големите му ръце, които ме разсъбличаха — по-скоро изтръгваха дрехите ми; обичах жаждата му за мен, ненаситна, въздишките му, начинът, по който ме притискаше, задушаваше, попиваше както попивателната хартия мастилото, умението му да ме кара да загубя ума си; обичах речта му на влюбен. Съзерцаваше ме, виждаше изтеклото време върху лицето ми, _времето на твоето очакване_, усмихваше се той. Обичаше ме и обичаше детето ни. Носеше му винаги великолепни дървени играчки, издялани, рендосани и боядисани от него през свободното време по обектите. Играеше си със сина ни. Разказваше му за горите и за вятъра. Учеше го на думите за дърветата: връх, кора, беловина, сърцевина — да, Себастиан, като сърцето при хората. Обещаваше му да го заведе на риболов, когато порасне малко, да му направи висящи колиби, корабчета, с които да опитомява морето, и синът ни го гледаше, както се гледа цар. Бяхме благословено семейство до мига, в който заминаваше.
	Този път отиде в Сен Дьони д’Анжу, за да участва в реставрацията на носещата конструкция на Халите. Установих, че съм отново бременна няколко дни по-късно; но в една майска нощ, когато Франция беше на улиците, когато повече от двеста хиляди души с рози в ръце пееха на площада на Бастилията, танцуваха и празнуваха възраждането на младежките си мечти и срещата с човека, който иска _да промени живота им_, обещанието за дете изтече между бедрата ми, лепкаво и кърваво.
	Опитах се да го задържа с ръце и изплаках повече сълзи, отколкото са ни дадени.
	Боледувах няколко дни, но не казах нищо на Андре и няма никога да му кажа — мъжете не обичат да мислят, че там, където си обичал, може и да се умре, — но на него, на бебето ми, което реши да не живее с нас, често му шепна.
	На двайсет и седем години болката от тази нова загуба отново ме състари. Но без майка състаряването е лошо.
	Мишел беше излязъл от затвора. Беше много слаб и очите му бяха зли, ми каза татко по-късно. Беше се отбил при майка си, поискал всичките й налични пари, всичките й бижута, сребърните прибори, беше я заплашил с една кама. Татко се намесил. Крадецът го ритнал силно по протезата. Татко паднал. Главата му се ударила в ръба на един стол. Кожата на челото му беше сцепена — като раздрана коприна. Кръвта се примесила със сълзи, Франсоаз се разкрещяла и синът й побягнал.
	С времето и честите ми посещения продавачката в „Нувел Галери“ ми беше станала приятелка. Беше девет години по-голяма от мен, бяхме на възраст, на която разликата във възрастта все още е без значение. Тя имаше нов приятел, Фабрис, този път свестен човек, уточни тя, на около петдесет, солиден, фотограф портретист; заговори ме на улицата, намирал ме за _пикантна_; пожела да му позирам, Господи, какъв сеанс!, какъв сеанс!, иска да ти направи и на теб (ахкания), снимка де, има един голям таен проект.
	Тя беше забавна, ентусиазирана представителка на всички нови козметични продукти, които получаваше, аз съм _терен за опити_, шегуваше се тя. Един ден изпробва фалшиви мигли, които й предизвикаха няколко отвратителни ечемика, и за да се спаси от тях, й се наложи да ги натрие с пресен чесън, друг път един автобронзант я дари с тена на сварен морков, изглеждам ужасно тъпо, нали? Абсолютна гъска. Одет беше реалистка, човек е такъв, какъвто е, затова леко разголвам деколтето, мъжете плъзгат поглед надолу и номерът минава. Одет се смееше и смехът й беше прекрасен. Обичаше живота, обичаше своя живот. Без капчица ревност, без цинизъм. Искаше клиентките й да са щастливи. Вземи, каза ми тя една вечер, изваждайки от чантата си нов крем за лице, за тебе е, за твоята бебешка кожа, поддържа равновесие в епидермиса, започна да изрежда Одет, забавя появяването на бръчки и запазва красотата и младостта, погледни, тука го пише. Стабилизиращ крем. На „Герлен“, _скъпа моя_. Не бива да се променяш, моя сладка Бети, ти си наистина съвършена.
	На двайсет и осем години съвършенството ми бе белязано с няколко бръчици в ъгъла на очите. Невидими бръчици.
	На три години синът ми Себастиан се глезеше още с вечното детско „няма“, с изключение, когато беше с дядо си. Човек би казал, две момченца, които си имат свой език, без думи и граматика, една и съща кръв; сякаш татко изпитваше най-сетне радостта от ново дете, това невероятно обещание; той, който не бе го искал след Алжир, в този свят, който изяжда потомството си, както пъстървата дребните рибки. Обичаше да го задържа при себе си по цели следобеди и синът ми щапукаше около него, без да се отдалечава. Не тичаше, не бягаше, както с другите възрастни. Усещаше неговата немощ и му носеше нещата.
	Скъсяваше разстоянията в света.


>>
	— Опитай да не се усмихваш.
	На трийсет станах модел в голям фотографски проект на Фабрис с тържественото заглавие „За времето“.
	От вече двайсет години той фотографираше всяка година на определена дата своите модели; един ден, обясняваше той, все още не знам точно кога, ще направя нещо като енциклопедия за преминалото върху лицата им време. Младостта е като магнит, толкова е тъжно, когато отлети. Първият, с когото започнах, беше на дванайсет години, сега е на трийсет и две.
	Показа ми последователно двайсетте снимки. Времето беше милостиво към този човек. Минаваше върху него леко, като вода.
	Друго лице. На жена. Девет снимки. За девет години времето беше напукало кожата й, оградило устните й с бодлива тел, издълбало бузите й, но не бе успяло да отнеме блясъка в очите й. Беше впечатляващо.
	Трето. Младо момиче. Четири снимки. На предпоследната белег разсичаше от горе надолу лицето му, деформираше устата. Мотоциклетна катастрофа, подсказа ми Фабрис. На четвъртата — пълна безнадеждност.
	— Надявам се времето да му вдъхне отново радост — прошепнах аз.
	И още лица, върху които времето, понякога по-дълго, понякога по-късо, чертаеше картографията на вълненията.
	И изведнъж едно много старо лице. Само две снимки. Между двете — почти никаква разлика, само чезнещата светлина, сивото се сгъстява, неизбежността. Деветдесет и шест години, обясни Фабрис. Исках да направя още четири снимки, до сто години.
	Беше успял да ме убеди да участвам в това начинание, не изглеждаш на възрастта си, беше ми казал, любопитно е да се опитаме да уловим мига, в който ще се промениш — и аз си спомних думите на онзи мой учител по рисуване и по секс: вие притежавате хубост, която не увяхва, Бети, много е странно.
	— Опитай се да не се усмихваш.
	И аз не се усмихнах.
	Гледах ръката му, която кръжеше около обектива, както ми бе наредил. Правихме опити с вдигната коса, с разпусната, с разтворена яка на блузата, със закопчана; пази много тази блуза, искам те с нея всяка година. Това ме накара да се усмихна.
	— Опитай се да не се усмихваш.
	Не се усмихнах повече.
	По-късно ми показа снимката, която бе харесал и която щеше да бъде основа за следващите — напомни ми на портрета на Пеги Даниелс на Ричард Аведон, черно-бял, елегантно безочлив, едно неочаквано присъствие. Намерих се за хубава.
	— Благодаря.
	Но снимките не показват всичко.


>>
	На трийсет години лицето ми беше все още по детски миловидно, със закръглени като курабийки форми — подобно на Ким Бейсинджър, Орнела Мути и Изабел Юпер, които бяха на моята възраст; и все пак се забелязваше изострянето на контурите, които щяха да очертаят образа ми на жена. На снимките приличах на мама, тя имаше също тази съвършена кожа, без пори, както и няколко много редки бръчици в ъглите на очите, които сякаш се дължаха на смеха ни. Тя беше на моята възраст и не беше и помисляла — кой би помислил? — че й остават още само пет години, през които да танцува.
	Беше ни оставила непроменената си хубост — мечтата на всяка жена.
	На трийсет години бях щастлива с мъжа ми, който прекарваше вече петнайсет дни от месеца с нас. Подготвяше се по това време за четиримесечно пътешествие, което да утвърди статута му на компаньон. Щеше да работи с Пиерлуиджи Гианда, когото наричаха „поета на дървото“ поради страстта му към този жив материал, _който не умира никога, дори и след стотици години_. Андре сияеше при мисълта за тази среща. Съзерцаваше ръцете си, както съзерцаваше спящия ни син и понякога мен; казваше, не са показали все още всичко, Бети, все още не са. Знам, че ще направят още много хубави неща, точно как, все още не знам, да, все още, но знам, че е така. Целият искреше от нетърпение. Харесваше ми, че ръцете му откриват бавно хармонията на света, че го култивират, както родителите му култивираха земята, че оформят душата му.
	А аз обичах тези ръце. Обичах ги върху себе си.
	Подлудяваха ме.
	И ми липсваха.
	Защо не си намериш любовник, ми подхвърли Одет една вечер, докато хапвахме в един нов ресторант; _кир роаял_ за добре дошли за сметка на заведението — _наздраве, мамо, наздраве Бети_ — женска вечеря, полята с малко повече алкохол. Как бих преживяла толкова много нощи, какъв ужас, лично аз имам нужда да усещам теглото на мъж върху тялото си, нетърпеливите му и малко нахални пръсти, свежестта на езика му, който лази като гущер по кожата ми и се шмугва в ключалката на любовта. За малко да изплюя глътката вино. Не си добре, Одет! Защо да не съм, _скъпа моя_, назовавам нещата с истинските им имена, туйто, мъжете са най-прекрасното ни завоевание, тяхното — конят! Вече бяхме доста напреднали! Мъжете започнаха да ни хвърлят погледи, гледаха нея, устата й. Въобще не съм светица, протестирах тихичко аз, и аз съм имала авантюри, между които с един учител по рисуване, който… Тя ме прекъсна. Това е било преди, Бети, преди. Говоря ти за сега, сега, когато твоят дърводелец ще гали други дървеса, ще се рови из друг шумак. Какво си мислиш? Ах, _скъпа моя_, нали не си мислиш, че мъж, който отива да работи на обект за цели четири месеца, и то в Италия, където жените са доста съблазнителни, не би имал желания? Попитай жените на моряците или на шофьорите; на мъжете им трябва скришно място, а на нас ни е нужна любов.
	Двете тирамисута дойдоха и ние поръчахме още една кана вино. Четвърт, попита келнерът. Половинка. И Одет: с гладките ти като задниче бузи можеш да очароваш за секунди когото си поискаш, дори и този мръсник Фаб, ах, мръсникът му неден, когато ми каза, че си _страхотна за снимане_, щях направо да го изхвърля, ей така, _вън!_ Остави чашата си на масата, ама какво да ти кажа, слаба съм, Бети, той ми дава много с ангелското си лице, с ръцете си на бандит, с изпълнените си с любов очи, когато го глезя, с хвалбите всеки път: правиш най-хубавите свирки на света, Одет; сигурно и у мен, макар да не съм красива като теб, има нещо, което ги подлудява, нали?, и ние се разсмяхме — аз, признавам, изчервена като божур.
	На седем години бях свидетел на майчините ми главозамайвания, на отчаянието на баща ми и си бях обещала, че ако един ден създам семейство, то няма да допусне мълчанието и гнева, _ножа и кръвта, бузата и шамара_*, тъй че не, Одет, няма да си намеря любовник; никога няма да ми е студено в леглото, в което Андре не спи, защото е тръгнал да открива света, защото дълбае с ръцете си своя рудник; и не, не си намерих любовник, Одет, защото любовта е също и в очакването, и в пространството, в търпението и възхищението.
	[* Цитат от стихотворението „Еавтонтиморуменос“ на Шарл Бодлер, превод Кирил Кадийски. — Б.пр.]
	Когато я _има_.


>>
	Точно една година след първия ми портрет Фабрис направи втори.
	Беше подготвил същия фон от бяла перлена хартия, същото осветление, също така ярко. Аз бях със същата блуза. Заех същата поза като преди година: с разпусната коса, разкопчана блуза, две копчета, ръце на кръста, без усмивка, но с разтворени един-два милиметра устни, погледът ми малко над обектива.
	Щрак-щрак.
	Фабрис сравни двете снимки, дълго ги разглежда с лупата си.
	Усетих, че нещо не е наред.


>>
	Празнувахме у дома завръщането на мъжа ми от Италия, отслабнал и почернял.
	Бях сготвила, каквото мама бе успяла да ме научи. Гойер. Телешко печено — _полусурово, Мартин, полусурово, иначе става на подметка_, — подправено с дафинов лист, мащерка и поръсено с чесън. Бисквитена торта. Татко се бе погрижил за кира, а Андре за виното — беше донесъл няколко хубави бутилки „Джиминяно“ и „Монтепулчано“. Чукнахме се за всичко, което ни липсваше: за мама, съпруга, крака — и сина, добави Франсоаз, за кратко съкрушена, за едно малко момченце, което да израсне изправено като дръвче към небето, гордо, със здрави сокове, а не с криви като октопод корени в търбуха на земята. Татко я притисна към себе си и й прошепна тихичко, че внукът му е и неин внук, и че аз, дъщеря му, съм от сега нататък и нейна дъщеря. Лонг Джон Силвър споделяше мъката и радостта. На масата Андре ни разказа за италианските красоти; за _piazzette_*, за църквите, за женската непринуденост и мъжкия шик, и очите му светеха. След тези четири месеца стаж при Пиерлуиджи Гианда той бе решил: ще проектира и изработва мебели, ще извива дървото така, както никой преди него не го е правил, ще надхвърли себе си; мечтаеше за пътуване в Скандинавия, в Швеция или Дания, за да изучи дързостта на Якобсен, Аалто, Вагнер, Мьолер, и ние го гледахме с удивление. Андре говореше на чужд език, езика на страстта. И аз го обичах и за това, него, сина на земеделците, който искаше да направи света по-красив и когото тази мечта разкрасяваше; който сред шумотевицата на моите осемнайсет години не беше нито най-красивият от всички момчета, нито най-грозният; но чиито нежно печални очи харесах от първия миг, очите, които гледаха как влизам в живота му. Тринайсет години бяха минали толкова бързо. Синът ни щеше да стане скоро на шест, още малък и вече голям; начално училище, първото четиво, първото писане и смятане; разбира — що е то вчера и що е то утре, макар да предпочита сега; синът ми и безбройните му въпроси без отговори: защо животните не се усмихват?, защо вали?, защо нямам братче или сестричка? При този въпрос ръцете ми се разтреперваха, имах чувството, че пръстите ми се втечняват — лепкаво, яркочервено вещество.
	[* Piazzetta, мн. число piazzette (итал.), площадче. — Б.пр.]
	Себастиан беше заспал на канапето, беше се опитал да издържи дълго с _големите_, да участва в разговорите, ще ме заведеш ли в Италия, татко, и в Кандинавия? Когато спеше спокойно, беше бледен като ангелче; знаех, че мама също бди над него.
	Тази вечер разговаряхме до късно, бяхме щастливи.
	Но всички знаем, че щастието е своенравен гост. Понякога напуска масата без причина и без да предупреди.


>>
	На седем години Себастиан беше висок сто двайсет и два сантиметра, тежеше двайсет и един килограма и обиколката на главата му беше петдесет и четири сантиметра.
	Като мама — и в известен смисъл като Фабрис, който се опитваше да въплъти в снимки отминаващото време — аз отбелязвах всяка година развитието на сина ми и се успокоявах със статистики. Андре ми се подиграваше добросърдечно; на неговата възраст аз бях мъниче, Бети, а виж ме сега; гледах го него, силния, и знаех, че ще го обичам винаги, когато е тук и когато го няма; че е онзи, когото бях избрала и от когото усмивките или обезоръжаващите понякога или смущаващи думи на мъжете, срещнати случайно на улицата, в някое кафене или кино, няма никога да ме отнемат.
	На седем години видях мама да плаче, защото избухванията на баща ми не бяха вече любов. Видях Лонг Джон Силвър да се клати на единствения си крак със зачервени очи и огнен дъх; видях да се опитва да хване мама, за да я накара да танцуват, и видях как мама се свива в себе си като акордеон.
	На седем години видях пламналите бузи на мама, когато се прибираше, виждах гримът да се стича по тях, течна болка, и да рисува мрачни сенки под очите й; на седем години видях страданието на жените; видях мама да се изплъзва бавно от прегръдката на Лонг Джон Силвър, така както човек се измъква, за да познае друго пиянство, като например това да се почувстваш жив.
	На седем години Себастиан беше в състояние да изчаква спокойно и търпеливо, например някой рожден ден или среща, разликата между добро и зло започваше да му се изяснява — злото е, когато те хванат, ми обясняваше той с лукав вид — набираше самоувереност и мечтаеше. Отсъствията на Андре ни сближаваха, свикнахме да излизаме двамата, както мама правеше с мен, кино в сряда, музеят на Матис в Камбре или природонаучният музей в събота; показвах му най-хубавите неща, на които бяха способни хората, техните преодолени страдания, светлината им, възторзите им; понякога въпросите му ме объркваха: тази картина хубава ли е?, какво значи хубав? Един ден в парка видя жена, по-възрастна от мен, да бута детска количка, и ми каза, че сигурно на бебето никак не му е приятно да има такава стара майка, попитах го защо — защото да си стар, означава, че няма да те бъде дълго.
	На почти трийсет и две години — защото исках да ме бъде дълго още заради сина ми, се записах на курс по йога. Учителката Садху (с истинско име Лилиан-Берт) заяви, наблюдавайки ме в странната и не особено привлекателна поза на воин — _вирабхадранасана_, — че тялото ми е на двайсет и пет годишна жена.
	Всички момичета се съгласиха. Само една изцъка — завистлива.
	На почти трийсет и две години, когато Себастиан тръгна на училище и Андре, който пътуваше сега много по-рядко, нае един хамбар на няколко километра от къщи, за да обработва дървото и да осъществява поривите си, аз намерих, благодарение на дипломата си по литература, работа в редакционния отдел на „Рьодут“*. Не беше като да се занимаваш с Ануи, нито пък с Превер, беше доста далече от мечтите ни в трескавите нощи в Пъбстора, където обсъждахме до зори причините за смъртта на Джим Морисън или мръсника Никсън, който пречи на борбата за гражданско равноправие, или виетнамската трагедия, и пиехме, и пушехме, и се любехме без любов; не, не беше. Бяха само думи, наредени там, под съответните снимки, които щяха да представят модата за лято-85, памучните поли, _свежи цветове, смели мотиви_, банските костюми, голи гърбове, дръзки деколтета, съвременни материи, бикини. В началото се опитвах да науча читателките на някои неща, например бикини, на името на американския атол, на който са правили опити с взривяване на атомна бомба, откъдето и идеята на Луи Реар, неговия създател, да го лансира с лозунга „Бикини — първата анатомична бомба“. Впоследствие ме помолиха за повече дискретност по отношение на познанията ми, да ги пазя за себе си.
	[* Френска фирма за снабдяване с облекла и домашни потреби по пощата и по каталог. — Б.пр.]
	Тази година празнувахме четиридесетгодишнината на Одет, новата й работа: изключителна представителка на новосъздадената козметична марка „Одилик“, _скъпа моя_, като идилия, за цялата област Нор Па дьо Кале, дванайсет хиляди и петстотин квадратни километра, представи си; празнувахме първия стол на Андре от палисандрово дърво от Рио, чиито облегалки за ръцете приличаха на лава, столът беше великолепен, дотолкова, че Одет пожела да седне на друг, за да може да му се наслаждава, и аз бях горда с мъжа си, горда с това, което ръцете му бяха разкрили; празнувахме приближаващите се осем години на Себастиан, предстоящото му преминаване във втори клас; празнувахме Брижит от курса по йога, която най-после бе постигнала деликатната поза на големия ъгъл — _прасарита падотанасана_; празнувахме Лонг Джон Силвър и Франсоаз, непоклатимо свързани; и най-вече празнувахме огромната си радост от живота в хамбара на Андре, сред полето, с околните пътища, осветени с фенери, като при бала на пожарникарите, докато в същия момент на четиристотин километра бяха намерили тялото на удавения Грегори Вилмен, четиригодишен, изчезнал малко по-рано същия следобед в часа на следобедната закуска, детския час; танцувахме на открито, леко пийнали, и Себастиан, на когото татко беше дал да отпие глътка бира, започна да вижда феи, дори Мики Маус, но не беше напълно сигурен, че е той, може би Кларабел; Лонг Джон Силвър също танцуваше, не позволи на Франсоаз да падне и отсъствието на мама ми тежеше много в тази нощ; танцувахме Питър и Слоун, Куки Динглър, Стар Систърс, Андре ме притискаше до тялото си на здравеняк с ухание на дърво и папрат, миризмата на щастието, прошепна ми, че ме обича като в деня на първата ни среща, късата ти коса, Бети, устните ти като череши и току-що навършените осемнайсет години; че винаги е обичал тази успокояваща _бавност_ между нас, моето търпение; и аз пролях няколко сълзи, но мисля, че беше заради рома в сангрията.
	Който дразни очите.


>>
	На трийсет и две години, на 15 август, по време на уикенда открих Валбон — площада с Аркадите, църквата на абатството и цирка „Грюс“.
	Родителите на мъжа ми бяха лека-полека остарели, лека-полека гаснеха, сякаш отсъствието на земята под краката им, отсъствието на дъждове, на ветрове и студове, които унищожават понякога цял сезон, цяла година, едно цяло съществуване, ги бяха изсушили. На балкона нямаше нито едно растение, нито едно цвете, в апартамента им — дори не нарисувано, дори не на покривка. Бяха се изрязали от предишния си живот, както се изрязва тумор и се изгаря всичко около него, сега очакваха края, без особено съжаление.
	Прекарахме няколко дни с тях.
	Андре държеше да ги заведе във фондацията „Майт“* в Сен Пол дьо Ванс, където не спря да се възхищава от произведенията на Джакомети, Брак, Калдер, Миро и изпита желание да работи с желязо и бронз; обядвахме в „Коломб д’Ор“: на стените — Пикасо, Леже, Сутин, и меню от варен морски костур и агнешки карета в гювече; не бива да ни глезиш толкова, прошепна Рьоне и Андре хвана ръката на майка си, съвсем мъничка, изсушена и посивяла като речно камъче, която изчезна мигновено под голямата, мощна ръка на сина й; благодарение на теб и на татко имам златни ръце, оставете ме да ви се отплатя, в този миг очите им светнаха и всичко беше казано. Мъжът ми ме изненадваше все повече с всеки ден. Той беше прекрасен баща и син, а аз бях в обятията му всички жени.
	[* Основана от известния колекционер, литограф, гравьор, търговец на произведения на изкуството и галерист Еме Майт близо до Сен Пол дьо Ванс през 1964 г., фондацията „Майт“ (Maeght) притежава една от най-големите колекции на изкуство на XX в. и организира периодично тематични и ретроспективни изложби на изтъкнати художници от миналия век. — Б.пр.]
	Всички шемети.
	Прекарахме един следобед на плажа и мястото никак не ми хареса. Себастиан не можеше да се къпе заради медузите; строяха с баща му замъци от камък, защото нямаше пясък — с кула до небето, татко! После отиде при Рьоне — по-скоро при хладилната й чанта, студена лимонада и сладки плодове; ние с Андре се измъкнахме, разхождахме се като влюбени покрай водата, наблюдавах жените с изхабена от слънцето кожа, повехнала, с цвят на карамел и цигарена фактура, лъскава като шоколад, и други с опъната като барабан върху лицата им кожа, всички тези тела, заблудени от илюзията, че младостта е единствената възможна красота, че очарованието се изпарява с времето. Андре ми се усмихна лукаво; накара ме да му обещая да не стана никога като тях и в замяна ми обеща, че винаги ще ме желае, каквато съм, каквато ще стана, остарявайки, после се върнахме при родителите му.
	Синът ми беше потънал в дълбок разговор с дядо си, караше го да му разказва за фермата, за сезоните, за животните. Попита го дали кравите им са имали имена. Защото сигурно е много тъжно да ядеш нещо, което има име. Старецът разроши косата му: истински бащичко, но никой не изяде Еглантин, Виолет и Ирис. Умряха от старост на повече от двайсет и две години сред голямо поле с много трева и макове, лютичета и пеперуди, двайсет и две години са много за една крава, да знаеш! Помислих си какъв късмет имаме, че сме тук, заедно, живи, макар и насядали върху парещия камънак, макар и на брега на море, замърсено от водорасли и разни наноси, защото нищо не е трайно и ключът е именно да осъзнаеш това.
	На трийсет и две години бях точно на половината на възрастта на Симон Синьоре, която бе току-що отлетяла с опустошен панкреас.
	През есента Одет се сгоди с Фабрис — ще имам поне хубави сватбени снимки, каза тя през смях. Андре изработи невероятен стол, използва и желязо под влияние на възхищението си от онова, което Джакомети бе направил със своето „Куче“. Себастиан премина във втори клас, истински манекен за „Рьодут“, и в „Рьодут“ похвалиха изключително много работата ми за новия каталог, лято/пролет-86, похвалиха ме, че съм престанала да вмъквам в надписите под изделията ерудирани лични забележки, и най-вече увеличиха заплатата ми — сега можех да подаря на Андре пътешествието му до Скандинавия.
	В йогата усвоих до съвършенство така наречените пози на триъгълника — _триконазана_, и на скакалеца — _салабхасана_, и Садху (с истинско име Лилиан-Берт) се удиви, че изкуството й ми вдъхва нова младост, след което ми съобщи с гальовен глас, напомнящ гласа на самолетна стюардеса, че цената на курса й се увеличава поради безработицата, преминала границата от девет на сто за активното население, ама за какво става дума, Садху? Чакай, чакай, бръмбарче, имам предложение — ако приемеш да позираш за следващата ми диплянка, ще те оставя на същата тарифа; ама защо?, ама как защо, погледни се, никой не би ти дал възрастта.
	Заех позата _савасана_ — наречена още на трупа.


>>
	Двайсет и втората снимка го показваше на трийсет и четири години, все така красив, година след година — една спокойна хубост, без сянка.
	Единайсетият портрет на жената разкриваше измъченото й лице, с хиляди бръчки около устата, но с все същия блясък в погледа — сякаш това беше нейната победа.
	Шестата снимка на катастрофиралото момиче показваше около белега една неочаквана мекота, като вода, която изглажда набраздения пясък. Радостта, на която се надяваше ти, ми прошепна Фабрис.
	Тази година се появиха три нови лица, три нови образа.
	Първо, едно момиченце на две години, с руси къдрици, лъскави, пълни бузки, две кайсийки, наложило му се да го изчака да заспи, за да направи портрета, който ще възпроизвежда всяка година, на същата дата, Фабрис щеше да изчаква всеки път да заспи — идеята ми се стори много странна, налудничава.
	После един тип, когото бил срещнал в някакъв бар след излизането му от затвора, едно вече развалено лице, на трийсет години, покрито с татуировки, като йероглифите на нещастието, един малък атлас на падението; надявам се, че ще играе играта всяка година, ми добери фотографът, за тази снимка ми поиска хиляда франка, даваш ли си сметка?!
	Третото лице — то беше на млада жена, приличаше малко на Одет на двайсет и пет години, с издути млечнобели бузи — и аз се изплаших за приятелката си.
	И после аз; моят трети портрет, на трийсет и три години, на все същия перленобял фон, същото осветление, което бе направило Пеги Даниелс така хипнотизираща под погледа на Аведон, същата бяла блуза, която слагах единствено за този случай, с разпусната коса, с ръце на кръста, опитай да не се усмихваш, Бети, никакви усмивки, погледът над обектива, тука, гледай ръката ми, пръста ми, който се движи. Фабрис сравни позата ми с тази на предишните снимки. Няколко пъти дойде да ме разроши — косата ми беше пораснала, и накрая постигна, каквото желаеше. Показа ми новия ми портрет; естествено, че приличаше на другите два и ако го погледнеше набързо, човек би казал, че е същият. Именно това е целта, обясни ми той въодушевен, като при детските книжки, съставени от серия почти идентични образи, които, когато ги прелистваш бързо, започват да се движат.
	И все пак усещането за някаква застиналост на лицето ми леко ме смути. Спомних си последната снимка на мама, моменталната полароидна фотография, която ми беше дала приятелката й Марион почти преди двайсет години, игривия й вид, рижия й перчем, роклята Карден, красивата ми майка, безсмъртно красива, която нито времето, нито неволите, нито умората нямаше никога повече да променят; мъртвите не остаряват, ми беше казала тя, когато бяхме избягали двете за един уикенд в Париж, защото вкъщи яростта на Лонг Джон Силвър караше да летят столове, маси и посуда. И в Лувъра ми беше показала, смутена, картината на Рафаел „Хубавата градинарка“, наречена също така и „Богородица с детето и малкия св. Йоан Кръстител“. Виж тази жена, Мартин, виж чистотата на лицето й, това ни оставя тя, не ще бъде никога стара, в това има нещо потресаващо, едно предизвикателство към смъртта, не намираш ли? Бях на единайсет години и не разбрах, че ми обяснява мъката на жените, онзи атавистичен страх от времето, което изтрива, променя и разтваря до изчезването му всичко онова, което е било чар, изящество, желание, самия живот, без да остави нищо, освен пепел, нищо друго, освен ужаса от предстоящата самота.
	Господи, бих предпочела мама да е сбръчкана, издрана, белязана, но само да е все още тук.
	Не ми хареса този трети портрет.
	Като на мъртвец — лице, което е престанало да се променя.


>>
	_Impatienta doloris._
	На трийсет и четири години научих, че това е причината за меланхоличното самоубийство — по-рано наричано неврастения.
	Трийсет и четирите ми години цъфнаха през една тъжна пролет, когато Далида беше оставила бележка: „Животът е непоносим за мен“. Хората на улицата плачеха, прелитаха красиви думи, сипеха се и други, язвителни.
	Франсоаз и татко заминаха за Париж, защото за Франсоаз Далида беше велика жена и ако не благодариш на онези, които са ти донесли радост, си нищо, пълен нещастник. В този ден беше студено, студът на опустошеното сърце; не успели да влязат в църквата „Мадлена“, а на гробищата „Пер Лашез“ се наложило да чакат четири часа на три крака, за да хвърлят отдалече една бяла роза, която тълпата моментално стъпкала. Прибраха се изтощени и Франсоаз дори не беше гневна от това, че всичко било предвидено за известните личности и нищо за обикновените хорица, никакво внимание, никаква усмивка, само бариери, като да сме свине; така е, каза тя, това е положението, което не ни пречи да имаме сърце.
	Празнувах сама рождения си ден, с Одет, защото Андре беше от два месеца на един голям обект край Бордо — конструкция, изработена от сърцевината на дъба с впечатляващи размери: дълга шейсет метра и висока десет, във формата на обърнат двоен корпус на кораб, винарска изба, където щяха да се съхраняват редки вина. Не знам какво правиш, _скъпа моя_, но не се променяш, ме похвали Одет веднага щом ме видя, приличаш на по-малката си сестра, ако имаше такава, може би, защото имаш мъж, когото непрекъснато очакваш, това е почивка за кожата. Не посмях да й кажа, че и тя не се променя, защото очите и бузите й хлътваха все повече всяка година, а лицето й посивяваше; тя усети смущението ми, мисля, че хилядите километри, които изминавам с колата си, ме съсипват, работата на представителка е много гадна, да знаеш, нощувките в долни хотели, вмирисаните бюфети по гарите, типовете, които ти се лепят и скимтят, за да ги погалиш, жалки като псетата в кучешките приюти, и аз ги галя понякога, Бети, понякога им казвам да, да, за да не съм сама, за да усетя, че съм жива и млада, и после съжалявам, защото Фаб ме обича и ми е верен, и ме нарича своята принцеса, всеки път, когато го поглезя като принцеса, той ми благодари, ох, просто ми се плаче, иде ми да се изшкуря като с гласпапир, да изтъркам срама — хванах й ръката, — и въпреки че кожата ми започва да увисва, ето тук под брадичката, под мишниците, да не ти говоря за гърдите си, гаден закон на гравитацията, той продължава да ме намира за хубава, мръсница съм аз. Хубавица и мръсница. Не бяха се оженили с Фабрис — той предпочиташе дългите годежи, обичаше да говорят един за друг като за _годеника ми, годеницата ми_, харесваше му връзката им да бъде обещание, надежда, а и годеница кара онези, които не са все още, да мечтаят — допълни тя примирена — особено на моята възраст.
	На четиридесет и три години тя работеше все още за „Одилик“, каква гадна дума, Бети, като _лик_ ли, питат жените, или като _оди_ да чукаш, питат мъжете; иска ми се да напусна, да зарежа всичко, цялата тази лайняна работа, да остарея до Фаб, да стана сладка баба един ден, защото когато си стара, си просто стара и това е чудесно.
	Сетих се за младото момиче от фотографиите на Фабрис, което й приличаше.
	На следващия месец Андре се завърна, щастлив като моряк след успешно плаване, от което се връща с торбичка злато и няколко съкровища за мен и сина ни, беше празнична вечер, празнична седмица. Себастиан, все още на коленете му, го караше да разказва, още и още, а аз гледах двамата мъже на живота ми с безкрайна нежност и любов, молейки се нищо никога да не помрачи това щастие.
	По-късно в леглото се отдадох на мъжа си така, както никога не се бях осмелявала, без никакви задръжки, без свян, оставих се цялата на нетърпеливите му пръсти, на изгладнялата му уста, откликнах на новите му дръзки желания и неговата необузданост ме превърна в щастлива робиня.
	Доведеният ми брат Мишел и цялата му банда бяха отново арестувани от жандармерията малко след като бяха приложили кълцането и рязането на двойка осемдесетгодишни старци, на които се представили като полицаи; бяха отрязали два пръста с градински ножици, за да откраднат три пръстена, и разкъсали две уши за две обеци, и осквернили цялата къща.
	Франсоаз не реагира. Не вика. Не счупи нищо. Тя просто хвана татко за ръка. Каза му заведи ме някъде, някъде, където има само красиви неща. Моля те. И Лонг Джон Силвър я прегърна, притисна я към сърцето си и я заведе в Тоскана, на мястото на артистичния гений на хората и на Господ, там, където нивите се вълнуват под вятъра като море, където алеите с кипариси чертаят пътища, отвеждащи към небето, където хладът в църквите пресушава сълзите. Останаха там дълго, дори разглеждаха къщи под наем или за продан — далеч от шума на мотоциклетите и бандите на хулиганите — в села, където можеш да оставиш вратата си отворена и хляба на масата. Франсоаз лекуваше отчаянието си на майка с красотата на света и когато тежката присъда на сина й бе издадена, тя не пожела да я узнае. Не съм първата майка, загубила сина си, прошепна тя.
	Тогава видях баща си да плаче.


>>
	— Прекрасно! — се провикна Фабрис, когато влязох в малкото му студио.
	Бях се подстригала предишния ден, за да бъде косата ми като на предишните снимки.
	Бях облякла отново блузата си, без да закопчавам първите две копчета. Настаних се на перленобелия фон, под изисканото силно осветление. Сложих ръце на кръста си. Не се усмихнах. Устните ми бяха полуотворени с един или два милиметра. Гледах пръстите на Фабрис, които се движеха над обектива.
	Чу се щракане.
	Светна светкавицата.
	Петата снимка.
	На трийсет и пет години животът ми се преобърна.


>	От трийсет до трийсет
>>
	Петте портрета бяха сложени на масата.
	Пет лица в черно-бяло. Едно и също лице. Моето. Една снимка всяка година от пет години насам. Времето, което минава така бързо. Себастиан, който расте. Лонг Джон Силвър, който губи последната си коса.
	Невероятно е, каза най-сетне Фабрис, погледни, погледни!, и аз разбрах онова, което предчувствах от известно време, макар и да не вярвах на очите си.
	Разбрах предстоящия хаос.
	Разбрах радостта и вцепенението, които предстояха.
	Разбрах шанса и проклятието.
	Беше потресаващо и страшно.
	— Погледни — повтори Фабрис, — лицето е едно и също.
	— Знам.
	— Искам да кажа еднакво, Бети, абсолютно еднакво.
	Взе петте филмови ленти със снимките ми и ги наложи една върху друга срещу светлината.
	— Виж, с изключение на наклона на главата, който не е всеки път един и същ, на ъгъла на ръцете, който се различава малко, на косата, лицето е все същото от пет години насам, Бети. Стряскащо е. Абсолютно еднакво. Ти не си подвластна на времето. То не те бележи. Кожата е същата, фактурата е същата. Нито една бръчица за пет години, никакво повяхване. Прекрасна си.
	Одет се изкашля зад гърба ни. Държеше в ръката си бутилка крушов ликьор, това също е _прекрасно_, каза тя, осемгодишна е, но е вече стара, и се засмя, безрадостен смях.
	На възрастта, на която младостта на мама се беше запечатала завинаги на последната й моментална снимка и хубостта й бе отнесена от един жълт форд таунус, застинала в полета си, така както една четка бе приковала Хубавата градинарка, за която нищо не се знаеше след този портрет, цели петстотин години оттогава — дали времето бе разяло лицето й, изпило очите й, смазало сърцето й? — да, на възрастта на мама нещо бе спряло и за мен.
	От трийсетгодишната си възраст бях престанала да остарявам.


>>
	Мъжът ми и синът ми спят.
	Аз ставам, заключвам се в банята. Седнала на ръба на ваната, се взирам в лицето си в голямото огледало. Опипвам с треперещи ръце кожата на изпъкналото си чело. Прокарвам пръст по бузите, търся скулите; стискам устни, докосвам копринената кожа около устата, брадичката, челюстта; прокарвам ръка по врата, раменете, шията, гърдите, кръгли и стегнати — спомням си с умиление как Жан-Марк Дьолае, страшно нетърпелив, ги вкуси в стаята си под погледа на пилота Джакомо Агостини, закачен с кабарчета на тавана, бяхме на седемнайсет години, бяхме завинаги млади; галя плоския си корем, опънатата му кожа, кадифена, нежно очертания ми ханш, дългите ми бледи бедра, благодаря ти, мамо, и очите ми се напълват със сълзи, които не мога да спра. Спомням си забележките на Садху (с истинско име Лилиан-Берт), на учениците от курса, на Одет: не се променяш, _скъпа моя_, на големия любовник от двайсет и първата ми година: Вие притежавате хубост, която не повяхва, Вие притежавате хубост, която не повяхва, Бети, странно, много странно; приемах всичко като проява на любезност, мед за ушите на едно младо момиче; спомних си и обещанието, което ми бе направил Андре на плажа в Ница сред лицата, загубили тази война, когато го попитах дали ще ме желае винаги такава, каквато съм, каквато ще стана, остарявайки: дали беше вече забелязал, че не остарявам, той, който беше в състояние да предсказва с точност бурите при безоблачно небе, да види бъдещата красота в ствола на клена, той, който галеше лицето ми с грапавите си ръце, както се гали обгорената земя, и знаеше как да му върне очарованието, как да изтрие дните и нощите без него — той, който знаеше как да изличи крехкото очакване и обичаше откровенията на времето.
	Вглеждам се в лицето си в голямото огледало на нашата баня и се усмихвам.
	Ето ме.
	Ето лицето ми, върху което времето тече като бистра вода. Лицето ми като това на Хубавата градинарка в Лувъра, която развълнува мама, все на двайсет години от пет века насам, това лице, вечно младо и нежно, и доброжелателно, и гладко.
	Ето ме, чудовище и чудо.
	Ето ме, мечтата на всички жени.
	И се разсмивам. При мисълта, че от сега нататък ще мога да се радвам на това да се виждам всяка сутрин непроменена, да се наслаждавам на опиянението от младостта, която е обещание за всички възможности, ще мечтая, без нищо да ме изтръгне неумолимо от унеса ми, животът без страха от смъртта, без ужаса да останеш сам.
	Стареенето е болезнено и кръвожадно. То означава да позволиш да се изпари, без да можеш да направиш каквото и да е, сочността на кожата, млечнобялата й фактура, да гледаш как се появяват петна, как се отпуска и виси; да позволиш погледите, често жадни, кръстосани случайно по време на разходка, да изчезнат, погледите, които те карат да се чувстваш хубава, желана и чиято настойчивост, и понякога непристойност, е похвала.
	Стареенето е да виждаш как се смалява мястото ти на земята, как чезне сянката ти. Докато станеш невидим.
	И така, ето ме.
	Ето ме млада във възрастта, когато младостта си отива.
	Ето ме странна и любопитна.
	Ние всички се наблюдаваме всеки ден и се виждаме млади и ако светлината не е благосклонна, поне _знаем_, че сме млади.
	Някъде четох, че не забелязваме как стареем.
	Приписваме първите бръчки на хиперактивността на мускулите — наричат ги впрочем мимически, по-малко кошмарно е, — не обръщаме внимание, не забелязваме мрежата на времето, която превзема бавно и коварно лицето ни, хоризонталните бръчки, вертикалните, страничните, около орбитите на очите, чийто цвят е толкова хубав, „пачия крак“ — това е от слънцето, глупости.
	Купуваме увеличително огледало, леко сме учудени, тези ги нямаше миналата седмица: забелязваме, че кожата и очният мускул са се отпуснали, че клепачът, който обичахме да гримираме със сиво, бронзово, а през празничните вечери — със златен прах, е натежал и променя остротата на погледа, неговия чар — с изключение на Шарлот Рамплинг; слагаме си очилата за далекогледство, приближаваме се още малко до ужасяващото огледало, за да открием — изпитвайки внезапно желание да се разплачем, да викаме, да изпотрошим всичко, дори да умрем, — че под долния клепач са се образували торбички, торбички, пълни със сълзи, за да оплакваме отминаващото време, загубената битка, изчезналата вечност.
	Човек се изправя трудно след подобна трагедия. Тя е убийствена.
	И започваме да се тъпчем с прозак. Лекуваме се с анафранил, а понякога и със скалпел. Гледаме си снимките, когато сме били на двайсет години, опитваме се да заприличаме отново на себе си и накрая се отказваме, предаваме се.
	Нещастието, което няма да позная.
	Вън денят настъпва бързо, сякаш отваряш капака на прозорец и светлина залива банята.
	Чувам, че синът ми слиза в кухнята, той винаги става първи, чувам шума от отварянето на хладилника, прозвънването на бурканчето с мляко, което се удря в ръба на керамичната купичка, стърженето на стола по плочките.
	Пускам студена вода върху лицето си.
	Нямам сенки, нито торбички.
	Младостта има освен всичко и предимството да не издава безсънните нощи.
	Андре чука на вратата на банята; идвам, любов моя, слизам веднага.
	Но първо ще изхвърля с неописуемо удоволствие всичко, което задръства поличката над умивалника: кремовете срещу стареене, срещу бръчки, лифтиращи, енергизиращи, серумите за кожата около очите, около устните, ще изхвърля всичко, с изключение на хидратиращия и предпазващия от слънцето, те са основата, казва Одет, основата, _без тях си загинала_.
	После ще отида при мъжете си в кухнята.
	И така, ето ме.


>>
	Агоп Хаятаян — семейният ни лекар, откакто сме семейство — избухна в смях.
	Ама такова нещо не съществува, Бети, да не остаряваш! Всичко остарява. Мъжете, жените, дърветата, растенията, кучетата, слаба богу, дори прахосмукачката ви, телевизорът ви, песните, често и теориите. Андре остарява също. Но не и аз. Но не и вие. Стана отново сериозен. Но не и вие. Казали ли сте му го? Не. Добре. Ще започнем с изследване на кръвта и после ще решим в зависимост от резултата. И отново се усмихна с онази усмивка, от която погледът му светваше. Мисля, че си въобразявате, Бети.
	На трийсет години (трийсет и пет) нивата на пикочната киселина, албумина, билирубина, холестерола, креатинина, глюкозата, хемоглобина, триглицеридите и скоростта на утаяване на еритроцитите бяха напълно в нормата. Дензитометрията показа същото: костната ми маса беше стабилна от двайсетгодишната ми възраст насам, щеше да започне да намалява след четиридесет години, уточниха лекарите. Ядрено-магнитният резонанс наряза тялото ми на филийки и не откри нищо повече от това, че е на трийсет и пет годишна жена в много добро здраве. Една дерматоложка прегледа кожата ми от всички възможни ъгли, смучейки корен от горска пищялка — заради лошия си дъх? — и заяви, че е най-много на трийсет години; когато й казах, че съм с пет години по-стара, тя повтори прегледа и накрая заяви: странно, епидермисът Ви е несъмнено по-млад от Вас. След това дълго разговаря с Хаятаян, размениха си резултатите, изрекоха няколко сложни думи и заключиха, че тъй като е невъзможно да потвърдят, че не старея, както претендирам, със снимки като доказателство, все пак е явно, че кожата ми притежава всички качества — отсъствие на бръчки, еластичност, стегнатост, цвят, и т.н. — на кожа на най-много трийсетгодишна жена, но че вътрешно — органи, мускули, кости и т.н. — тялото ми е на трийсет и пет годишна жена. Не стареех външно. Стареех вътрешно.
	Мъжът ми не беше забелязал нищо, нито синът ни. Някои жени от курса по йога отбелязваха завистливо хубавия ми вид, младежката ми стойка, бебешката ми кожа, всичко, което Садху (с истинско име Лилиан-Берт) бързаше да припише на обучението си: напомням ви, госпожи, че целта на работата ни е освобождаването — _мокша_ — от цикъла на възражданията — _самсара_ — породено от индивидуалната карма — _карма_, — и Бети се възражда много успешно, да, много успешно.
	Одет предполагаше, че козметиката, която ми дава, е причината за това чудо, че между формулата на крема и химията на кожата ми се получава някаква алхимия, която е уникална. Трябва да те изследват, забавляваше се тя, като Детето дивак или Човека слон, благодаря ти, Одет, о, извинявай, не исках да кажа това, исках да кажа, че разбирам, Одет.
	Тя все още не бе напуснала работата си на представителка на продуктите на „Одилик“ — съсипаха ме, честна дума, съсипаха ме, — защото Фабрис беше доста закъсал: откакто мобифоните започнаха да правят хубави снимки — дори вече не ги проявяваха, което означаваше край на албумите, на фамилните истории на завоеванията и на трагедиите, какво щяхме да оставим на децата си?, но затова пък километрични пейзажи, да, чинии с плюскане, скариди, макарони, кремове, до повръщане, да — хората не прибягваха вече до професионални фотографи, убедени, че притежават нужния талант. Приходите на Фабрис се бяха стопили, Одет работеше два пъти повече, очите и бузите й хлътваха все повече, тенът й придоби окончателно въглищен цвят и четиридесет и петте й години бяха достатъчно неучтиви, за да я накарат да изглежда със седем-осем по-стара.
	За такова нещо ни зарязват, Бети.
	На рождения си ден тя плака много. Фабрис и Андре се опитаха да я утешат с всички хитрини, понякога искрени, на които са способни мъжете, за да накарат една жена да повярва, че изглежда много по-млада от възрастта си, че е прекрасна и че във всички случаи времето я краси, че е по-привлекателна, отколкото на двайсет, дори на трийсет, всички вие сте лъжци!, мръсници, ама недей така, успокой се, Одет, погледни Жулиет Греко, убеждаваше я Фабрис, на петдесет беше, когато си падахме по нея, суперсекси, а не когато е била млада; така ли, мислиш ли?, не си ли оперира носа?


>>
	На трийсет години (трийсет и шест) живеех с еуфорията на тайната си, младостта ме опияняваше, наслаждавах се на настоящето и ми се струваше, че никога няма да използвам минало време.
	На трийсет години (трийсет и седем) се радвах на последните часове от детството на сина ни, последните милувки, последните тайни на съучастници преди несръчността на възмъжаването, мутиращия глас, окосмяването, нуждата от независимост.
	Това лято заминахме при Франсоаз и татко, които бяха наели за година къща в Тоскана, в Питиляно, селце, построено върху скала от вулканична туфа; от терасата им гледката към дефилето на Ленте беше главозамайваща и успокояваща, помагаше да забравят липсващия крак и сина в централния затвор на Поаси. Бяха щастливи — красотата е антидепресант.
	Когато се разделихме след няколко очарователни дни, татко ме изгледа странно и ми каза довиждане, Пола.
	Пола. Името на мама.
	Щях да падна.
	Може би ставаме онова, което ни липсва. Може би запълваме нищото от страх пред нищото. Може би задържаме онова, което са били, за да бъде с нас завинаги.
	— Довиждане, Пола.
	На трийсет години (трийсет и осем) бях свидетел на трогателната радост на Андре по повод представянето в пресата на първата му колекция от столове и маси — посвети я на родителите си, защото го бяха научили да обича земята и камъните, шума на водата и на калта, пищната сила на природата. Производителят Касина бе финансирал мебелите и ги разпространяваше навсякъде, скоро щяха да имат бляскав успех във Франция, но също така в Германия, в Швеция и в Съединените щати.
	Мъжът ми осъществяваше мечтите си. Времето го обичаше.
	Забелязвах новите погледи, които жените му хвърляха — на него също не му убягваха, — начина, по който прехапваха устни, наблюдавайки го, както се хваща кърпа, както се сподавя вик, намирах всичко това за непристойно, повдигаше ми се, но той съумяваше да ме успокои и аз изпитвах всеки път желание да се разплача.
	Не само бях обичана, но бях и предпочитана.
	Една сутрин, преди да станем, след като грапавите му пръсти ме бяха задоволили, той ми повтори, че съм красива, и добави за първи път _ти си все същата, Бети_.
	Опасна фраза.
	Беше ли забелязал, че не се променям? Предчувстваше ли онова, което криех и което, от една страна, изглеждаше като мечта, а от друга, бе чудовищно? Ако знаеше, мислеше ли, че съм болна или ненормална? Щеше ли да бъде ужасен при мисълта, че мога внезапно да се състаря, така, без причина? До този момент нито доктор Хаятаян, нито който и да е било друг можеха да обяснят какво се случва с мен — незнанието им ме утешаваше по особен начин. Когато мислех за Андре, полудявах: щеше ли да ме обича винаги?
	Благодарение на тебе е, му казах аз. Ти ме караш да остана млада. За тебе, Андре. Той се усмихна, стана от леглото ни, ти си удивителна жена, Бети.
	Себастиан ставаше на тринайсет. Беше в осми клас и според новия Програмен устав _заниманията извън учебния процес дават възможност на младите хора да изградят личния си и професионалния си живот и да станат отговорни граждани_. Така че го записахме във футболен клуб, в който се изяви като доста надарен вратар. През уикендите учеше с мен имената на художниците, на писателите, на няколко кинодейци, а с баща си риболова, мълчанието, търпението и видовете дървета. Навлизаше в юношеството без драми, без кризи, както бях влязла и аз, и аз съм убедена, че това се дължеше до голяма степен на доброжелателството, нежността и приятелството на баща му.
	Франсоаз и татко се върнаха от Италия. Настаниха се във вилата си, близо до нови съседи, зли кучета, гневни момчета, счупени стъкла и няколко нови кръгови кръстовища. Дните им на пенсионери започваха в момента, когато съседите им тръгваха на работа, безделието глождеше, настъпваше мълчание, настроението беше мрачно и един следобед, когато бях при тях, татко взе в ръцете си лицето ми и се опита да ме целуне по устата.


>>
	На трийсет години (трийсет и осем) Фабрис ми направи осмата снимка.
	Същото осветление, същият перлен фон, същата блуза и отново без усмивка, Бети; като Пеги Даниелс.
	Фотографията потвърждаваше, че за осем години нямах нито една бръчица.
	Аз ги трупам вместо тебе, промърмори Одет, лишена от всякакви илюзии.


>>
	На трийсет години (трийсет и девет) слушах отново и отново, като всички, виолата да гамба на Жорди Савал заради филма на Ален Корно* и после, като всички, се върнах към другите песни. Синди Лапър. Куин. Емилу Харис.
	[* Каталунският цигулар Жорди Савал, прочул се най-вече с това, че връща цигулката виола да гамба отново на сцената, допринася заедно с режисьора Ален Корно и филма му „Всички утрини на света“ (1991) за популяризирането на бароковата и ренесансовата музика. — Б.пр.]
	Един ден в ресторанта, където обядвахме с мъжа ми, някаква двойка ни наблюдава доста дълго, след което жената прошепна нещо на събеседника си. Усетих, че това никак не се хареса на Андре, той се взря на свой ред в мен с поглед, който не познавах, пълен с тъга.
	Не обърнах особено внимание, днес знам, че беше грешка.
	Баща ми се подложи на серия от прегледи в болницата. Паметта му бе задръстена, като претъпкани чекмеджета, които не можеш да отвориш. Спомените му бяха объркани. На няколко пъти, докато обядвахме или седяхме в градината, той се вторачваше в мен и се разплакваше. Сълзите му се стичаха и той не ги бършеше. Понякога питаше къде е кракът му. Дали е роден така. Дали някога кракът ще порасне.
	Това разплакваше Франсоаз.
	Одет се предаде. Щеше да навърши петдесет след по-малко от две години. По-млади, по-хубави, по-издръжливи жени — курвички, да — драпаха за поста й; пък и не съм толкова тъпа да не забележа как погледът на Фабрис се спира върху тези мръсници, не търси модели за книгата си, а онова, което вече не притежавам, Бети, загубата, която плаши мъжете; и така, в дрезгавината на едно утро, без да каже никому, най-малко на _годеника си_, тя се отправи към една клиника, за да си направи лифтинг на лицето и шията.
	Върна се след четиридесет и осем часа, с няколко бледи синини по кожата; върна се, изпълнена с надежда и любов, но годеникът й не я взе в обятията си, не й каза нищо; тя го убеждаваше със странна и тъжна усмивка, че опъването на кожата не променя нищо, не променя и дарбата й на виртуоз в някои неща; но Фабрис остана сдържан, като дете при първото опарване, устните му трепереха, изреченията не излизаха и това беше най-ужасното, най-убийственото от всички мълчания.
	Трябваше отново да се запознаят, да се опитат да намерят думите, жестовете, с които да назоват всичко това.
	Касапницата, която искаше да бъде любов.
	На трийсет години (четиридесет) бях развълнувана от едно пиано, озовало се върху пясъците на Нова Зеландия, покрусена от мъката на Джейн Кампиън, която загубва единайсетмесечния си син само месец след като получава „Златната палма“: _питаха ме как е бебето; от гърдите ми още течеше мляко;_ и се улових, че се надявам то да е отишло при моето, което беше решило да не живее тук.
	На трийсет години (четиридесет) организирах гигантски празник по този повод.
	Всички момичета от йогата бяха дошли, съпрузите им, няколко редакторки от „Рьодут“, където бях повишена в художествена директорка, да, скъпа моя, няколко майки и татковци на съучениците на Себастиан, с които се разбирахме и шегувахме, и бившите ми колеги от Католическия, открити благодарение на асоциацията на бившите студенти — дойдоха момичетата от годините в Пъбстора, безумната вечер Бардо с черните бодита и зелените поли, дойдоха тогавашните хубави момчета, които пускаха ръце, фантазьорите, които не бяха променили света, нито се бяха присъединили към борците срещу апартейда в Америка или в Южна Африка, които бяха позволили на бунта да се изпари и телата им да натежат и бяха станали застрахователи, шефове на предприятия, адвокати и консултанти, защото трябва да се живее, да се изхранва семейството, да добиеш положение, да изплатиш заема за къщата и да сложиш малко настрана за едноседмична ваканция с Клуб Медитеране или за да си купиш по-нататък порше, с което да напомниш на всички, че си запазил детското у себе си. Един от тях се приближи до мен, познах го веднага и сърцето ми се преобърна — сърце _предател_; похвали ме за _обаянието_ ми, веднага си паднах по думата, толкова архаична, после ме запита къде може да намери Бети, която е вероятно голямата ми сестра, като се има предвид приликата. Това съм аз. Той се разсмя, не, не ми се вярва, Бети е почти десет години по-голяма от Вас; аз се усмихнах; познавах я много добре, уверявам Ви, дори мисля, че беше тайно влюбена в мен; думите му отекваха в мен, удари с нож в гърдите; знаел си го, прошепнах аз, знаел си го и я остави сама с желанието й? Той сбърчи вежди и прошепна: има нещо ласкателно в това да си желан; и отвратително да си играеш с това, прекъснах го аз. Нищо не разбирам, Бети Ви е говорила за мен? Ако продължава да бъде така хубава като навремето, ще се опитам да я накарам да ми прости. Жената може да прости нетактичността, Кристиян, но никога пропуснатия случай, тъй че нямаш никакъв шанс с мене, отдавна оставих копнежа си по теб на тапицираната с изкуствена кожа банка в Пъбстора, погледна ме с прекалено светлите си очи, взря се в мен, Бети, Господи, Бети, това си ти, не си се променила изобщо, невероятно; погали ме по косата, инстинктивно се отдръпнах; помня много късата ти прическа, ала Джийн Сибърг в „Жана д’Арк“, развяната ти пола (избрани специално за теб), прелитащите погледи, какъв глупак съм бил; егоист, Господи, как е възможно да не си остаряла, докато ние всички сме, трябваше да се оженя за теб (млъкни), нямаше да се налага да те напускам за по-млада; остави ме, Кристиян, не ми е до смях, безразличието ти беше обидно, но е вече минало, аз съм щастлива, обичам и съм обичана, имаме и син, прекрасно момче, а ти? Предполагам, не си великият режисьор, който мечтаеше да бъдеш, Годар, Трюфо; и това ли помниш, Бети?, да, не станах режисьор, би се разчуло, шеф съм на печатница, която печата каталози за супермаркетите, годишни доклади, сватбени менюта; все още ли си женен?, два пъти разведен; щастлив ли си?, наистина ли искаш да знаеш?, не; можем да се видим пак, някой ден, за по едно кафе?, не.
	Той сведе глава, полуотвори уста, но не пророни нито дума, после се остави да бъде отнесен от вълната гости, които танцуваха, пиеха, смееха се, срещаха се отново, разказваха за себе си, и сърцето ми се върна на мястото си.
	Малко по-късно бившите от Католическия, всички леко подпийнали, пяха „Охайо“ на Нийл Йънг, песента, която беше нашият химн, момичетата от йогата се присъединиха и очите ми се напълниха със сълзи, които отнасяха тези безгрижни години, блажени години, в които не си давахме сметка за невероятното щастие да сме живи; и тогава устните на Андре докоснаха бузата ми, за да изпият сълзите, ръцете му ме обгърнаха, притиснаха ме към него, към желанието му, твърдо и пламенно, и аз разбрах за последен път, че е мъжът на живота ми.
	Присъединих се към момичетата от йогата, които, водени от Садху (с истинско име Лилиан-Берт), танцуваха като змии и подлудяваха момчетата; по-късно пуснах мамбото на Мизраки, което бе направило от Бардо световна звезда и накарало разните (съмнително) целомъдрени Лиги да я заклеймят, и ние бяхме отново, както навремето, трескави и омагьосващи, бяхме въплъщение на желанието, бяхме самият Сатана и Сатаната беше полудял; Одет минаваше от ръце в ръце, галеше от време навреме мъжете по бузата, кажи ми, че съм хубава, миличък, пиянството и празникът отваряха клетката на думите; и Фабрис не отиде при _своята годеница_, не я помоли да бъде по-сдържана, знаеше, че тя иска само да му покаже колко много се харесва все още, как подлудява мъжете — неподвижността напомня на смъртта, ми каза той ужасен. Няколко момичета от Католическия поискаха непременно да узнаят марката на козметиката ми, адреса на хирурга ми, на курса по йога, списъка на продуктите, с които се храня, какво кисело мляко, какви плодове, каква вода; убеждавах ги, че не правя нищо особено, и те ме обвиниха в неблагодарност, не забравяй, че плакахме заедно за Виетнам, че те заведохме на „Пинк Флойд“ в Париж, не е хубаво това, Бети, не е хубаво, че криеш от нас такава тайна, тайната на младостта, даваш ли си сметка?!; ама, момичета, заклевам се, че — и избухнахме в смях.
	Вечерта беше прекрасна. Но за съжаление, приключи на разсъмване; някои се разотидоха по къщите си, но повечето, между които мъжът ми, Одет и аз, се отправихме, клатушкайки се и все още танцуващи, към терасата на най-близкото бистро, където си подложихме със солидна закуска, шегувахме се за последен път, обещахме си да се видим отново, да се вкопчим за още час в онова, което изтичаше през пръстите ни. Кристиян стана с разтреперани крака и несигурни жестове, вдигна чашата си с кафе и с надебелял език заяви: вдигам тост за Бети и с твое разрешение, Андре, за красотата й и за младостта, която тя единствена между нас е запазила, а ние, ние сме старци, от…
	Не довърши изречението си.
	Строполи се възхитителен, трогателен, пиян.


>>
	На трийсет години (четиридесет и една) омаломощаването на яйчните ми фоликули, свързано с прогресивното намаляване на секрецията на прогестерон и естроген, промени настроението ми; преминавах през периоди на тъга, на страхове, на все по-чести мигрени, имах болки в гърдите, горещи вълни и за огромната радост на мъжа ми, либидото ми се увеличи. Перименопауза, диагностицира Агоп Хаятаян. Вече? — запитах го аз, ама как е възможно? Мислите ли, че старея по-бързо вътрешно като компенсация? Той ме погледна с разбиране. Вие сте от десетте процента жени, на които това се случва по-рано, Бети, тъй че не, не става дума за компенсаторен феномен, пък и имате късмет, защото сте една от общо единия процент жени, които не напълняват по време на този период. Макар че да говориш на трийсетгодишна жена за перименопауза, е наистина малко странно.
	Когато се събудих една сутрин, Андре беше седнал в леглото. Наблюдаваше ме.
	Не посмях да го попитам защо.
	Себастиан стана на шестнайсет години. Започваше да се откъсва от нас, малко по малко, без да ни наранява. Растежът е мъчителен, трудна раздяла; искаш да си едновременно свободен, независим и да продължаваш да се възползваш от защитата, която си имал като дете, започваш да се блъскаш в стените на света, да преценяваш мястото, което ще заемеш в него. Една вечер, когато баща му беше отново в Швеция, той ме запита дали е хубав, дали притежава чар, дали ще се харесва; а и как човек среща някого, мамо?, как разбираш, че си срещнал някого? На другия ден го заведох да си смени гардероба, като го приканвах да си избере каквото му харесва. Излезе от кабината за проби в стил моден — риза, закопчана на яката, костюм, сако с три копчета, панталон кройка цигара — и ме попита: ако беше млада, извинявай, ако беше на моята възраст, щеше ли да излезеш с мен? Да, Себастиан, и щях да те намеря за много хубав.
	Харесваше ми, че има все още нужда от мен.
	Одет си беше направила инжекции с колаген на устните; нали разбираш, Бети, устата ми не подхождаше на лицето ми, месестите устни са по-секси, а и според лекаря те премахват бръчките около устата.
	— Виж.
	Стана ми мъчно за нея.
	Бях на шестнайсет години, когато я срещнах за първи път в „Нувел Галери“, където работеше като продавачка, тогава беше на двайсет и пет и без да е суперкрасавица, притежаваше блясък, една жизнерадост, която я правеше привлекателна.
	Стана ми мъчно за нея.
	Хирургията е дрога, безкрайна надежда, след лицето — устните, след устните — клепачите, след клепачите — гърдите, след гърдите — коремът, след корема — колената, и времето минава и започваш отново, за да спреш времето, струва ти се, че ставаш все по-млада и по-красива, все по-съвършена, а всъщност приличаш на истинско плашило. Фабрис не гледаше на нея вече с очите на мъж, а на фотограф, и именно с тези очи успя да хареса обезобразяването й, направено в знак на любов, едва ли не на подчинение, един вид принадлежност — като ритуалните срезове, които свързват членовете на племето Гизига в Камерун. Одет се беше превърнала в образ, който го омагьосваше, в _обект_; аз обичах приятелката си, обичах ужаса й, че ще престане да бъде достатъчно хубава, достатъчно млада в очите на _своя годеник_; обичах да си мисля, че най-сетне се обича.
	Тази година почина бащата на Андре, разкъсване на аневризма, малка граната в главата. Погребахме го на север, в глинеста пръст, една от тези, които ценеше, защото се издува и свива като човешкото сърце, казваше той; жива е.
	Тук ще стана отново пръст.
	Ще стана земя.
	На трийсет години (четиридесет и две) онова, което смятах за късмет, щеше да се превърне в нещастие.


>>
	От дванайсет години имах лице и вид на млада трийсетгодишна жена.
	Днес бях на четиридесет и две.
	От дванайсет години насам никой в квартала не се учудваше, че съм все същата. Забелязваме, че даден мъж се е променил, защото си е присадил коса или се е снабдил внезапно със спортен кабриолет и демонстрира връзката си с жена на възрастта на дъщерите му; забелязваме, че дадена жена се е променила, защото е надебеляла, сменила е цвета на косата си, носи обувки с по-стабилни токове, но ако си същият, абсолютно същият, хората остават слепи може би и защото им се харесва мисълта, че и те не са се променили — _ефектът на огледалото_.
	От дванайсет години насам всяка сутрин беше празник за мен, откривах непромененото си лице в погледа на мъжа си, в огледалото в банята, в случайните усмивки на мъжете на улицата, млади и по-малко млади; от дванайсет години комплиментите ме очароваха; усмихвах се сама на себе си, докато се разхождах като осемнайсетгодишна; изживявах като действителност мечтата да си свежа и да останеш такава без каквито и да било козметики, без скалпела, без обяснение.
	Бях едно обещание.
	Според Одет това беше без всякакво съмнение свързано с мама — даде си сметка, че не остаряваш на възрастта, на която тя е умряла, престанала си да старееш, за да останеш по-млада от нея, и може би, знае ли човек, за да накараш баща си да страда, или напротив, за да не го изоставиш — Господи, всичко това е прекалено сложно!
	Според Фабрис обяснението трябваше да се търси по-скоро в поезията, във вълшебството да приемаме чудесата, които се случват, без да питаме защо — като цветята или опрощението.
	Но за Андре това бе станало малко по малко нещо ненормално, смущаващо, защото макар според гражданското ни състояние да ни разделяха само шест години, видимата разлика беше сега почти двайсет години.
	Една сутрин той ми зададе най-сетне въпроса.
	— Какво става, Бети?
	Не можах нищо да му отговоря. Сърцето ми се преобърна. Само още една дума, и щях да се разплача.
	— Какво става, Бети?
	И сълзите ми рукнаха, неудържими.
	— Нещата са ужасяващи, когато не ги назоваваме. Това рядка болест ли е? Регенериране? Продала си душата си?
	— Страх ме е, Андре, понякога ме е ужасно страх.
	Той изтри сълзите ми, грапавината на пръстите му остави следи по бузите ми и аз видях нещо ново в погледа му.
	Малко след това ме заведе в Париж на преглед при най-големите специалисти, които му бяха препоръчали.
	Анализираха ме от главата до петите. Направиха няколко биопсии на различни части от тялото ми. Сканираха ме. Нарязаха ме на парченца с лазер. Интубираха ме на няколко места. Накараха ме да направя тестовете на Роршах, на Бек и на Куперсмит. Почесаха се по главата. Затвориха се за консулт. Консултираха.
	Но не откриха нищо повече от тялото на една четиридесет и две годишна жена в добро здраве, която имаше съблазнителния вид на трийсетгодишна.
	По пътя на връщане Андре дълго мълча; достатъчно добре го познавах, за да знам, че сърцето му бие силно, че предусеща шемета, който помита понякога цял един живот. Бяхме заедно от двайсет и четири години, бяхме се влюбили, бях му останала вярна въпреки отсъствията, бях му отделила времето, което му беше нужно, търпението и вярата си, за да могат ръцете му да осъществят богатството, което криеше в себе си, бях го поддържала винаги и никога не се отчаях, когато заминаваше за по няколко месеца, задоволявах се с писмата, пълни с непознати думи — _жатуба, каори, олон, рамин, сережейра_, — бях направила от сина му изискан млад мъж, доброжелателен, истинско щастие; обичах ги всеки ден.
	Когато проговори, настъпи хаосът.
	— Ще те напусна.


>>
	Голи, думите могат да бъдат ужасно брутални.
	— Ще те напусна.
	Две думи без никаква обвивка. Два изгризани кокала. Не изречение, а острие.
	Човек не изпада в нервна криза в автомобил, който се движи със сто и трийсет километра в час.
	Запазих спокойствие.
	Извърнах поглед към него — очите му се взираха в магистралата. И видях годините, които не исках да виждам на лицето му, сребърните коси на скулите му, първите ръждиви петна по ръцете му, торбичките под очите му, бръчките, които оставаха дори и когато не се смееше, леко отпуснатите бузи, които му придаваха нежен вид; видях годините, които ни разделяха, които бяха отминали толкова бързо, едва успели да изградят житието на един мъж и радостта на една жена; видях тревогите, видях как пътят ни се разделя; не се разплаках, но в мен се надигна гняв. Това, което правиш, Андре, е отвратително, каква подлост! Да обичаш, означава да обичаш всичко у другия. Аз те обичах всеки миг дори когато те нямаше, в мълчанието ти, в изстъпленията ти. После сведох поглед и престанах да го разглеждам. Моята любов е безусловна. Твоята е мимолетна. Напускаш ме, защото това, което се случва с мен, не ти харесва. Жалко е. Гротескно. Всъщност за това няма име. Слушаше, без да избухне. После заговори. Защо всички тези години в лъжа, Бети? Как си могла да си помислиш, че няма да забележа, че няма да се разтревожа, че няма да ме е страх за тебе? Извърнах глава, гледах пейзажа навън и внезапно почувствах огромна празнина. Почувствах се ужасно грозна. Той продължи. Ще ти кажа. Чувствам се измамен. Защото ме излъга. Но най-вече, защото не се променяш. Да обичаш, означава да обичаш всичко у другия, съгласен съм с теб — във времето и дори с неговите превъплъщения. Аз идвам от земята и вярвам в необходимостта от сезони, не може да се живее във вечна пролет. Но ти не казваше нищо. Уважих мълчанието ти, преглъщах въпросите си и чаках. Чаках тебе, Бети. Мечтаех да остарея с тебе, да прекрача века, хванал те за ръка, мечтаех да те видя как бавно старееш, красиво, да наблюдавам как изскубваш първите бели косми, ядосана, как правиш глупави гримаси, за да тонизираш кожата си, да видя как разцъфтява есента върху ръцете ти и всички наши прекрасни години върху лицето ти, те щяха да очертаят нашия живот и нашите радости; стори ми се, че една сълза се търкулва по бузата му; това, което се случва с нас, е ужасяващо. Ужасяващо. Обичам те от първата ти усмивка на улица „Ла Моне“. Но и ти трябва да разбереш, че не се чувствам добре с жена, с двайсет години по-млада от мен, с двайсет и пет години по-млада, с трийсет години по-млада един ден. Не желая саркастичните забележки и злите, завистливи погледи, искам просто възрастта на жена ми да разказва нашата история, да е доказателство за нашия четвърт век заедно, Господи, вече! Като тебе, Бети, мечтаех и аз, не съм забравил думите ти, да станем тези старци, които срещаме понякога в парка, седнали на една пейка, които се държат за ръка и чиято хубост се е сляла в едно. Но двойката старци е невъзможна, когато единият е четиридесет години по-млад от другия. Ти искаше да станеш баба, да приготвяш горещ шоколад, но няма баби на трийсет години, Бети, не може да си баба, когато синът ти е един ден по-стар от тебе, когато мъжът ти се окаже един ден на възрастта на баща ти и после на възрастта на дядо ти. Опитах се да отвърна нещо, за да се опитам да го убедя. Знам, че това си все ти, Бети, че притежаваш същата душа, която обичам, същото сърце, но знам, дълбоко в себе си, че се страхувам да те гледам все една и съща.
	Ти си като бряг, от който се отдалечавам и който ми напомня непрестанно, че съм смъртен.
	Тогава се разридах, ръцете ми трепереха, свих се на седалката, искаше ми се да изчезна, да отворя рязко вратата и да изхвърля това тяло, което не старееше, да го прегазят колите, камионите; дори не се сърдех на мъжа ми, разбирах мъката му, разочарованието му; извиних му се, че не му бях признала своето проклятие, че не му се бях доверила, повторих, че съм се радвала, че съм красива за него и млада за него, че го обичам, че е мъжът на живота ми, че от своя страна никога няма да го напусна, никога; той спря колата след пет минути на една отбивка, на разстояние от няколкото други паркирани коли, под сянката на дърветата — трънки, разпознах ги, беше ме научил, — и се любихме, плачейки.
	И това беше всичко.


>>
	Майките ни липсват.
	Моята имаше ръце, които те приютяват, разбират и лекуват. Бих искала да мога да поплача още веднъж в тях, да се сгуша и да чуя още веднъж, тук съм, още веднъж, обичам те, Мартин, каквото и да направиш.
	Прекарах няколко дни при Франсоаз и татко. Пристигнах, обляна в сълзи, почувствах се внезапно много стара — с болки в тялото, като че бях болна от артрит; _стара_, която изпитва усещане за безполезност, за загуба, за изоставеност, умора, безсъние. Нужна ми беше смелост, но колкото и парадоксално да звучи, именно мъката — онази, която трябва да споделим, за да не се удавим в нея — ми вдъхна сили да им съобщя, че се разделяме с Андре. Татко повдигна вежда, но ти си тръгна вече, Пола, тръгна си заедно с моя крак, с моята любов, с Мартин. Франсоаз се втурна към мен; разтвори ръцете си, които не бяха прегръщали дете повече от осем години — откакто нейното беше в затвора в Поаси, където не бе пожелало да я види, макар че тя ходеше непрестанно там, — обгърна ме с тях, като да простираше крило над треперещ човек, прошепна в ухото ми забравени думи, бебенцето ми, детето ми, аз съм тук, Бети, плачи, плачи, сълзите ни пречистват, мъката е раждане; и аз позволих на ръцете й да ме приютят. По-късно ми разказа за развода си, за мръсника, който я беше напуснал — той пък за по-млада, — желанието й да умре, после срещата й с татко в „Ша Ноар“. Винаги има нова история, която ни очаква, Бети. Нещо непредвидимо. Световъртеж. Беше дошъл за гумени ботуши и когато намерил подходящ модел за левия си крак, я попитал може ли да й остави десния, за да го изпрати в Червения кръст за някой нещастник, който е попаднал също на противопехотна мина, във Виетнам, в Камбоджа или в Лаос; и тази чувствителност ме накара да се стопя, призна ми тя, съчувствието му към страдащите.
	Дадох си сметка, че Франсоаз живееше с баща ми от двайсет и пет години, бях на шестнайсет, когато се ожениха; беше преживяла времето на стъклата на неразбиваемите брави, на „Рамки“, магазинчето за поставяне на рамки и неговия славен период, когато синът на Мюлиез от групата „Ошан“ бе поръчал рамкирането на седемдесет фотографии от сватбата си; отразена в репортаж във вестник „Воа дю Нор“ и в още какво ли не; Франсоаз беше опората на Лонг Джон Силвър през всичките тези години, винаги успяваше да го удържи, но сега, Бети, сега не знам вече какво да правя, падането е вътре в него, потъва, вече нямам власт, пита ме къде е отишъл кракът му, защо плача, и някой път нощем, когато се притискам към него, когато се опитвам да го погаля, да го утеша, той започва да крещи; и тогава дойде моят ред да прегърна Франсоаз и да й прошепна няколко забравени думи.
	Една нощ се събудих от ръце, които пипаха гърдите ми, промъкваха се към корема ми; шарех с ръка наоколо, за да разбера кой е, докато най-сетне усетих някакво тяло и започнах да го удрям, тялото падна върху ниската маса и я счупи. Запалих лампата.
	Татко.
	Франсоаз притича.
	Обичам те, Пола, каза татко. Върни се. Моля те. Няма вече никога нищо да троша. Няма вече да викам.
	На трийсет години (четиридесет и две) бях портретът на майка ми.
	В очите на Лонг Джон Силвър аз бях тя, бях змията и изкушението, бях онова, което го изяждаше.


>>
	Себастиан реши да живее с баща си. Същите обидни аргументи — преди време ме попитаха дали не си по-голямата ми сестра, скоро ще ме питат дали не си ми гадже, мамо, а по-късно съпруга. Не му попречих. Обичам те, мамо. Знам. Да пораснеш е мъчително, вече го казах, налага ти се да избираш и раздялата е тежка.
	Раздялата с по-слабия.
	Двамата мъже на живота ми ме напуснаха, защото непроменливата ми младост беше чудовищна; защото не е нормално да си на трийсет години в продължение на трийсет години; защото е редно онова, което си обичал един ден, да се промени, образът, който си имал, да се смали, малко по малко да се изтрие, за да ни напомни своята мимолетност и шанса, който сме имали да го уловим като пеперуда в шепата; нещата трябва да умират, за да сме сигурни, че един ден действително сме ги притежавали.
	Накрая си отидох аз.


>>
	На трийсет години (четиридесет и четири) имах чувството, че остарявам.
	Вече не можех да разчета листовката на лекарствата или срока на киселото мляко.
	От няколко месеца прочитът на книга или на списание ставаше все по-труден, както и този на менюто в ресторанта, изпитвах силно нежелание да си купя очила лупи, онези, които продават по аптеките, пръснати сред презервативи, хапчета за смучене против кашлица и тестове за бременност; очила, които ви придават моментално уморения вид на стара жена; и другите престават да гледат на вас както преди, аксесоарът ви издава, признава слабостите ви, предстоящото повяхване, лишава ви от елегантност и лекота; в ръката ви прави движенията ви по-тежки, иска ви се да го скриете от другите и пръстите ви се сключват като щипки около срамния предмет, готови да го строшат, да го смачкат като парче хартия, да го захвърлят под масата. Напомня ви за нещо у вас, което сте престанали да харесвате. Възрастта е вашият затвор, свободата се отдалечава; започвате да се страхувате, дебнете първите петна по ръцете, синята следа на вените, пръста, който не можете да изправите докрай.
	Но нямах избор.
	Една сутрин, докато пазарувах в кварталния супер, изпитах нужда от тях, за да прочета съставките на едно табуле — не обичам аншоата, — една продавачка се приближи, много любезна, запита ме дали може да ми помогне, опитах се да й отвлека вниманието, а, интересно, очила!, някой ги е забравил на рафта, исках да видя какво се вижда през тях, тя се взря в мен, бях готова да побягна, засрамена, но продавачката се усмихна, бях сигурна, че не са Вашите, подадох й очилата и сложих табулето в количката.
	По-късно се научих да снимам с мобифона листовките и съставките на продуктите, увеличавах снимката и така разчитах малките букви.
	Можеш да излъжеш другите, но себе си много по-трудно.


>>
	— Тука пише актуална снимка.
	— Ама тя е актуална.
	— Актуална откога?
	— От тази сутрин.
	— Твърдите, че тази „актуална“ снимка — кавичките са от мен — е снимката на лицето Русо, Мартин, Франсоаз, Клод, по бившия Ви мъж Дьолатр, родена на 17 януари 1953, на адрес петдесет и девет хиляди и четиристотин, Камбре, Нор, и на възраст, ако се не лъжа, четиридесет и четири години, тъй като сме 1997, макар че лицето на тази „актуална“ снимка — кавичките са отново мои — е едва на трийсет години.
	— Твърдя точно това.
	Едва тогава госпожата на неопределена възраст от другата страна на стъклото, която обработваше молбата ми, вдигна очи от формуляра за подновяване на личната ми карта (CERFA номер 12101●021, да се попълни с ГЛАВНИ БУКВИ и без задрасквания) и ме погледна. За миг се смрази. Леко уплашена. После погледна отново двете снимки.
	— Ами това сте Вие.
	— Аз съм.
	— Но Вие не сте на четиридесет и четири години.
	— Да, деветдесет и седем минус петдесет и три.
	— Шефе!
	— Аз…
	— Шефе!
	На шефа му беше необходима една минута, за да се появи, на госпожата две, за да му обясни ситуацията, и пет секунди за преместващите се от лицето ми към фотографията погледи. Думата взе шефът, с жестока усмивка — на шеф.
	— Тук са минавали всякакви жени, които послъгват за възрастта си, намаляват я с няколко месеца, скриват зад грима една-две години, кълнат се, че тройката е осмица, или преправят единицата на седмица, искат да се подмладят, разбирам ги, женско кокетство, суета, даже отчаяние, но да се опитвате да се състарите, госпожо, хммм, госпожо Русо, и то с повече от десет години, признавам, тук нещо ми убягва, да не кажа смущава. Да не сте Вашата дъщеря, искам да кажа, дъщерята на тази госпожа?
	Стана много сложно.
	За щастие шефът имаше шеф, в случая жена, която взе формуляра и останалите документи, и прословутите снимки и ме помоли да я последвам в кабинета й, където ме покани да седна, предложи ми нещо за пиене, вода, безплатна е, кафе от машината, петдесет сантима, не, благодаря, и ме накара да й разкажа историята си.
	През целия следобед в кабинета се изнизваха един по един Андре, синът ни, Себастиан, Одет и Фабрис, които трябваше да заявят клетвено, че съм тази, която претендирам, че съм. Агоп Хаятаян беше потърсен по телефона. Той потвърди най-сериозно, че _страданието_, от което съм заболяла, е необяснимо от медицинска гледна точка, госпожо заместник-инспектор, че ще ме лиши рано или късно от радостите на старостта, от милите думи „бабенце“, „бабе“ и дори от „баба“; благодаря Ви, докторе, разбрах. Късно следобед „актуалната“ снимка беше одобрена и молбата ми за подновяване на личната ми карта приета. Заместник инспекторката ме придружи на тротоара, извини се за огромните размери, които бе взела цялата тази история, и ме покани да изпием отсреща по едно, в бара „При мошениците“, приех от любопитство; поръчах си кир, наздраве, мамо, а тя бърбън без лед.
	Още преди келнерът да ни донесе питиетата, с очи, впити в моите, и сърце, предполагам, което биеше до пръсване:
	— Мартин…
	— Бети.
	— Добре, Бети. Както искате, само ми дайте името на крема против остаряване.


>>
	На трийсет години (четиридесет и пет) живеех вече от две години в голяма гарсониера на улица „Бас“.
	Бях изгубила всякакво желание да готвя, открих в „Пикар“ полуфабрикатите за един човек, а когато синът ми идваше на обед, поръчвах любимото му суши.
	С Андре останахме приятели. Той прекарваше все повече време в Швеция, където подбираше своите лиственици, осики и смърчове, и когато си идваше, никога не пропускаше да ми се обади и да ме покани на вечеря; всеки път бивах омагьосана от тъжния му поглед, той — Джийн Кели, аз — Франсоаз Дорлеак; още го обичах, продължавах да го обичам.
	Съчинявах текстовете си за „Рьодут“, докато гледах телевизионни сериали — „Досън“, романтичната ми страна, „Доктор Куин, лечителката“, въпреки че ме дразнеше ужасно, „Спешно отделение“, ах, този Дъг Рос, и „Туин Пийкс“. Нямах намерение да си вземам нито куче, нито котка за компания, биха били в състояние след четири години да ме упрекнат, че съм по-млада от тях. Вечер се стараех на курса по йога и станах царица на позата Воинът на слънце — _випарита вирабхадрасана_ — и на трудната поза на дъгата — _дханурасана_ — вижте Бети, ликуваше Садху (с истинско име Лилиан-Берт), учете се от нея. Одет и Фабрис идваха често — ние сме твоите анксиолитици, _скъпа моя_; носеха ми сладкиши, наденици, вино. Тя продължаваше да работи за „Одилик“, все още се справям с курвичките, които продължават да се навъртат; виж, дадоха ми нова кола, опел корса, много сладка, дори ми разрешиха да си избера цвета; беше се спряла на светлобежов, който подхождаше на платиненорусата й коса. Фабрис я снимаше непрекъснато: докато опитваше салатата, отпиваше глътка вино, отхвърляше русия си перчем, докато ме прегръщаше, оправяше сутиена си, твърде тесен за новите й гърди, _след гърдите — корема, след корема — колената_; може би ще издам книга някой ден, каза той, на тема самоизграждането, не направих никакъв коментар.
	Събота обядвах у Франсоаз и татко; след обеда той дремеше в ужасния фотьойл от кафяв скай с електрически релакс; след като измиеше чиниите, Франсоаз хващаше плетката, плетеше пуловери, шалове и шапки за затворниците в Поаси, където лежеше Мишел, но не знам какво става с тях, въздишаше тя, дали пазачите им ги раздават, или ги задържат за себе си; а аз прелиствах с лупите на носа си списанията, захвърлени напосоки, и установявах, ужасена, че водя живот на стара мома.
	Върхът.
	И започнах да излизам, понякога с една или две редакторки от „Рьодут“, но фактът, че им бях началничка, пречеше донякъде на искрените ни отношения; тъй че излизах най-често с Одет. Вечер отивахме в Пъбстора, мохито за нея, кир за мене. Мястото беше все така екстравагантно, новият лозунг гласеше „Променихме всичко, за да останем същите“, но вече не срещахме елегантните необуздани мечтатели от годините в Католическия: Жан-Пол, Селин, Кристиян, Летиция, Лиза, всички ние, младежите, които преначертаваха географията на света, говореха за литература, за Новата вълна, палеха се на тема Малкълм Х; не, сега срещахме по-скоро лисици, които кръжаха, приближавайки жертвите си, с разхлабена вратовръзка, с брачната халка в джоба на панталона; бродеха наоколо, черпеха с питиета, сядаха на масата, видимата разлика във възрастта ни ги смущаваше, колежки ли сте?, братовчедки?, лесбийки? Изгладнелите се нахвърляха винаги на Одет, тя ги насърчаваше, смееше се доволно на пошлите им шеги — от любезност; понякога, след третото или четвъртото мохито им позволяваше да я опипат, колената, бедрата, след което рязко избутваше нахалника, разсмиваше се: ама ти добре ли си?, аз съм _сгодена_!, а те, развеселени, й предлагаха да се сгодят с нея въпреки петдесет и четирите й години; това е заради устата ми, шепнеше ми гордо тя, те я гледаха и _знаеха_ — о, Одет, само ако знаеше онова, което знам аз, ако знаеше, че годеникът ти отдавна е спрял да те гледа, че устата ни не се смее вече, а се изкривява от нова болка, болката на _несигурността_, цирей, който назрява, когато младостта си отива.


>>
	Двеста и петдесет хиляди евро.
	Това ми предложи една известна козметична фирма, чието име нямам право да издам, но която започва с Ш, за да рекламирам гамата им продукти премиум срещу стареенето. Идеята беше на Одет — понякога говориш прекалено много, _скъпа моя_; беше го предложила на „Одилик“, които не можеха да си позволят да наемат манекен, и от ухо на ухо Ш научили за съществуването ми и моментално разбрали ползата, която биха могли да извлекат от него. Показаха ми макет, според който трябваше да мажа крем на лицето си при много меко осветление, много добре дозирано, почти млечнобяло, трябваше леко да се усмихвам, изразявайки по този начин удоволствието от текстурата на съответния крем, косата ми — отметната, с ефект леко разрошена, за да бъде пресъздаден светът на козметиката, с разголени рамене и може би, може би, въпрос на договаряне, с деколте, разкриващо началото на гърдите, съвсем малко, Бети, просто за да се създаде интимност с манекена. Макетът беше дори с надпис: _Трийсет години? Не. Четиридесет и пет!_ Листовката обясняваше, че благодарение на ежедневното използване на тази гама продукти премиум бръчките ми са се изгладили, лицето ми се е опънало, кожата ми е станала еластична и младостта ми се е върнала; уточняваше се, че снимката не е ретуширана, потвърдено по съдебен път, с една дума, че изглеждам петнайсет години по-млада от действителната си възраст. Трябва да призная, че не беше лошо измислено. Одет се възторгваше, ще се прочуеш като Джейн Фонда и Шарън Стоун, които участват в реклами по целия свят, но те, Бети, и тя стана изведнъж сериозна, те — знам, защото съм в играта, а в играта всичко се знае — те са изцяло обработени от фотошопа или както там се нарича, докато ти си истинска, наистина изглеждаш петнайсет години по-млада, дори двайсет! Благодаря ти, Одет, но това няма нищо общо с продуктите на Ш. Може би, отвърна ми тя, но двеста и петдесет хиляди евро, казвам ти _двеста и петдесет хиляди евро_, даваш ли си сметка? При такава сума можеш да си затвориш малко очите, приемаш, и толкова, така мисля аз.
	Остави мохитото си. Погледна ме право в очите.
	— Би могла и да я поделиш.
	Луд смях.
	Накрая отказах предложението с мотива, че намирам обещанието „петнайсет години по-малко“ за доста измамно. Ш наддадоха със сто хиляди, за да забравя скрупулите си; Одет щеше да получи удар: и казваш не!, казваш не!, при такава цена аз не само бих го направила, а бих го направила, ако трябва, и гола!
	По-късно — престани вече, Одет! — с мен се свързаха от Франс 3 Нор. Една журналистка от магазинния телевизионен блок искаше да направи с мен петминутно предаване; искало й се нещо свежо, _момичешко_, ще Ви снимаме в ежедневието Ви, на местата, където купувате козметиката си, ще разкажете за навиците си, как се грижите за себе си, за да сте все така млада, ще споменете хранителния си режим или спорта, ако спортувате. Прекъснах я. Разказали са Ви глупости, съжалявам. Ама. Аз. Повечето жени мечтаят да останат млади, продължих аз, но повярвайте ми, това е истинско нещастие.
	И затворих телефона.
	Всички вие мечтаете за случилото се с мен. А аз съм панаирджийско чучело.


>>
	Петнайсета снимка.
	Беше впечатляващо; и за да е сигурен, че портретите ми няма да бъдат оспорвани, Фабрис заверяваше нотариално оригиналите всяка година.
	Петнайсета снимка, петнайсет години, петнайсет лица, които биха могли да разкажат живота ми, бурните и щастливи мигове, несполуките, радостите, и които не разказваха нищо.
	Бях станала Хубавата градинарка, която се бе харесала толкова на мама с нейната вечна младост — Божия милост, за онзи, който я срещне за малко, но ужасяваща, ако помислиш, че е застинала, сякаш отсъстваща от света, отсъстваща от ветровете и бесовете му; недосегаема за всяко чувство и вълнение, младостта й е затвор, изглежда толкова самотна, неначената.
	Гледах лицето си, това с петнайсет години по-младо от мен лице, и си мислех с тъга за жените, готови на всичко за нещо, което е всъщност проклятие — мъжът, когото обичах, ме беше напуснал заради него. Сега привличах млади влюбени, които мечтаеха да имат деца от мен, мечтаеха за вила, за уикенди на морето; или пък старци, дирещи утеха за изгубената свежест в компанията ми, нова младост. Помислих си за жените, способни като Одет да легнат под скалпела, за да изтрият историята, която разказва лицето им, способни да се обезобразят и въобразят, че още година, може би две, ще притежават съкровището, което събира мъжките очи, пълни с мераци и желание — като че ли желанието е свързано единствено с хубостта, а хубостта с младостта. Мислех си за тези жени, за борбата им да измамят смъртта, защото става дума именно за това отчаяние, мислех си за предварително загубената им битка с първите бръчки, първото отпускане на кожата, с всичко онова, което съобщава на света, че една част от тях си отива, неуловима, неуловимите им тела, срама им, и изпитах желание да вия, да крещя, да им кажа, че само онова, което е нетрайно, е ценно, и че именно угрозата от загубите ни помага да живеем.
	Скъсах петнайсетия си портрет, защото обичах мисълта за отминаващото време — то прави преживяното неповторимо.
	От петнайсет години нищо не се бе случило на тези снимки.


>>
	Беше малко по-голям от сина ми.
	Не знам какво харесах у него — безочието му, дързостта или чара му — отблъснах го веднага: мога да съм Ви майка. Той се разсмя, майка, която е четири-пет години по-голяма от сина си? Най-малко двайсет. Това е най-глупавият отговор, който съм получавал, прошепна той и аз се изчервих, и това смущение ме накара да разбера, че ще му се отдам.
	Оставих книгите, които възнамерявах да купя.
	— Ела.
	На трийсет години (почти четиридесет и шест) спах с едно много хубаво момче на двайсет и пет; Господи, бях забравила енергията им, нетърпеливостта. Той ме облада три пъти този следобед, неизтощим, възторжен (благодаря, Садху — на име Лилиан-Берт, — че ме научи и ми помогна да овладея до съвършенство позата на каруцата — _халасана_, — без която щях да свърша в Бърза помощ); когато се оказа, че му е необходимо малко време, за да си възвърне силата, той се сгуши в мен, някак смутен, и това ме трогна.
	Винаги съм се бояла от думите след това; да се любиш, съдържа в себе си всички възможни изречения и затова изисква единствено мълчание.
	Той мълча.
	На трийсет години (почти четиридесет и шест) по-скоро от нехайство, отколкото от страст, аз започнах връзката си с Ксавие Х, двайсет и пет годишен, събитие, което възбуди особено Одет: оплакваш се, че не остаряваш, а виж какво ти се случва!, възкликна тя, благодарение на това можеш да се чукаш с млади момчета, без да те наричат какво ли не, ааа!, какъв късмет!, какъв късмет!, ама кажи, надарен ли е момъкът? Ксавие работеше денем при един нотариус, където изготвяше актове за продажба на недвижими имоти, и нощем, когато не беше в леглото ми, над романа си; книгата, в която си излива душата, твърдеше той, истинско изстъпление, неговата „Под вулкана“*; подобна разпаленост ме очароваше, напомняше ми моята, моите двайсет и пет години в Пъбстора, магията; времената бяха изпълнени с толкова обещания, че дори разочарованията ни пленяваха, дори сривовете ни разпалваха. Не променихме света, той ни промени; бяхме се превърнали в прашинките, които летят из въздуха и които стават понякога видими под сноп слънчеви лъчи; и когато Ксавие ми четеше откъси от книгата си, силни, шокиращи фрази, аз оставях думите да отлетят, както ние — прашинките, не ги улавях, те изчезваха и той се смееше, смееше и смехът му беше светъл; казваше, хубаво е, нали, Бети?, хубаво е, забих те, знам, направо те забих, и аз се смеех също, но със смеха на майка, който той не подозираше, със смях, напомнящ обятия, разтворени за всички пътешествия.
	[* Роман на английския писател Малкълм Лоури, издаден през 1947 г. — Б.пр.]
	С него изпитвах постоянно чувството, че ще бъда разкрита; не ми беше приятно да ме държи за ръка на улицата или да ме целува, изпитвах ужас, че някой ще забележи нашите двайсет години разлика, ще ни посочи с пръст, ще се подиграе, тая спи с приятел на сина си, а може би и със сина си, позор, мръсница, да, сега ще те залея с кофа ледена вода; но нищо не се случи, не ми обръснаха главата.
	Бяхме подхождаща си млада двойка; на морето, когато отивахме през уикендите в Туке, Берк, Стела Плаж, хората ни се усмихваха, искаха да се запознаят с нас, играете ли тенис, какво ще кажете за един голф, родителите Ви имат ли къща в гората, и ние отивахме понякога с тези приятели да пийнем по чаша във „Уестминстър“ или в „Маноар“ — избирах същото вино като тях, за да не се налага да си вадя очилата; откривах една младеж, твърде различна от тази по мое време, младежта от края на века; момчетата караха прекалено бързо рейндж роувърите на бащите си, а момичетата прекарваха времето си над мобилните си телефони в изпращане на съобщения и в кудкудякане; аз бях на възрастта на майките им; една вечер, когато Ксавие сложи пред всички ръка върху коляното ми, опитвайки се да погали отвътре бедрото ми, аз го отблъснах дискретно, смутена, и по-късно в стаята ни в „Маноар“ той ми направи сцена, истинска сцена на възрастен, защото съм го засрамила, защото, дявол да го вземе, сме заедно, нали?, какъв е смисълът, да му се не види, да сме заедно, когато не мога да те докосна, трябваше да видиш физиономията на Стефани, когато забеляза, че ме отблъскваш, и т.н., и като видя, че не реагирам, запрати най-близкия стол на стената и го счупи — при мъжете насилието се поражда винаги от някаква беда; сподавих вик; той бързо се успокои, приближи се към мене разтреперан, като кученце, което очаква да го набият, извинявай, Бети, съжалявам; и аз, която имах момче почти на неговата възраст, която познавах избухливостта, сприхавостта на синовете, го прегърнах; знам, Ксавие, ти ме обичаш, а да обичаш, често означава да си сам.


>>
	На трийсет години (четиридесет и шест навършени) медицинските прегледи потвърдиха доброто си мнение относно здравето ми.
	Вътрешностите ми старееха напълно нормално, окисляването променяше тъканите ми, увреждането на митохондриите ми беше в нормата и причиняваше както при всекиго намаляване на клетъчната ми енергия, понижаването на метилирането беше също в норма, далекогледството ми се увеличаваше правилно и бе достигнало диоптър и половина, но затова пък теломерите ми не се скъсяваха: именно от тях, ми обясни Агоп Хаятаян, зависи регенерирането на кожата, затова и бебешката ми кожа, тенът ми на младо момиче, трийсетте ми години всяка сутрин, завистливите погледи на жените и очарованите погледи на мъжете.
	Прегледът на татко бе по-обезпокоителен. Стареенето му се ускоряваше и макар да беше нормален процес, лекарите се учудваха, че се развива толкова бързо. Според Франсоаз мрачният Лонг Джон Силвър се беше появил отново: татко ставаше лош — едно непредвидимо и сприхаво дете с тяло на ампутиран гигант; понякога ми се налага да крия пластмасовия му крак и патериците му, за да не може да стане от ужасния си фотьойл с лайнян цвят, ми каза тя един ден; нещо лошо ли ти е направил, Франсоаз? — тя сведе очи и аз отгатнах отговора. Баща ми беше спокоен само когато аз бях там. Гледаше ме с онзи нежен израз, почти дебилен, на човек, който не познава света и изстъпленията на хората; беше приветлив и гласът му ставаше хубав, както би могло да _бъде хубаво писателското перо_, радвам се, че си тука, радвам се, че се прибра, чакахме те с Жана цял ден; коя е Жана?, нашата дъщеря, гледахме телевизия, студено ли е навън?, бузите ти са зачервени и вятърът е разрошил косата ти; и Франсоаз се скриваше всеки път в стаята си и когато се сбогувах с нея, очите й плуваха в сълзи. Обичах Франсоаз, обичах златното й сърце и търпението й, никога не се оплакваше. По-късно, когато ги посещавах, тя използваше да излезе, да се срещне с бившите продавачки от „Ша Ноар“, да опита макароните при Мерт, някоя крем пита или ванилова вафличка, да усети отново вкуса на света.
	След няколко седмици тя настани баща ми в хоспис.
	— Сега ми се иска да съм отново млада — ми каза тя. — Да имам твоя късмет.
	— Не е подарък да си като мен, Франсоаз. Хората ме гледат, но не виждат мен. Само една аномалия. Една илюзия.
	— Може би, но поне ще се чувствам хубава.
	— Ти си хубава.
	— Не, Бети, не съм. Хубава си, когато мъжът ти не те е забравил.


>>
	На трийсет години (четиридесет и седем) Ксавие сложи последната точка на романа си и на връзката ни.
	Видял ме да излизам от гарсониерата си с друг младеж: шегували сме се, аз съм го погалила по едната буза и целунала по другата; и Ксавие беше убеден, че имам връзка с _този тип_. Изрече зли думи, както правят винаги мъжете, когато ги е страх. Аз не се защитих. Не му казах, че това е бил синът ми Себастиан, с когото обядвам всеки вторник, откакто баща му ме напусна, защото не можеш да имаш син на двайсет и две години и да си на трийсет, това е напълно немислимо — дори и за млад писател, който току-що е завършил _книгата, в която си излива душата_.
	На четиридесет и седем години, защото изглеждах на трийсет и защото светът ме виждаше на трийсет, започнах в края на следобедите да посещавам баровете на някои хотели: „Белвю“, „Куван де Миним“, „Ермитажа“, „Гантоа“. Четях. Чаках. Треперех. Исках да бъда като жените на моята възраст, които мечтаят да са отново на трийсет години, да бъдат отново схрускани, да чуят отново характерния за желанието речник и да го научат и те. Мечтаех да кажа да, да, мястото е свободно, да, ще пия същото, не, не чакам никого, и да се насладя на ефекта, който имат три думи върху апетита на мъжа, и после да се смея, за да го успокоя, и да се кача в стаята му, да си измисля някакво име, да го оставя да ме опипва, да ме открива, да ме съзерцава, да се осмеля да говоря неприлични думи, докато му се отдавам, да се глезя.
	На трийсет години (четиридесет и седем) имах няколко приятни любовници в края на следобеда.
	Но никой не намери у мен онова, което беше открил мъжът ми.


>>
	Седемнайсета снимка.
	Същият перлен фон. Същото осветление. Същата бяла блуза, облечена за седемнайсети път. Същата прическа. Същите полуотворени устни. Пеги Даниелс. Всеки път все едно и също чудо, което се повтаря, странно, магия.
	На четиридесет и седем години все още нямах лъвска бръчка, нито пачи крак, нито назални бръчки, нито бръчките на огорчението, нито бръчки на деколтето; нито един бял косъм, никакви торбички; бях все на трийсет години, отчайващо на трийсет.
	Фабрис ми показа трийсет и седмия образ на първия си модел. На четиридесет и девет години все така красив — приличаше на италиански актьор.
	Момиченцето, което беше започнал да снима в съня му на две годинки, беше сега на шестнайсет; и той продължаваше да чака то да заспи, за да го фотографира. Бяха странни снимки, меланхолични: Офелия на Миле, два стиха на Рембо: „Хилядолетие изтича, откакто скръбна, безнадеждна / тя като призрак бял се спуска с потока черен и студен“*.
	[* А. Рембо, „Офелия“, пр. Кирил Кадийски. — Б.пр.]
	„За времето“ щеше да бъде невероятна книга. Книга за нашето изчезване.
	Там беше и четиринайсетият портрет, по хиляда франка всеки път! Всъщност сто и петдесет евро сега, ме поправи Фабрис, но идва всяка година, този татуиран тип, срещнат в един бар при излизането му от затвора; лицето му се сплескваше, сякаш се самоизяждаше отвътре.
	И четиринайсетата снимка на жената, която приличаше много на Одет като млада; беше загубила млечнобелите си скули заедно с всички обещания.
	Погледите ни се кръстосаха. Беше станало.
	Показа ми и нов портрет: една бледа Одет, ала Ботичели, с венецианско руса коса, прелестна с двайсетте си години; попитах го защо все още не напуска _годеницата си_; ще го направя, казва се Сибил; и Одет ще умре от самота, промърморих аз; не, тя е силна; никоя жена не е силна, когато остарява, Фабрис, тя е само ужасена и напускайки я, за да намериш при друга онова, което е била тя, я убиваш.


>>
	Една нощ, година по-късно.
	Заобиколена съм с осемнайсетте снимки на Фабрис, наредени на леглото. Осемнайсет пъти лицето ми. Осемнайсет пъти белият перлен фон, полуотворените ми устни, разпуснатата ми коса. Осемнайсет пъти същата фотография, с изключение на годината, записана с черен флумастер в долния десен край. Осемнайсет години. Пръстите ми галят хартиените очи, бузите, устите, които не се усмихват. Пръстите ми треперят. Изпотявам се. Сърцето ми се преобръща. Има нещо ужасяващо в тази серия и нещо величествено. Неизменчивостта. Постоянство, което е предизвикателство за ума. И може би заради сърцебиенето, и защото беше нощем, набрах номера на Агоп Хаятаян. Той вдигна почти веднага със съвсем ясен глас — Ало? — напълно спокойно. Позна ме моментално. Докторе, мислите ли, че… Чудовищните и необичайни думи остават в гърлото ми. Че… Че може да съм безсмъртна? Не, Бети, прошепва той, не. Просто ще умрете млада. Така де, от старост.
	Но млада.


>>
	Стаята на Лонг Джон Силвър във Валансиен беше в Нотр Дам дьо ла Трей, бивша богатска къща, принадлежала дълго време на заможни търговци на дрехи, семейство Сере.
	Лекарите бяха обуздали настроенията му и когато го посетихме, той беше спокоен, някак отчужден — оглупял, диагностицира Франсоаз. Прекарахме един час с него. Франсоаз му благодари за благодатните часове, които й бе дарил в Италия, когато се бе поболяла заради Мишел, за кира, който приготвяше от вярност към майка ми, за бягствата до Брей-Дюн и Зюдкот; той почти не говореше, предимно за яденето — много е солено — какво гледа по телевизията — блокирали са я на втора програма; от време навреме ме поглеждаше с крайчеца на окото си, поклащаше глава и въздишаше, и повтаряше десет пъти, двайсет пъти, сто пъти името на мама.
	Франсоаз беше престанала да плаче.
	На връщане се спряхме в „Пьотит Форе“; кафе, тарталетка по рецептата на Флънч; дълго мълчахме, нямахме желание да говорим за него, да назовем точно този вид изчезване; за втори път в живота си Франсоаз беше изоставена за по-млада от нея жена, но този път тя беше фантом, а срещу фантомите не можем да направим нищо.
	Тя ме погледна с нежност. Щастлива ли си, Бети? Сведох за миг глава. След което й разказах за радостта и смущението ми от това, че не остарявам. Разказах й за детския си ентусиазъм, когато всяка сутрин установявах, че нищо на лицето ми не се е променило, което означаваше, че на улицата ще ми отправят същите усмивки, като похвала, че мъжете ще продължат да ме заговарят в хотелите, мога ли да Ви почерпя със същото, смея да Ви кажа, че сте много хубава, гледали ли сте _American beauty_, филм, за който всички говорят, чели ли сте романа, награден с последния „Гонкур“, изящна сте като портрет на Рафаел. Разказах й, че съм вярвала в „да останеш млад“, защото щастието е в неизменността, но не, лъгала съм се, Франсоаз, неизменното е ужас.
	Мъжът ми ме напусна, защото не се променям, защото видът ми лъже, защото не разказва за мен, защото в моята неизменност той като в огледало вижда своя край.
	Разказах й за мъката да си трийсетгодишна жена от повече от осемнайсет години, да си свидетел на това как светът се променя около теб, без да имаш чувството, че си част от него. Споделих страха си от бъдещето: скоро синът ми ще достигне моята възраст, после ще бъде по-стар от мен, ще ме нарича на име, ще стана сестра, приятелка, никога вече няма да бъда неговата майка. Споменах и майка ми, която толкова исках да видя как остарява, с красиви бръчки, които щяха да чертаят по лицето й усмивките, удоволствията, битките и терзанията й; исках да видя как преминава през времето като летяща в небето птица, защото майка, която не остарява, която е спряла да старее, е също така майка на дете, изоставено и спряло да расте. Тъй че, щастлива, Франсоаз, бях. Бях, с Андре.
	Знаеш, че скоро ще стана на седемдесет и една, каза тя, и бях много щастлива, Бети, че те имах за дъщеря толкова дълго в живота си. Ти беше моята радост и моята надежда, когато Мишел вършеше безобразията си. Благодарение на теб срамът не ме уби, останах изправена, успях да остана майка с достойнство, благодарна съм и на Пола, майка ти, която е била несъмнено смела жена, защото познавам болките, изстъпленията на татко ти, лудостта на мъжете, които са престанали дори себе си да обичат.
	Изпитах желание да се разплача и хванах ръката й.
	Радвам се, че нещата не са трайни, разбираш, нали, че свършват, защото краят им ни носи едновременно онова, което ни убива и което ни освобождава. Сега аз имам нужда от тази свобода.
	Още един човек, когото обичах, ме изоставяше.


>>
	Снимката беше доста дискретна, напечатана сред други подобни на страницата „Пийпъл“ в международно списание за дизайн и обзавеждане — получавахме много такива в „Рьодут“, „документацията“ ни. На нея се виждаше Андре в компанията на красива жена на неговата възраст, Жаклин Бисе, шведка — за шведка наистина хубава — на откриването на изложба в „Компанихусет“ в Малмьо, Швеция. Надписът гласеше: _Прочутият френски дизайнер Андре Дьолатр с годеницата си Лена Аберг, на предпремиерата на новата му колекция мебели_.
	Най-много ме нарани думата „френски“ в надписа.
	На трийсет години (четиридесет и девет) видях мъжа си, щастлив, под ръка с друга, но не се сринах.
	Малко по-късно отпразнувах със сина си двайсет и петте му години с дълъг уикенд в Париж, японски ресторанти на улица „Сент Ан“, Голямата галерия на Лувъра, зала №5, „Хубавата градинарка“, разказах му за мама, която не познаваше — освен от моменталната снимка; разказах му за вълнението й пред платното на Рафаел, тази някак объркана хубост, времето, което изтича, не се задържа, тревогите, които не оставят белези, като при тебе, каза ми той, да, като при мен, Себастиан, така е, и той ме прегърна, този голям мъж, по-висок от мен, по-висок от баща си, и прошепна в ухото ми, че ме обича такава, каквато съм, че съм най-красивата майка, и тъй като бях развълнувана и той предусещаше неудобните сълзи, прибави, смеейки се, че това сигурно ще се промени някой ден, че ще се събудя една сутрин стара, суперстара, набръчкана като изсушена ябълка, смърдяща на нафталин, на мухъл, и смехът му се смеси с моя, и хората започнаха да гледат на нас като на млади влюбени; и магията изчезна и тъгата ни засипа като пепел.
	Във влака, с който се прибирахме от Париж, Себастиан ми каза, че е бил преди няколко седмици в Швеция при баща си, че се е запознал с Лена; и? — попитах аз — и нищо, тя е много влюбена, а татко е по-скоро мил с нея; ааа; но ми говори най-вече за тебе; и?; мисля, че; мислиш какво?; говори ми много за вас, как сте се срещнали, не знаех, че те е заговорил на улицата; усмихнах се, и?; ами нищо, беше трогателен, когато говореше за това; ама ще се ожени ли?; ще се ожени и аз няма да отида на сватбата им, мамо, заклевам се; хайде да пийнем нещо във вагон-ресторанта, искаш ли, Себастиан?
	На другия ден получих още една плесница.


>>
	— Уволнена сте.
	— Моля?
	— Уволнена сте. Налага се да се разделим.
	— Знам какво значи уволнен, но защо?
	— В двайсет и първи век сме, Бети, светът се е променил. Също и продажбите по пощата. Времето е на компютрите. Всичко ще се прави по интернет.
	— Добре, но компютърът не може да пише текстовете ми.
	— А, нищо не знаете. Наскоро компютърът би един човек на шах. И то не кого да е, а Каспаров.
	— Това е математика. Аз ви говоря за думи.
	— Добре де, но не сме тука да разсъждаваме… съжалявам, Бети. Искрено съжалявам.
	— След деветнайсет години стаж?
	— Не сте единствената. Става дума за социален план. Продажбите по пощата се променят, налага се да се съобразим с разходите.
	— За да могат компютрите да пишат като нас?
	— Точно така, и защото каталогът ни струва много скъпо. Цената на хартията, на транспорта. От сега нататък ще представяме продуктите си онлайн. Ще е забавно за хората и много ефикасно, сама ще видите.
	— Нищо няма да видя. На петдесет години съм. Много добре знаете, че на петдесет години си стар за работния пазар, изкопаемо. Кошчето за боклук е пощенска кутия за автобиографиите ни.
	— Как, на петдесет години ли сте?
	— Погледнете в досието ми, там го пише.
	— Да, действително. Ама…
	— Ама какво?
	— Странно, Бети, въобще не бих Ви ги дал. Бих казал, че сте на трийсет, и тъй като сте… хубава, мислех, че ще си намерите много лесно друга работа.
	— Това, което мислите, е отвратително. Мисъл на мъж, на тъп мъж. Заради такива след определена възраст жените се намразват.
	Младата директорка на човешки ресурси се отпусна в огромното си кожено кресло на директорка на човешки ресурси, което изскърца, разглежда ме в продължение на няколко секунди, както се гледа, предполагам, манекен в модно списание, със завист, примесена с раздразнение; после се усмихна, хищно.
	— Ама сериозно, Бети, не е възможно да сте на петдесет години. Шегувате ли се? Правописна грешка?
	— Имам нужда от очила за четене, колената, когато е студено, ме болят, и ръцете, спя все по-лошо, задъхвам се, когато се наложи да изкача пеша повече от четири етажа, познах и огромната радост на пост менопаузата, тъй че не, не мисля, че е правописна грешка.


>>
	Събличам се.
	Гледам лицето си в огледалото на банята. Прилича на лицето на мама, малко преди форд таунуса. Абсолютно същото е като на фотографията на Фабрис преди повече от двайсет години.
	Гледам устата си, очите си, шията си. Тялото ми е запазило твърдостта си. Не личи, че майчинството е преминало през него.
	Гледам ръцете си, които не треперят. Кожата на китката, толкова нежна там, където я прерязваш, когато си престанал да обичаш дори себе си или живота си.
	Гледам сълзите, които се стичат от очите ми.
	Загасвам лампата. На тъмно съм и чакам.
	Светвам отново и лицето е все същото. Отново тъмнина. Светлина. Лицето в огледалото, като в „Полароид“ или масло върху дърво, е лице, забравено от времето.
	Отново загасвам.
	Ноктите ми дерат и сълзите парят бузите ми. Лепкави.
	В тъмнината червената боя се стича върху картината.


>>
	Фабрис напусна Одет в края на зимата и заживя с онази, която й приличаше, но беше на възрастта на пролетта.
	А аз на трийсет години (петдесет и една) бях готова за боклука от професионална гледна точка.
	Прекарах два дни у Одет, тя плака много, плаках и аз, пи много, прекалено много, пиянството я караше да плаче още повече или внезапно да се смее, без причина, думите й се преплитаха, на твоята възраст, със сигурност, _скъпа моя_, си свършен, но с твоята муцунка, ама кажи ми, котка ли си си взела?, не?, така ми се е сторило, та с твоята муцунка, казвах, и се разплаква отново, гримът й се стича, рисува храсти по лицето й, ама ужасни са тези твои драскотини, а аз, виж ми мутрата, Бети, ужасна е, исках да остана хубава за него, ама, по дяволите, по дяволите, защо са им нужни момиченца на тези тъпаци, путките им не са извор на младост, доколкото ми е известно; и сълзи, и смях се смесваха; мъж ли е причината за драскотините, имаш си любовник, така ли?, нетърпеливец?, не, Одет, нямам любовник; на шейсет години съм, каза тя, и гаджето ми ме оставя за една двайсетгодишна курвичка, мръсникът му с мръсник, а се разхубави с възрастта, глупакът му неден, по-хубав е отпреди, всички са лайна, да, всички, дори и твоят, който те изхвърли, защото си на двайсет години; трийсет, Одет; няма значение, винаги им се иска онова, което нямат, като децата са, ох, Господи, главата ми!
	На втория ден, със зачервени очи и надебелял език, тя най-сетне се надигна от канапето. Ще взема един душ, смърдя, и после ще се чукам с младоци, Бети, момченца на двайсет години, ще им покажа на какво е способна една дъртачка, една принцеса.
	И отново избухна в сълзи.
	Няколко месеца по-късно доведеният ми брат Мишел излезе от затвора, където беше прекарал седемнайсет години. Франсоаз отиде да го посрещне в Централния в Поаси. Косата му беше съвсем бяла, тялото му — съсипано като на старец, а бяхме на една и съща възраст, родени през една година. Липсваха му зъби, а може би дори и език, защото не продума. Нито дума. Франсоаз го закара до вилата, която бяха купили с татко в дните, когато беше неговата патерица, десният му крак, в дните, когато знаеше как да я утеши; показа на сина си пълния хладилник, стаята му, ето тук са чаршафите, тук са пешкирите, новите дрехи, четката за зъби, пастата, сапунът; в хола телевизорът, ето копчетата на телекомандата за различните уреди; в кухнята му приготви сандвич с нутела, какъвто помнеше, че обичаше преди, преди моторите, мръсотиите и безобразията, побутна към него металната кутия за бисквити, вътре имаше пари; тя също не продума, не попита нищо, не поиска нито обяснение, нито извинение, после, когато видя, че Мишел протяга ръка към хляба с нутела от детството си, стана, постави обратно стола до масата, без краката му да стържат по пода, взе палтото си, чантата и излезе.
	От този момент Франсоаз изчезна от живота ни.


>>
	На трийсет години (петдесет и две), след тримесечно обучение за тапицер — специалност обновяване на столове, фотьойли и канапета — отворих ателието „Лошо седнали“ на улица „Алотри“ в един очарователен вътрешен двор. Сложих цветя, маса с три стола, съседите идваха сутрин да пият чай, вечер чаша бяло вино и скоро имах достатъчно работа, за да запълня ръцете и дните си. Имах подбор от дамаски _винтидж_ — Пиер Фрей, Льолиевр и Франческа Лобшер, работила при Канова, — които запленяваха клиентите; когато времето беше хубаво, кроях, режех, подгъвах, затягах в двора под очарованите погледи на съседите. Говореха: хубаво е, че млада жена се захваща с такава дейност, и аз се усмихвах и си казвах, че връщам младостта на мебелите. Веднъж една клиентка ме запита какво съм правила, преди да стана тапицерка, отговорих й, без да се замислям: учителка две години, после майка, после редакторка в „Рьодут“ в продължение на двайсет години; тя избухна във весел смях: освен че сте надарена, вие сте и страшно забавна.
	Един обед видях Андре да пресича двора.


>>
	Не бяхме се виждали десет месеца.
	Последният път беше през юни. Обядвахме на терасата на един ресторант — като преди, във времето, когато бъдещето предстоеше, когато мислехме, че ще изминем заедно цял един век и ще се превърнем в двама старци, чиято хубост и нежност са се слели в едно; Себастиан се беше присъединил към нас за десерта и в продължение на един час бяхме отново семейство. Андре и той говориха за мъжки неща — новата хибридна кола, японска марка, която, изглежда, има огромен успех, победата на испанец, струва ми се, в автомобилно състезание — виждах ги преди двайсет години, когато разменяха думите за дървета, _окастрено, кора, беловина_, думите за ветровете, _бял, северозападен, аквилон_, или отиваха да ловят риба на поточето при Сенген и се връщаха оттам с огромна треска, купена от магазина за риба, и аз се възхищавах на улова им, Себастиан се смееше, смееше и на мен ми се струваше, че нищо никога не ще може да ни раздели. После синът ни замина за Амстердам, където работеше. Изпихме с Андре по още едно кафе и се разделихме.
	Видях го да пресича двора този ден и сърцето ми отново се преобърна; бях отново на осемнайсет години, в което донякъде беше и проблемът, и се затичах към него. Той ме прегърна, завъртя ме във въздуха и ме пусна на земята. Останахме няколко дълги секунди прегърнати и една от обитателките на вътрешния двор, която поливаше азалиите си, се провикна: за всеки баща е истински късмет да има момиче като вас! Андре отпусна бавно прегръдката си, погледнахме се и се разсмяхме; най-после.
	Отворих бутилка бяло вино и си взехме аперитива там, на желязната масичка, в пълния с цветя двор; толкова е хубаво тука, толкова съм щастлив за тебе; виждаш ли, правя столове и фотьойли като тебе; той вдигна чашата си за наздравица; видях, но ти ги поправяш, вдъхваш им нов живот, ама и ти вдъхваш живот на нещата, Андре, в ръцете ти се крие истински талант; той изпусна дълга въздишка; спирам с дизайна; как така; остави ме да ти обясня, Бети, спирам, защото имам все по-малко свобода, производителят ми иска непременно да подпиша с ИКЕА огромен договор, три колекции за две години, невъзможни условия, минимални цени; а ти обичаш случайността, обичаш отклонението, когато се сменя посоката на вятъра; той се усмихна, с онази усмивка, която обичах толкова много; познаваш ме добре, Бети; не съм те забравила, Андре, освен това си като родителите си: нещата трябва да идват от сърцето, не от главата, и престани да ме гледаш така; моля?; Джийн Кели; и се разсмяхме отново, и беше хубаво.
	Отидох да купя няколко сирена, грозде, хляб с орехи и си направихме пикник в двора. Наблюдавах го. Посребрената му коса. Две красиви бразди на бузите, когато се смееше. Шейсетте наближаваха и му отиваха, а не беше най-красивото момче, не беше и най-грозното, но годините го бяха дарили с невероятен чар. Смущаващ. По-късно ми каза, че _годежът_ с Лена бил отложен, не, скъсали, имахме съществени несъгласия за нещата в живота (мамо, моля те, направи така, че да не е забелязал леката ми въздишка); завърнал се окончателно във Франция преди около шест месеца, купил стара ферма, недалеч оттам, където беше израснал; спомнихме си Рьоне, майка му, вече на осемдесет и пет години, все така на юг, от няколко месеца в старчески дом, как чака, изпълнена с носталгия по загубената младост, само ако знаеш как се страхува; тогава сложих ръка върху неговата — не направи никакъв опит да я отдръпне, — знам, но не младостта си отива, Андре, отиват си хората, когато вятърът на старостта лъхне смърт в лицето ни, предстоящото изчезване, ужасът, че ще има свят без нас; усмивката му ме накара да млъкна; стоп, ще говорим за весели неща, Бети, за жизнерадостни неща! Знаеш ли, че възнамерявам да се присъединя към „Кацналата колиба“, прекрасното приключение на Ален Лоранс, страхотен човек — _дървото е, което ви посреща, което решава къде ще е мястото й, каква ще бъде колибата; колиба, която изниква, без да си отрязал нито един клон и забил нито един пирон_. Зарадвах се за него.
	После ме разпита за мен. Живея сама, отговорих му аз; срещнах няколко мъже, но е перверзно: младите искат да живеем заедно, да имаме деца, а старите искат просто млада жена; продължавам да съм близка с Одет, тя няма никога да се оправи след Фабрис, вероятно ще отидем двете през лятото в Португалия, във ваканционно селище, в Албуфера, останах сама, Андре.
	_Сама, като мъката._
	По-късно следобед, когато трябваше да си тръгва, дълго се прегръщахме. В стъклото на ателието си видях отражението ни, нашите лица, видях трийсетте години, които ни разделяха.
	Един загубен живот.


>>
	В самото начало на филма един зрител избухна в неудържим смях, който предизвика в продължение на час и половина смеха на целия салон, така и не разбрах дали „Мис Слънчице“ беше причината, или неудържимият смях на този човек.
	През 2007-а едно пристегнато в корсет момиченце от Албакърки (Ню Мексико) мечтаеше да спечели детския конкурс за красота и онова, от което се боях, наближаваше.
	На следващата година стигнах възрастта на сина ми.
	На по-следващата той беше по-възрастен от мене.
	На трийсет години (почти петдесет и шест) Себастиан ми съобщи, че иска да ми представи Сага — показа ми няколко снимки — висока блондинка, която работеше с него в Генералното консулство на Франция в Амстердам и с която искаше да живее, да яде био, да има руси деца, жълт лабрадор и един ден електрически автомобил; Сага, с която мечтаеше да остарее бавно, да изживеят заедно цял един век и да станат, по-късно, двама влюбени старци, които се държат за ръка, и т.н.
	Помоли ме да му помогна да избере годежен пръстен. Заведох го в „Льопаж“ на улица „Ла Бурс“ — спомних си Андре, трийсет и две години по-рано, коленичил на покрития мост над Бузан, сълзите ми, когато му казах „да“. Разглеждахме пръстените на витрината, предимно с един брилянт; този е прекрасен!, възкликна синът ми, после видя цената, май не е чак толкова прекрасен, о, виж този със синия диамант; това е аквамарин, Себастиан; беше отново детето, което израсна пред очите ми, което се възхищаваше на всичко. Един продавач излезе от бутика, покани ни да влезем, много хубава двойка сте, отбеляза той най-искрено и в момента, в който Себастиан беше на път да му обяснява, аз го изпреварих, благодаря ви, много благодаря. Показа ни годежни пръстени, които пробвах на безименния си пръст, учудена, възхитена, възкликвах оооо!, което очарова Себастиан, той се шегуваше, целуваше ме, понякога по шията или по ръката с ентусиазма на младеж, маскиран като мъж, моя мъж, моя годеник; за кога е сватбата?, попита продавачът; догодина пролетта, забавляваше се Себастиан; имате ли представа от цвета на роклята, това може да помогне за избора на камъка; не, не, не сме я избрали още, но ще бъде бяла, изцяло бяла, като роклята на Елейн Робинсън, с бродерии!, оставих последния пръстен; ще помислим; взех ръката на сина си като букет, като годеница, излязохме на улицата, хванати за ръце, сред хората, _много хубава двойка_; сърцето ми биеше до пръсване, очите на сина ми блестяха, не говорехме; беше нереално; повлякох го към пазара на „Вией Бурс“, където бяха букинистите и играчите на шах; една двойка на около четиридесет ни изгледа завистливо; бях отново на двайсет години, излъчваща светлина, с дълги бледи крака, със същата усмивка, когато Андре ме заговори, само няколко улици по-далече; внезапно спрях, приближих се до сина си, погалих лицето му на мъж и на дете, бузата му, клепачите му, устните му, като майка, млада жена, годеница; останах така дълги минути на ръба на всички тези неща, които загубвах и същевременно намирах отново; той улови пръстите ми, доближи ги до устните си и ги целуна един по един, после ги пусна, както се пуска птичка от шепата, и аз разбрах неговото сбогом на детството и за миг се почувствах щастлива, че съм била всичките жени на живота му.
	Но понякога децата са жестоки, то е по-силно от тях и пробуждането е брутално: не мога да те представя като моя майка, невъзможно е, съжалявам, мамо.
	Ръцете ни се разделиха, телата ни се отдалечиха едно от друго, напуснахме спокойствието и свежестта на вътрешния двор на „Вией Бурс“, за да се завърнем в грубата действителност, забързаните минувачи, колите — дисхармонията.
	Представи ме като негова братовчедка.
	И макар да знаех, че няма да каже _mulieris est_, това е майка ми, жената, която ме е родила, единствената, която ме е обичала от първия ден, от първата секунда, която е изпитвала страх и студ, когато ме е било страх и ми е било студено, от чиято утроба е излязъл мъжът, който съм сега, по-висок от баща си, мъжът, който те обича днес, Сага, и ще те вземе за жена; въпреки че знаех всичко това, изпитах желание да се разплача, да избягам, но не се разплаках, нито избягах, защото мама трябва да остане изправена под тежестта на мъката, на срама и на сълзите.
	Синовете съобщават на майките си, че ще умрат.
	Изпихме по един горещ шоколад в „Емпертинант“, разделихме си един плодов сладкиш, но аз мечтаех да съм другаде, защото не бях вече майка, нито съпруга, не бях нищо; само една хубава братовчедка на трийсет години, неомъжена, тапицерка, много я бива, уточни синът ми, наскоро претапицира едно канапе за двама, наричано още фотьойлът на споделените тайни, _a courting sofa_*, Сага; не му се разсърдих, както не се разсърдих и на мъжа си, когато в колата на връщане от Париж ми съобщи, че ме напуска.
	[* Канапе за ухажване (англ.). — Б.пр.]
	Вечната ми младост беше наказание.
	Няколко месеца по-късно Андре и аз заминахме заедно за Холандия, на сватбата на сина ни.
	Във влака „Талис“ изпитах желание да го хвана за ръка. Да му кажа, че го обичам. Че ми липсва всеки ден, всяка нощ, от тринайсет години насам. Че загубих дете на 10 май 1981-ва, когато замина да поправя една конструкция в Сен Дьони д’Анжу, когато половин Франция пееше по улиците надеждите си, а другата половина криеше среброто си*.
	[* През 1981 г. Франсоа Митеран печели изборите във Франция и става първият президент социалист в историята на Петата република. — Б.пр.]
	Той ми каза, че синът ни е истинско щастие, гордост за бащата, и ми благодари за това.
	Празненството се състоя в „Уолдорф Астория“, _скъпа моя_, четири двореца от седемнайсети век, разположени по продължение на канала Херенграхт, като перли около шията на хубавица. Беше весела вечер, успешна. Андре и аз бяхме на една маса с още осем души. Гъши дроб, крем Юзу, стриди Зийлан Флет — ядяхме ухания. После настъпи време за танци, времето на младежта. Андре се измъкна. Щях да направя същото, когато едно момче ме задържа с ръка; висок, рус, холандец, привлекателен. _It’s not time for pretty young cousins to go to bed. Unless it’s with me_*, добави той, без претенции, без настоявания, дори с очарователна деликатност.
	[* Не е моментът хубавите, млади братовчедки да си лягат. Освен ако не е с мен (англ.). — Б.пр.]
	И тази нощ хубавата, млада братовчедка на петдесет и пет години се оттегли с младия брат на булката.
	Ето ви го — мечтания живот.


>>
	Бяха го молили за всичко, беше виждал всичко.
	Жени на петдесет и седем, на шейсет, на седемдесет, да, дори и по-млади, на трийсет и пет, понякога на трийсет, дори една на деветнайсет, давате ли си сметка, на деветнайсет? Но това, за което ме молите, никога, чувате ли, никога никой не ми го е искал, не бих могъл дори да си представя подобно нещо.
	_О, господи._


>	Шейсет и три
>>
	Ето я трийсет и третата снимка.
	Изправена съм както обикновено. Пред белия перлен фон. Осветлението е силно, но подходящо. Косата ми, сивееща, е разпусната. Яката на бялата ми блуза е разкопчана, две копчета, вижда се кожата на шията ми, която е леко увиснала. Опитвам се да не се усмихвам, да полуотворя устни, два милиметра може би. Около очите и устата ми се забелязват дребни бръчици, като малки драскотини, леки бразди, на челото — по-видими бръчки. Бръчките на гнева и на лъва са също налице. Бузите ми са леко отпуснати. Клепачите ми са натежали, появили са се не особено забележими торбички и кожата е там по-тъмна. По ръцете ми има миниатюрни ръждиви петънца. Приличат на тапицерски пирончета. Кожата на ръцете ми е загубила своята еластичност, изглежда мека. Опитай се да не се усмихваш, казва Фабрис за трийсет и трети път. Защото не мога да се удържа да не се усмихвам. Защото съм щастлива. Защото съм на шейсет и три години. Хубава си, казва фотографът; намирам ги за прекрасни, тревогите, радостите, които най-после се виждат на лицето ти, Бети, те разказват една одисея; опитай се да не се усмихваш; и щрак, светкавицата, звезди в очите, фотографията е направена; чудесно, мисля, че сега книгата ми е вече готова, благодаря ти, Бети, благодаря ти.


>>
	Когато агентът за недвижими имоти дойде да окачи табелата „Дава се под наем“ на витрината на „Лошо седнали“, Ивон, съседката, която полагаше винаги огромни грижи за азалиите и хибискусите в двора, дотича изплашена, какво става; взря се в мен слисана: Вие сте майката на Бети, да не се е случило нещо с нея? Усмихнах се, не, нищо не й се е случило, просто реши да замине, пожела да започне нов живот, по-подходящ за нея, по-близък до мечтите й; о, колко жалко, промърмори градинарката, колко жалко, беше толкова мила, толкова се радвахме, че има млад човек при нас, кажете й да ми пише, обещавам, не можах да се въздържа и я прегърнах, помоли ме да Ви целуна; наистина ли?, ооо, подхвана Ивон, очите й се изпълниха с удивление, като очите на малко момиченце в магазин за играчки; да, тя Ви обичаше много; след което си тръгнах.


>>
	На гарата „Лил-Фландр“ наех удобен автомобил, безшумен, напуснах Лил и излязох на магистралата A1, по посока Париж. Радио Класик предаваше Бах: адаптация на Алесандро Марчело, едно омагьосващо адажио, Божия благодат. Спокойни километри. Усмихвах се. Усмихвах се, както се усмихвах на осемнайсет години, вървейки сама, качвайки се на трамвая „Монжи“, както когато Андре ме заговори и ме попита защо се усмихвам.
	Ще отида при сина си и при Сага. Ще им обясня, че съм се заблудила и че ми е било нужно време да се върна, цял един живот. Че съм майка му, а не братовчедка му, че ръцете ми са неизтощими и солидни клони, за които можеш да се хванеш в бурни дни или дори да приютиш цели острови. Ще науча прекрасната си снаха да прави гойер, телешко печено, _почти сурово, Сага, почти сурово, иначе става на подметка_, подправено с дафинов лист, с мащерка и поръсено с чесън, и бисквитената торта. Ще им призная, че съм се казвала Мартин преди и че Бети е името ми на оцеляла. Ще призная един ден на сина ми, че е имал сестричка или братче, което е изтекло от утробата ми една празнична нощ и което ръцете ми не са успели да задържат, но на което продължавам да говоря понякога нощем, да му разказвам за големия му брат тук, на земята. Ще бъда дейна, мила и любвеобилна баба. Ще открия рецептата на най-хубавия горещ шоколад в света и когато внучетата ми идват при мен, ще отбелязвам ръста им върху касата на вратата. Подминах Париж. Околовръстното. Диващината на някои шофьори. Жантийи. Шевийи-Ларю. Грозотата на пейзажа. Сивотата, мръсотията. Лошият вкус на някои хора. „Аве Мария“ на Качини. Ще им разкажа за майка ми, за картината на Рафаел, за жълтия форд таунус, за скоростта, фученето на урагана, тъпия удар и внезапната тишина, пометеното тяло в миг на чиста радост, излетяло на петнайсет метра, разчленено, ще им разкажа за желанието ми оттогава да я запазя до себе си, безсилието ми, мъката; ще им разкажа за Лонг Джон Силвър и ако е още жив, може и да ги заведа да го видят, за да им покажа на каква сила и на каква болка са внуци, да им докажа, че човек може да оцелее и при пожар. Спрях, за да наточа бензин. Да хапна нещо сладко. После продължих. Камионите, безкрайна индианска нишка, чудовищна змия. Седнали до мен в колата, Оливие Белами и Мишел Льогран разказват за своята _класическа страст_. Пях „Водениците на моето сърце“, пях „Едно лято през 42-ра“, чувствах се добре. Слънцето започна да се скрива — портокал, който пада бавно от дървото. Автомобилните фарове като празнични фенери. След Лион, Валанс, Монтелимар. Изход Авиньон Юг. Спомних си, че си бях обещала да отида едно лято на фестивала, но така и не го направих — човек винаги намира извинения. Насионал №7. Нощ е. Магически думи. Апт. Жонкерет. Л’Ил сюр ла Сорг. Там намерих стая в хотел „Невон“ и паднах от умора. На сутринта закуска на брега на реката. Три деца замеряха с камъни патиците. Час извън времето. Хубава възрастна дама, седнала сама под сянката на кестените. Двама господа ме поздравиха, англичани. После посетих селото, наречено още контавенесинската* Венеция. Водните колела. Кейовете. Църквите и параклисите. Фабриките за килими. Ловците на риба. Странните им лодки, наричани на провансалски „Него-Шен“, буквално давещо се куче, неизвестно защо. И антиките, разбира се. Поех отново на път. Кавийон. Винер. Бонийо, най-сетне. Забележителна гледка към „Пети Люберон“, а на север, към планинските плата на Воклюз. Беше почти пладне. Наложи се да питам на няколко пъти за пътя, докато намеря къщата на Ален Лоранс, а, кацналия!, възкликна един човек, смеейки се, ако не е като маймуна на някое дърво, ще го намерите в дома му с другарите му, нататък, втория път вляво, при железния кръст, не може да го пропуснете, г’спожо, няма как.
	[* Конта-Венесин, древна държава, днес на територията на френския департамент Воклюз, основана през 1274 г. като една от така наречените държави на църквата, и разпусната 1791 г. — Б.пр.]
	Мъже и две жени седяха на сянка на масата в градината. Разговаряха високо, смееха се, пиеха розе, ядяха черен хляб, сирене, шунка и плодове. Лицата им бяха на щастливи хора, със слънчеви очи, с големи, силни ръце, способни да разпознаят при допир белия ясен, бора от Орегон или чепа на амбоана. Приближих се бавно, с ръка над очите заради слънцето. Треперех, въпреки че беше горещо. Един от мъжете ме посочи с пръст. Един друг се вкамени. После ръката му отново се раздвижи и той остави вилицата в чинията си. Стана и на мен ми се стори, че трепери не по-малко от мен. Направи няколко несигурни крачки. Спря. Още две крачки. И се усмихна. Сякаш цялото му тяло се усмихваше. Разтваряше се в усмивка. Дори тъжният му поглед на Джийн Кели се смееше.
	И тогава, на шейсет и три години, аз се затичах като луда и се хвърлих в обятията на мъжа на живота ми.


	Старостта е победа.


>	Благодарности:

	_Неуморни, на Карина Осин_
	_На Шарлот фон Есен_
	_На Лоран Лафон и Теофил Биньон_
	_На цялата весела банда от улица „Жакоб“ №17_
	_На Кристин Лагард и невероятния й екип_
	_На книжарите и прекрасните ни срещи_
	_На всички онези, които случайно пред последните години, без винаги да знаят, са били за мен утеха, насърчение или просто повод за спасителен неудържим смях_
	_И накрая на Дана, която прави безсмъртни хубавите неща и до която вече не се страхувам да остарея_
