	Авторите заявяват още в Увода си, че целта на тази книга е да се даде нов биопсихосоциален системен поглед върху категориите „Власт“ и „Отрови“ и съществуващите връзки между тях. Тази амбициозна и отговорна цел е постигната елегантно и задълбочено в тяхното съдържателно изследване. С право те подчертават, че за да се оптимизират положителните резултати от използването на властта и да се ограничат негативите от нея, е нужен ефективен процес на обучение на хората. Знанието да се превърне в своеобразна „противоотрова“ и коректив на властимащите, както и гарант на Свободата на личността и обществото като цяло.
	В условията на научно-технологичната и информационна революция от изключителна важност е как да направим своя правилен избор на източника и алгоритъма за използваната информация, която в повечето случаи ни е властово налагана за „промиване“ на мозъците на масите и за направляване на техните действия в угода на властниците.
	Контролът над човешкото съзнание от властващия елит с цел ограничаване Свободата на Личността е „бойното поле наречено човешки мозък“. Този контрол се извършва чрез най-различни способи и средства, които авторите разкриват многопланово от древността до наши дни, като наблягат на извършваното обучение на сервилни, безчувствени, безотговорни и алчни хора, в чийто глави се насажда консуматорство и удобни за манипулиране поведенчески модели и стереотипи на хомосексуална наркотизирана антиеволюционна култура.
	Това информационно въздействие върху човешките маси се извършва в условията на глобализация на икономиката, нейното подчиняване на транснационални и многонационални монополи, в които господстват собствениците и менъжерите на капитала, властта, парите и информацията. Нещо повече — самата власт се превръща в своеобразна „отрова“ за самовъзгорделите се и самообожестяващите се властници.
	Авторите с право акцентират на ефектите върху централната и периферната нервни системи от фитопсихофармакологичните препарати и растенията от тях от древността до днес. Тяхната високо професионална подготовка и компетентност в съвременната психофармакология, токсикология и фармакогнозия, им позволява най-пълноцено да разкрият как Биологично-активните вещества въздействат на психичната дейност на човека на ниво неврони, синаптични образования, неврохормони, медиатори и ензими, управляващи или променящи процеса на предаване и усвояване, трансформиране и изопачаване на информацията в мозъка на човека.
	След обширно тълкуване на основните понятия използвани в книгата, авторите строго научно разглеждат различните основи на властта, инструментите й, биохимията и психо-физиологията на властта като психично явление и социално поведение в тяхната органична взаимовръзка и взаимодействие. Това, макар и неизбежно, прави текста доста труден за неподготвения читател, но е и предизвикателство към него за по обширно натрупване на Знание, което е и целта на книгата.
	Авторите много сполучливо са отразили връзката на инстинктите с емоциите и чувствата пораждащи конфликти в личността, които причиняват неудовлетвореност, агресивно-протестна и/или капитулативно-депресивна реакция. Тези реакции накърняват човешкото достойнство и водят до психосоматично погубване на Личността. Специално внимание е отделено и на Страха като най-опасната и опустошаваща сила, превръщаща човека в непълноценна личност. Този страх се превръща в главна мотивация при вземана на решения от човека, потискаща реакциите му за достойнство и съпротивление срещу вредната, алчна и корумпирана власт.
	Авторите са изяснили много задълбочено правите и обратните връзки между емоциите и фундаменталните инстинкти на човека. Те подчертават, че реализацията в посока на творчество на инстинктите води до удовлетворение и радост от постигнатите творчески цели, а потискането им обуславя неудовлетвореност, депресия и агресивност към членовете на групата, организацията и останалия свят. Затова Лидерът, Мениджърът, трябва да познават този психичен механизъм и чрез личния си пример, морал и активност в реализацията на хуманни цели и каузи, да направлява, организира и контролира ръководените от него хора към просперитет и благополучие. Същевременно не трябва да се забравя непреходната актуалност на думите на Аристотел, че " Властта е най-опияняващото питие и колкото по дълго го употребяваш, толкова повече се опияняваш от себе си!"
	Авторите много точно са подчертали, че Лидерът и Мениджърът трябва да имат кауза, вяра, знания, опит и човеколюбива ценностна система, за да завладеят душите и сърцата на управляваните от тях хора и да ги водят към реализация на достижими и благородни цели. След като те искат да променят (реформират) света, трябва да започнат от себе си.
	Ето защо авторите предлагат като инструмент за това да се използва Холистичния био-психо-социален системен подход, обхващащ както емоционални и социално-икономически средства, така и средствата на психотерапията (внушение и самовнушение, хипноза, автогенен тренинг), физиотерапията, и фармакологията за успешно поетапно намаляване устойчивостта и пренасочване на съществуващата Доминанта на Ухтомски в мозъка на човека и създаване на нова.
	Те препоръчват важните и сравнително безвредни галенови фитопсихофармакологични препарати и съответните растения за тях, в това число и __създадени по собствено know how патентовани изобретения__.
	Препоръчително е авторите да подчертаят и използват и ролята на медиите за рекламиране и подпомагане на властниците да създадат системи за превенция и широко приложение на фитопрепаратите за лечение на наркозависимите, депресираните и болните хора. В тази посока властниците трябва да създават условия за осигуряване на повече финансови средства за създаване и практическо използване на научната и научно-приложната интелектуална собственост на нацията.
	В заключение препоръчвам на съответен научен съвет и издателство да подкрепят издаването и реализацията на книгата „ВЛАСТ И ОТРОВИ“ на Любомир Тонев Пировски и Никола Любомиров Пировски, която ще се окаже изключително полезна както за властниците, така и за управляваните от тях хора.

@	Рецензент: Трендафил Атанасов Атанасов, д-р по икономика, декан (1995–1999 г.) на Общоикономическия Факултет при УНСС, София; настоящ председател на Управителния съвет на МТБ „Еврокапитал“ АД и „БГ Флора“ АД, София.
@	София, декември 2016 г.
