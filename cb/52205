D>
	На моя топ изследовател Маркъс Скривен, който изрови страшно много неизвестни експерти, и на Джейми Джаксън, чиито знания за всичко военно са невероятни — искрена благодарност. И на другите, които ми предоставиха информация, но държат да запазят анонимност.
D$


>	1.

	Никой не ги виждаше. Никой не ги чуваше. Както и трябваше. Облечените в черно войници от силите за специални операции се промъкваха невидими към целевата къща в черната нощ.
	В повечето населени места винаги има някаква светлина, дори в най-тъмна доба, но цялото обществено осветление в предградието на това английско провинциално градче се гасеше в един през нощта. Сега беше най-тъмният час, два след полунощ. Една самотна лисица наблюдаваше преминаването им, ала инстинктът й подсказа да не се изпречва на пътя на други ловци. От никоя къща не се процеждаше светлина, която да нарушава мрака.
	Срещнаха само двама души, и двамата пешеходци, и двамата пияни след късни купони с приятели. Войниците се спотаяваха в градини и храсталаци, с черните си екипи се сливаха с черния фон и изчакваха минувачите залитайки да се отдалечат към домовете си.
	Знаеха точно къде се намират, тъй като часове наред бяха изучавали до най-малки подробности улиците и целевата къща. Снимките бяха направени от преминаващи автомобили и прелитащи отгоре дронове.
	Силно уголемени и закачени на стената на инструктажната зала в Стърлинг Лайнс, централата на СВВС край Херефорд, изображенията бяха запаметени до последния камък и бордюр. Бойците стъпваха безшумно с меките си подметки, без препъване и залитане.
	Бяха дванайсет и сред тях имаше двама американци, включени по настояване на групата от САЩ, настанила се в посолството в Лондон. Други двама бяха от СРП, британския Специален разузнавателен полк, поделение още по-секретно от СВВС и СВМС — съответно Специалната военновъздушна служба и Специалната военноморска служба. Властите бяха решили да използват СВВС, известна просто като Полка.
	В екипа на СРП имаше жена. Американците предполагаха, че е заради половото равенство. Тъкмо обратното. При наблюдението бяха установили, че един от обитателите на целевата къща е жена, а даже британските спецчасти се опитват да проявяват известна галантност. Целта на присъствието на СРП, понякога наричан в клуба „Крадците на нейно величество“, се състоеше в упражняването на едно от техните многобройни умения — тайното проникване.
	Операцията не се състоеше само в проникването и овладяването на целевата къща заедно с нейните обитатели, но и в това да не бъдат видени от никого и никой да не избяга. Те се приближиха от всички посоки, едновременно се появиха около градинската ограда, отпред, отзад и отстрани, влязоха в двора и обсадиха къщата, все още незабелязани и нечути от неин съсед или обитател.
	Никой не долови проскърцването на диамантения стъклорез, който описа правилен кръг върху един от кухненските прозорци, нито тихото изпращяване при изваждането на диска с вакуумна чашка. През дупката се провря ръка в ръкавица и отвори прозореца. Облечена в черно фигура прескочи перваза, стъпи в мивката, безшумно се приземи на пода и отвори задната врата. Групата се вмъкна вътре.
	Въпреки че бяха запознати с архитектурния план, депозиран в общината при построяването на къщата, всички носеха очила за нощно виждане, в случай че собствениците са поставили прегради или дори капани. Започнаха от първия етаж, като минаваха от стая в стая, за да се уверят, че няма часови, спящи хора, опънати жици и безшумни аларми.
	След десет минути командирът на групата сложи край на проверката и с кимване поведе четирима от тях в колона по един нагоре по тясното стълбище на привидно съвсем обикновената еднофамилна къща с четири спални. Все по-озадачени, двамата американци останаха долу. Те нямаше да подходят по такъв начин към едно изключително опасно терористично гнездо. При подобна операция в Щатите вече щяха да са използвани няколко пълнителя боеприпаси. Явно англичаните бяха адски странни.
	Онези, които останаха долу, чуха сепнати възклицания от втория етаж. Звуците обаче незабавно утихнаха. След още десет минути произнасяни шепнешком нареждания командирът на групата докладва за пръв път. Не по интернет или по джиесем, които можеха да бъдат засечени, а по старомодна криптирана радиостанция.
	— Обектът е овладян — тихо каза той. — Четирима обитатели. Ще изчакаме до изгрев-слънце.
	Хората, които го слушаха, знаеха какво предстои. Всичко беше предварително планирано и отиграно.
	Двамата американци, „тюлени“ от американския военноморски флот, също се свързаха със своето посолство на южния бряг на Темза в Лондон.
	За „твърдото“ овладяване на сградата имаше съвсем проста причина. Предвид тежките щети за защитите на целия западен свят, нанесени от тази безобидна наглед къща, имаше вероятност вътре да се намират въоръжени лица, въпреки че едноседмичното секретно наблюдение не го потвърждаваше. Зад невинната фасада можеше да се крият терористи, фанатици, наемници. Затова и на Полка беше съобщено, че операцията, предвиждаща най-лошия случай, няма алтернатива.
	Един час по-късно обаче командирът на групата отново се обади по радиостанцията.
	— Няма да повярвате какво открихме тук.


	Призори на 3 април 2019 година в една скромна спалня в една къща в Найтсбридж, богаташки квартал в лондонския Уест Енд, принадлежаща на силите за специални операции, прозвуча телефонен звън. На третото иззвъняване лампата на нощното шкафче светна. Човекът в леглото беше буден и напълно адекватен — резултат от дългогодишен опит. Преди да вдигне слушалката до ухото си, спусна краката си на пода и погледна светещия дисплей. После погледна часовника до лампата. Точно четири. Никога ли не спеше тази жена?!
	— Да, госпожо премиер?
	Събеседницата му явно изобщо не си беше лягала.
	— Извинявайте, че ви будя по това време, Ейдриън. Можете ли да дойдете при мен в девет? Трябва да се срещна с американците. Подозирам, че ще са войнствено настроени, и се нуждая от вашата преценка и съвет. Срещата ми с тях е в десет.
	Все същата старомодна любезност. Тя му нареждаше, не го молеше. Наричаше го на малко име, за да демонстрира дружелюбие. Той винаги се обръщаше към нея с длъжността й.
	— Разбира се, госпожо премиер.
	Нямаше какво повече да си кажат и затвориха. Сър Ейдриън Уестън стана и отиде в банята — малка, но достатъчна за него — да вземе душ и да се обръсне. В четири и половина слезе долу, като мина край рамкираните в черно портрети на всички агенти, заминали за окупираната от нацистите Европа, за да не се завърнат никога, кимна на нощния дежурен на бюрото във фоайето и излезе. Знаеше един хотел с денонощно кафене на Слоун стрийт.


	Малко преди девет в ясната утрин на 11 септември 2001-ва американски пътнически самолет, пътуващ от Бостън за Лос Анджелис, означен като „Америкън Еърлайнс 11“, се отклони от курса си над Манхатън и се вряза в северния небостъргач на Световния търговски център. По време на полета го бяха отвлекли петима араби на служба в терористичната групировка Ал Кайда. Водеше ги египтянин. Помагаха му четирима въоръжени с макетни ножове саудитци, които се справиха със салонния екипаж и го поведоха към пилотската кабина.
	След броени минути прекалено, ниско над Ню Йорк се появи друг пътнически самолет, „Юнайтед Еърлайнс“ 175, също извършващ полет от Бостън за Лос Анджелис, също отвлечен от петима терористи от Ал Кайда.
	Пред невярващите погледи на Америка, а скоро и на целия свят, този „трагичен инцидент“, както изглеждаше отначало, се оказа нещо съвсем друго. Вторият „Боинг“ 767 целенасочено се заби в южния небостъргач на Световния търговски център. И двете сгради бяха улучени фатално в средата. Подхранени от горивото от пълните резервоари на самолетите, избухнаха свирепи пожари и започнаха да стопяват стоманените трегери, които носеха целите конструкции. В десет без една минута южният небостъргач рухна и се превърна в планина от нажежени до червено останки; половин час по-късно беше последван и от северния.
	В 9:37 самолет на „Америкън Еърлайнс“, означен като „полет 77“, излетял от Вашингтонското международно летище „Дълес“, също пътуващ за Лос Анджелис с пълни резервоари, се блъсна в Пентагона откъм вирджинския бряг на Потомак. И той беше отвлечен от петима араби.
	Четвъртият самолет, на „Юнайтед Еърлайнс“ 93, извършващ полет от Нюарк за Сан Франциско, също похитен във въздуха, отново беше овладян след пасажерски бунт, но прекалено късно, за да бъде спасен, и все още управляван от своя фанатизиран похитител, се разби в една пенсилванска нива.
	До залез-слънце на този ден, днес наричан просто 11/9, загинаха близо три хиляди американци и чужденци. Сред тях бяха екипажите и пасажерите на четирите самолета, почти всички в двата небостъргача на Световния търговски център и сто двайсет и пет души в Пентагона. Плюс деветнайсетимата самоубили се терористи. Този едничък ден не само шокира, но и травматизира Америка. И това продължава и досега.
	Когато получи толкова тежък удар, едно американско правителство прави две неща. Отмъщава и харчи.
	През осемте години на президентството на Джордж У. Буш и първите четири от управлението на Барак Обама САЩ похарчиха един трилион долара за изграждането на най-голямата, най-тромавата, най-дублираната и навярно най-неефективната система за национална сигурност в световната история.
	Ако през 2001-ва деветте американски служби за вътрешно разузнаване и седемте за външно си бяха вършили работата, изобщо нямаше да се стигне до 11/9. Имало е признаци, намеци, донесения, предупреждения, податки и странности, които са били забелязвани, докладвани, архивирани и пренебрегвани.
	11/9 беше последван от буквално зашеметяващ бум на харчене. Трябваше да се направи нещо и широката американска общественост да види, че се прави, затова и нещо се правеше. Бяха създадени куп нови служби, които дублираха и повтаряха функциите на вече съществуващите. Изникнаха хиляди нови небостъргачи, цял град, повечето собственост на и управлявани от частни фирми, жадни за невиждана доларова реколта.
	Обяснявани с вездесъщата думичка „сигурност“, държавните харчове експлодираха като атомната бомба над атола Бикини, търпеливо и до шушка покривани от безкрайно доверчивия, безкрайно оптимистичен, безкрайно лековерен американски данъкоплатец. Това упражнение доведе до взрив от донесения, с традиционни писма и по имейл, толкова многобройни, че се четяха само десетина процента от тях. Просто нямаше време, както и персонал, въпреки грандиозните разплащателни ведомости, който дори само отчасти да се справи с такъв информационен поток. А през онези дванайсет години се случи и още нещо. Компютърът и неговият архив, база данните, станаха господари на света.
	Когато търсещият ранна закуска на Слоун стрийт англичанин служеше като млад офицер в парашутнодесантните войски, по онова време в МИ6, записите се правеха върху хартия. Това отнемаше време, а съхраняването на архивите изискваше място, но проникването в секретен архив и съответно копирането или кражбата на документи — тоест шпионаж — ставаше трудно и броят на откраднатите документи във всеки даден момент и от всяко дадено място беше скромен.
	По време на Студената война, която уж свърши през 1991-ва със съветския реформатор Михаил Горбачов, големите шпиони като Олег Пенковски можеха да откраднат само толкова документи, колкото са в състояние да носят със себе си. Фотоапаратите на „Минокс“ и техните микрофилми позволиха в малък флакон да се крият до сто документа. Микроточката направи копираните документи още по-малки и лесни за транспортиране. Но компютърът революционизира цялата област.
	Смята се, че при пристигането си в Москва изменникът Едуард Сноудън е носел над милион и половина документи във флашка, достатъчно малка, за да бъде пъхната преди граничната проверка в ануса. Навремето за тази цел щеше да е нужна цяла колона камиони, а минаващият през портала конвой си е доста забележим.
	Та когато компютърът замени човека, архивите, съдържащи трилиони тайни, започнаха да се съхраняват в база данни. Колкото по-чудати и сложни ставаха тънкостите на това загадъчно измерение, наречено „киберпространство“, толкова по-малко човешки мозъци разбираха как функционира то. Престъпността не изостана и също започна да преминава от кражби в магазини и незаконно присвояване към ежедневната в наше време компютърна измама, която позволява да се крадат повече богатства, отколкото когато и да било по-рано във финансовата история. Така модерният свят създаде идеята за компютризирано скрито богатство и същевременно за компютърния хакер. Крадецът в киберпространството.
	Някои хакери обаче не крадяха пари — крадяха тайни. И тъкмо затова една безобидна наглед къща в предградията на провинциално английско градче беше щурмувана през нощта от англо-американско подразделение войници от силите за специални операции, които задържаха нейните обитатели. Затова и един от тези войници прошепна по микрофона на радиостанцията: „Няма да повярвате какво открихме тук“.


	Три месеца преди щурма група американски компютърни гении от Агенцията за национална сигурност във Форд Мийд, щата Мериленд, откриха нещо, в което също не можеха да повярват. Явно беше хакната най-секретната база данни в САЩ, а може би и в целия свят.
	Форт Мийд, както предполага първата дума от името му, официално е военна база. Той обаче е нещо много повече. Там се помещава страховитата Агенция за национална сигурност, или АНС. Дълбоко скрита от нежелано внимание сред гори и преградени пътища, тя е голяма колкото цял град. Само че се управлява от генерал вместо от кмет.
	Там се помещава и онзи клон от всички разузнавателни служби, известен като ЕЛРАЗ или „електронно разузнаване“. Разположените на неговата територия безброй компютри следят света. ЕЛРАЗ засича, слуша, записва, съхранява. Ако нещо засечено е опасно, той предупреждава.
	Тъй като не навсякъде се говори на английски, ЕЛРАЗ превежда от всички езици, диалекти и жаргони, разпространени на планетата Земя. Той шифрова и разшифрова. И крие тайните на САЩ в различни суперкомпютри, които съдържат най-секретните база данни в страната.
	Тези база данни не се пазят с обикновени капани и клопки, а с толкова сложни защитни стени, че онези, които са ги създали и които ежедневно ги наблюдават, бяха абсолютно убедени в тяхната непробиваемост. Но един ден тези хранители на американската кибердуша смаяно се вторачиха в доказателствата пред тях.
	Провериха ги веднъж, после пак. Невъзможно. Нямаше начин. Накрая тримата бяха принудени да поискат среща с генерала и да му развалят настроението. Главната им база данни беше хакната. На теория кодовете за достъп бяха толкова непонятни, че без тях никой не можеше да проникне в сърцето на суперкомпютъра. Никой не можеше да преодолее защитната система, наричана просто „въздушната междина“. Само че някой беше успял.
	Всеки ден по света се извършват хиляди хакерски атаки. Повечето са свързани с кражба на пари. Правят се опити за проникване в банковите сметки на гражданите, влагащи спестяванията си там, където смятат, че са на сигурно място. Ако хакването е успешно, измамникът може да се престори, че е титулярят, и да нареди на банковия компютър да преведе средства на негова сметка — на много километри оттам, а често и в съвсем друг край на света.
	Всички банки, всички финансови институции вече трябва да предпазват сметките на клиентите си със защитни стени, обикновено под формата на кодове за лично идентифициране, които хакерът не може да знае и без които банковият компютър няма да се съгласи да преведе нито стотинка. Това е част от цената, която развитият свят плаща за своята пълна зависимост от компютрите. Изключително е досадно, но е по-добре, отколкото сметката ви да олекне, и днес е неизменна характеристика на съвременния живот.
	Други атаки представляват опити за саботаж, мотивирани от чиста злоба. Хакнатата база данни може да бъде инструктирана да предизвика хаос и функционален срив. Това обикновено се постига чрез вкарване на саботажна инструкция, наречена „малуер“ или „троянски кон“. И база данните трябва да се предпазва със сложна охрана под формата на защитни стени, целящи да спрат хакера и да осигурят безопасността на компютърната система.
	Някои бази данни са толкова секретни и жизненоважни, че от тяхната защитеност от кибератаки зависи сигурността на цели нации. Защитните стени са толкова сложни, че техните създатели ги смятат за непробиваеми. Такива стени не съдържат само разбъркани букви и цифри, а и йероглифи и символи, които предотвратяват проникването на всеки друг, освен официално упълномощен оператор, разполагащ с точните кодове за достъп.
	Такава база данни се съхраняваше в сърцето на Агенцията за национална сигурност във Форт Мийд и в нея се пазеха трилиони тайни, жизненоважни за сигурността на целите САЩ.
	Естествено, скриха проникването в нея. Налагаше се. Такъв скандал проваля цели кариери — и това не е най-страшното. Той може да събори министри, да опустоши министерства, да разтърси основите на цели правителства. Но въпреки че скриха случая от обществеността и преди всичко от медиите и от ония негодници, разследващите журналисти, Овалният кабинет трябваше да научи…
	Когато най-после проумя колосалните мащаби на удара, нанесен на неговата страна, човекът в Овалния кабинет толкова се разяри, че запелтечи. И издаде президентски указ. „Открийте го. Затворете го. В затвор със свръхспециален режим, някъде дълбоко под скалите на Аризона. Завинаги“.

	* * *

	Последва тримесечен лов на хакери. Бидейки наясно, че британският еквивалент на Форт Мийд, известен като Център за правителствени комуникации, също е от световна класа и че британците, в края на краищата, са съюзници, те още отначало помолиха ЦПК за съдействие. Британците създадоха специално звено за тази задача начело с доктор Джеръми Хендрикс, един от най-добрите им киберловци.
	Доктор Хендрикс работеше в британския Национален център за киберсигурност или НЦКС във Виктория, централен Лондон, клон на Центъра за правителствени комуникации в Челтнам. Както предполага името му, Центърът се занимава с противодействие на хакерство. Подобно на всички хранители, той трябваше да изучава врага: хакера. Тъкмо затова сър Ейдриън потърси съвета на господин Киърън Мартин, директора на НЦКС, който неохотно и благородно позволи на сър Ейдриън да му отмъкне доктор Хендрикс, след като получи уверение, че е само временно.
	В един свят, в който водеща роля получаваха тийнейджърите, Джеръми Хендрикс минаваше четирийсет. Слаб, спретнат и сдържан. Дори колегите му не знаеха почти нищо за личния му живот, както и предпочиташе. Той беше гей, но не го демонстрираше, и живееше в скромно безбрачие. Така можеше да се наслаждава на двете си страсти: компютрите, които му бяха и професия, и тропическите рибки, които развъждаше и хранеше в аквариуми в апартамента си във Виктория, на няколко минути пеш от службата му.
	Беше завършил магистратура по компютърни науки в Йоркския университет, прераснала в докторантура, а после и още една в Масачузетския технологичен институт, преди да се върне във Великобритания и моментално да получи място в ЦПК. Притежаваше изключителната способност да открива и най-незабележимите следи, които хакерите често оставят и които в крайна сметка неволно разкриват тяхната самоличност. Но проникналият в компютъра на Форт Мийд кибертерорист за малко да го победи. След щурма на къщата в онова предградие на север от Лондон Хендрикс беше един от първите, получили достъп, тъй като бе изиграл важна роля в установяването на източника на хакването.
	Само че нямаше почти нищо, за което да се хванат. И по-рано имаше хакери, но лесно ги проследяваха. Преди усъвършенстваните защитни стени да направят проникването почти невъзможно.
	Този хакер не беше оставил следи. Нямаше нищо откраднато, нищо саботирано, нищо унищожено. Сякаш беше влязъл, поогледал беше наоколо и си беше тръгнал. Липсваше жизненоважният интернет протокол, който служи като идентификационен номер, адрес на източника.
	Провериха всички известни прецеденти. Дали в друга база данни е прониквано по този начин? Взеха предвид някои страшно находчиви аналитични данни. Започнаха да изключват една по една известните хакерски групировки по света. Не бяха руснаците от онзи небостъргач в предградията на Санкт Петербург. Нито иранците и израелците, нито дори севернокорейците. Всички те бяха активни в хакерския свят, обаче си имаха запазени марки, като индивидуалния почерк на радист, използващ морзовата азбука.
	Накрая решиха, че са засекли половин интернет протокол в сродна база данни — нещо като размазан пръстов отпечатък, открит от полицейски детектив. Не стигаше, за да разпознаят някого, но ако се появеше другаде, можеха да го свържат с него. През третия месец се притаиха и зачакаха. И отпечатъкът отново се появи, този път в хакнатата база данни на водеща световна банка.
	Това хакване също представляваше загадка. По време на пребиваването си вътре извършителят беше разполагал с възможността да прехвърли на своя сметка стотици милиони, след което да направи така, че те завинаги да изчезнат. Той обаче не беше направил нищо подобно. Както и в случая с Форт Мийд, нямаше нищо съсипано, нищо откраднато.
	Доктор Хендрикс си мислеше, че хакерът му прилича на любопитно дете, което, след като е обиколило магазин за играчки, е задоволило любопитството си и си е тръгнало. Само че, за разлика от Форт Мийд, сега той беше оставил малка следа, която Хендрикс забеляза. Дотогава ловците вече бяха измислили прякор на своята плячка. Заради неговата неуловимост го нарекоха Лисицата. И все пак следата си беше следа.
	Даже лисиците допускат грешки. Не често, само от време на време. Забелязаната от Хендрикс следа представляваше част от интернет протокол и съответстваше на отпечатъка от сродната база данни. Двете половинчати следи образуваха една цяла. Проследиха я и за известен срам на британския контингент, тя водеше в Англия.
	Според американците това доказваше, че Великобритания е била подложена на своеобразно нашествие, овладяване на сграда от страна на чуждестранни саботьори с невъобразими умения, сигурно наемници на вражеска държава, най-вероятно въоръжени. Те настояваха за „твърд“ щурм на сградата.
	Тъй като въпросният хакер явно обитаваше уединена къща в спокойно предградие на провинциалното градче Лутън, графство Бедфордшър, непосредствено на север от Лондон, британците настояваха за незабележима операция под прикритието на нощта, за да не вдигнат шум и да не привлекат внимание. И се наложиха.
	Американците пратиха отряд от шестима тюлени, настаниха ги при военния аташе (също морски пехотинец) в посолството на САЩ и поискаха поне двама от тях да участват заедно със СВВС. И така операцията се проведе, без съседите да усетят нещо.
	Нямаше нито чужденци, нито наемници, нито въоръжени хора. Само едно дълбоко заспало четиричленно семейство. Един изумен счетоводител, вече разпознат като господин Харолд Дженингс, жена му Сю и двамата им синове — осемнайсетгодишният Люк и тринайсетгодишният Маркъс.
	Ето какво имаше предвид старши сержантът от СВВС в три през нощта. „Няма да повярвате…“


>	2.

	Всички завеси на първия етаж бяха спуснати. Скоро щеше да се развидели, а отпред и отзад имаше съседи. Но къща със спуснати завеси нямаше да породи подозрения в квартала. Поспаланковците просто будят завист. Войниците долу приклекнаха под равнището на прозорците, в случай че някой реши да надникне.
	Горе наредиха на четиричленното семейство да се облече нормално и да чака, след като си приготви куфарите, по един на човек. Слънцето изгря, започна ясен априлски ден. Улицата се събуди. Двама ранобудници тръгнаха на работа. Вестникарчето мина да остави днешната преса. Три вестника с тупване се приземиха на изтривалката пред вратата. Тийнейджърът се обърна и продължи по улицата.
	В осем без десет заповядаха на семейството да слезе долу. Четиримата бяха бледи и изглеждаха потресени, особено големият син, но не се съпротивляваха. Все още с черните си маски, двамата американци ги гледаха враждебно. Това бяха агентите/терористите, нанесли такива щети на тяхната родина. Със сигурност ги очакваше доживотен затвор. С тях бяха войниците отгоре, включително жената от СРП. Всички мълчаливо зачакаха в хола, без да дърпат пердетата.
	В осем пристигна миниван, означен като такси. Двама от СВВС бяха сменили черните си гащеризони с официални тъмни костюми, ризи и вратовръзки. Всеки от тях носеше пистолет под лявата си мишница. Те придружиха семейството с багажа до таксито. Пак нямаше опити за съпротива или бягство. Ако някой съсед полюбопитстваше, семейството просто заминаваше на почивка. Колата потегли. Войниците в къщата се отпуснаха. Знаеха, че ще се наложи да изчакат светлата част на деня неподвижни и безмълвни и после да се изпарят в нощта по същия начин, по който бяха дошли. Пустата къща с изключени инсталации щеше да остане затворена до много по-късно.
	Командирът на групата получи кратко съобщение, че арестуваното семейство е на сигурно място. Той беше старши сержант, ветеран в операции във Великобритания и чужбина. Командваше групата, защото във вътрешните операции на Полка участват само сержанти. Офицерите, подигравателно наричани „болтове“, планират и контролират, обаче не действат активно на територията на Обединеното кралство.
	В десет пристигна голям ван, носещ логото на ремонтна фирма. От него слязоха шестима мъже с бели гащеризони. Те внесоха в къщата покривала за мебели и сгъваеми стълби. Съседите ги видяха, но не им обърнаха внимание. Семейство Дженингс явно бяха поръчали да им свършат някаква работа, докато са на почивка.
	Мъжете оставиха оборудването на пода в коридора и доктор Хендрикс ги заведе горе да изпълнят истинската си задача. А именно да претършуват сградата за електронна апаратура. Бързо се насочиха към тавана, където откриха истинска Аладинова пещера с компютърна техника. Помещението явно беше превърнато в лично гнезденце.
	Някой си беше направил убежище под гредите, които носеха покрива. Имаше бюро, маси и столове, сигурно купени евтино от магазини за стоки втора ръка, украшения, лични дреболии, но не и снимки. Най-видно място заемаха бюрото, столът зад него и компютърът отгоре. Доктор Хендрикс внимателно го разгледа и се смая.
	Той беше свикнал с най-качествените и сложни системи на компютърния пазар, а тази тук можеше да се опише единствено като „обикновена“. Купена от хипермаркет. Все едно бащата е задоволил желанието на сина си с каквото е можел да си позволи. Само че как можеше някой да победи най-великите киберумове в западния свят с това нещо? И кое от двете момчета го беше направило?
	Ученият се надяваше, че ще има времето и възможността да открие кой е проникнал в база данните във Форт Мийд и да разпита този компютърен спец — желание, което сър Ейдриън скоро щеше да изпълни.
	Доктор Хендрикс бързо установи, че това не е суперкомпютър като онези, които използваха в ЦПК, грамадния комплекс с форма на поничка край Челтнам, графство Глостършър. Но макар и купен от магазин и съответно достъпен за всеки, онова, което откриха, проучиха и взеха, се оказа находчиво променено и усъвършенствано, най-вероятно от собственика.
	Приключиха преди обяд. Таванът отново стана такъв, какъвто си беше по-рано — празно пространство под гредите на покрива. Кибергрупата си тръгна с плячката. Скрити зад все още спуснатите завеси, войниците от щурмовия отряд търпеливо изчакаха до два през нощта. После и те се измъкнаха в мрака и изчезнаха. Никой от съседите не ги беше видял да пристигат, не ги видяха и да си отиват.


	Като малък Ейдриън Уестън никога не беше искал да стане шпионин, камо ли шеф на шпионска организация. Син на ветеринарен лекар, отраснал в провинцията, той мечтаеше да е военен. Веднага щом стана на нужната възраст, след като завърши частно — макар и не от най-скъпите — училище (пансион), Ейдриън кандидатства в армията, бе приет като „подходящ за офицер“ и постъпи в Кралската военна академия „Сандхърст“.
	Не получи Почетния меч*, но оценките му бяха високи и когато му предложиха сам да избере къде да служи, предпочете Парашутния полк. Надяваше се, че така ще има по-голям шанс да участва в бойни действия. След две години срещу ИРА в Северна Ирландия влезе в университет с военна стипендия и завърши история с успех 4,50. След връчването на дипломите един от преподавателите го покани на вечеря. Присъстваха още двама мъже. Никой друг.
	[* Награда за отличник на випуска в Академията. — Б.пр.]
	До края на ордьовъра с пъпеш Ейдриън разбра, че са от Лондон — от Секретната разузнавателна служба, МИ6. Преподавателят по история беше „съгледвач“, търсач на таланти. Уестън се класираше по всички параграфи. Добро семейство, добро училище, добри оценки, парашутист, наш човек. Седмица по-късно влезе във Фирмата. Последва обучение и след това — назначение. Беше прекарвал част от ваканциите в училище на разменни начала при едно германско семейство и в резултат знаеше перфектно немски. След интензивен тримесечен курс във Военната езикова школа научи руски. Пратиха го в отдел „Източна Европа“ — бяха годините на Брежнев и Андропов, разгарът на Студената война. Имаше още време до Михаил Горбачов и разпадането на СССР.
	Сър Ейдриън официално вече не се водеше на държавна служба, което си имаше известни предимства. Например невидимост. И като личен съветник на премиера по националната сигурност — достъп. Отговаряха на телефонните му обаждания, приемаха съветите му. Беше се пенсионирал като заместник на Ричард Диърлав, началника на Секретната разузнавателна служба на Воксхол Крос.
	През 2004-та сър Ричард излезе в пенсия и Ейдриън Уестън реши да не се кандидатира за неговия пост, защото не желаеше да служи при премиера Тони Блеър, възмутен от пробутаното на Парламента „съмнително досие“, както щяха да го нарекат впоследствие.
	В този документ се твърдеше, че тъй като Саддам Хюсеин, жестокият диктатор на Ирак, разполагал с оръжия за масово поразяване и бил готов да ги използва, страната му трябвало да бъде нападната. Имало „неопровержимо“ доказателство за съществуването на тези оръжия, уверяваше Парламента Блеър. Депутатите гласуваха Великобритания да участва в американската инвазия през март 2003-та. Това доведе до катастрофален хаос, който обхвана целия Близък изток и предизвика създаването на терористичната машина Ислямска държава, все още действаща в целия свят петнайсет години по-късно.
	В полза на твърденията си господин Блеър посочваше като източник на цялата информация уважаваната Секретна разузнавателна служба и така тези твърдения образуваха основата на „съмнителното досие“. Всичко това бяха празни приказки. СРС разполагаше със сведения „само от един източник“ в Ирак, а в света на разузнаването такива сведения никога не стават причина за действия, освен ако не са подкрепени с изключително убедителни доказателства. Каквито липсваха.
	Нито пък съществуваха такива оръжия, както се установи след нападението и окупирането на Ирак. Източникът се оказа един иракски лъжец с псевдоним Кървбол, избягал в Германия, която също му повярва. След разобличаването му британското правителство обвини МИ6 за дезинформацията, въпреки че от СРС многократно бяха предупреждавали Даунинг Стрийт за пълната неблагонадеждност на твърденията.
	Верен до глупост, сър Ричард Диърлав не наруши традицията на своята служба и запази мълчание до пенсионирането си, че и до много по-късно. След неговото напускане Ейдриън Уестън също предпочете да се пенсионира. Не пожела да остане дори като заместник-началник, защото знаеше, че шеф ще му стане авер на Блеър.
	Сър Ричард стана декан на колежа „Пембрук“ в Кеймбридж, а Ейдриън Уестън получи рицарски сан от признателната кралица и се оттегли във вилата си в Дорсет — четеше, пишеше и от време на време посещаваше Лондон, където винаги можеше да отседне в някоя от малките, но удобни и сравнително евтини стаи за гости в Клуба на силите за специални операции.
	Като дългогодишен експерт по Кремъл и познавач на твърдата власт на Москва над нейните европейски сателити, с актив от няколко опасни операции зад Желязната завеса, през 2012-а той написа статия, която привлече вниманието на новоназначената по онова време министърка на вътрешните работи в правителството на Камерън. И изневиделица в провинциалното си уединение Ейдриън получи ръкописно писмо, с което тя го канеше на неофициален обяд извън министерството.
	Госпожа Марджъри Греъм можеше и отскоро да е в кабинета, но се отличаваше с изключителна проницателност. В Карлтън Клъб — традиционно само за мъже, макар че приемаха дами за асоциирани членове — тя му обясни, че новият й ресор включвал Службата за сигурност, МИ5. Искала обаче да разполага с „второ мнение“ от друго направление в разузнавателния свят, а неговата статия за все по-агресивното ръководство на Русия й направила голямо впечатление. Можела ли да се консултира с него съвсем неофициално? Три години преди щурмуването на къщата в Лутън Дейвид Камерън подаде оставка, а тя стана премиер.
	Привляклата вниманието й статия се разпространяваше неофициално и носеше простото заглавие „Пази се от мечката“. Ейдриън Уестън през цялата си кариера беше изучавал Кремъл и неговите господари. Навремето с одобрение бе наблюдавал възхода на Михаил Горбачов и започнатите от него реформи, сред които унищожаването на световния комунизъм и СССР, но с ужас бе приел плячкосването на една унизена страна при алкохолика Борис Елцин.
	Той презираше лъжците, измамниците, крадците, мошениците и почти неприкритите престъпници, които бяха лишили родината си от нейната собственост, станаха милиардери и сега парадираха с краденото си богатство, като си купуваха мегаяхти и грамадни имения, много от които във Великобритания.
	Но докато Елцин потъваше все по-дълбоко в алкохолното си вцепенение, Уестън забеляза в сянката му един дребен студеноок бивш главорез от тайната полиция, който си падаше по хомоеротични снимки на собствената си персона, яздеща гола до кръста в Сибир с преметната през гърдите пушка. Статията предупреждаваше за замяната на комунизма с нова крайнодясна агресивност, представяща се за патриотизъм, която явно заразяваше Кремъл, докато бившият чекист изместваше пияницата, и посочваше тесните връзки между Вожда и подземния свят на обикновената престъпност.
	Човекът, постигнал пълно господство над Русия, беше започнал като праволинеен комунист, имал привилегията да постъпи във външното разузнаване на КГБ, Първо главно управление. Бяха го пратили в Дрезден, Източна Германия. Но след падането на комунизма той се бе завърнал в родния си Ленинград, вече преименуван на Санкт Петербург, и се беше уредил в екипа на кмета. Оттам се бе издигнал до Москва и екипа на Борис Елцин. Винаги плътно до пияния сибирски великан, който беше наследил президентския пост от Горбачов, той ставаше все по-незаменим.
	И междувременно се беше променял. Беше изгубил илюзиите си за комунизма, но не и за фанатизма. Едното просто бе заменило другото. Той беше преминал към крайнодясна политика, прикрита с източноправославна набожност и ултрапатриотизъм. И беше забелязал нещо.
	Че Русия е под абсолютния контрол на три властови центъра. Първият беше правителството, което разполагаше с тайната полиция, силите за специални операции и армията. Вторият се появи след разграбването на страната и нейната собственост при Елцин: групата възползвали се от ситуацията, които бяха придобили всички ресурси в родината си на безценица от корумпирани чиновници. Това бяха новите плутократи, олигарсите, скорострелно превърналите се в милиардери и мултимилионери. Без пари, и то в огромни количества, човек не представляваше нищо в Русия. Третият център беше организираната престъпност, известна като „крадци на кодекса“, на руски „ворм в законе“. Трите заедно образуваха взаимносвързано братство. След като изкуфелият Елцин бе подал оставка и доброволно бе връчил юздите на човека до себе си, мъжът, днес известен като Вожда, бе станал господар на трите центъра и ги използваше, възнаграждаваше и командваше. И с тяхна помощ се бе превърнал в един от най-богатите хора на света.
	Сър Ейдриън посочваше, че онези, които се карат с новия вожд, като че ли имат много малка продължителност на живота, ако останат в Русия, и рекорден брой фатални злополуки, ако се установят в чужбина, но продължат да го критикуват. По онова време предупреждението на Уестън беше пророческо и не се радваше на особена популярност във всички кръгове, но явно бе направило впечатление на госпожа Греъм. Когато стигнаха до кафето, той прие предложението й.


	Стигна до познатата черна врата на Даунинг стрийт 10 в девет без пет. Тя се отвори още преди да е докоснал орнаментираното пиринчено чукало. Вътре имаше пазачи. Уестън познаваше портиера, който го поздрави по име и го поведе нагоре по витото стълбище, на чиято стена висяха портретите на предишните обитатели на къщата. Горе го поканиха в малка заседателна зала само на метри от кабинета на премиера. Тя се появи точно в девет — беше започнала работа в шест.
	Марджъри Греъм му обясни, че очаквала американския посланик в десет и затова трябвало бързо да въведе сър Ейдриън в ситуацията. Той вече знаеше за пробива на американската киберсигурност преди три месеца, ала не и за скорошните събития на родна земя. Госпожа Греъм му изложи накратко, но изчерпателно случилото се в северното предградие на Лутън.
	— Къде е сега това семейство? — попита той.
	— В Латимър.
	Сър Ейдриън познаваше живописното селце между Бъкингамшър и Хартфордшър. Точно извън него има старо имение, където през Втората световна война властите държали пленени висши германски офицери. Немците живеели в аристократична обстановка и от скука водели дълги разговори помежду си. Всяка тяхна дума се записвала и информацията се оказала много полезна. От 1945-а имението се използваше за настаняване на високопоставени бегълци от Източния блок и съответно се поддържаше от МИ5. В този свят думата „Латимър“ беше достатъчна.
	Уестън се зачуди дали генералният директор на МИ5 много се е зарадвал, че му стоварват без предупреждение такова проблемно семейство. Надали.
	— Докога ще останат там?
	— Колкото може по-малко. Проблемът има две страни. Какво да правим с тях, за бога?! И после, как ще го отиграем с американците? Да почнем с първото. Обитателите на къщата са четирима и като се имат предвид таванското помещение с компютъра и първите впечатления от по-голямото момче, хакерът най-вероятно е то. Тийнейджърът е с лабилна психика, тъй да се каже. Явно е изпаднал почти в ступор и ще се наложи да го прегледат в болница. След това има и правен проблем. В какво ще ги обвиним, ако това изобщо е възможно, така че да има шанс да бъдат осъдени? Засега просто нямаме представа. Обаче американците не са настроени милостиво. Ако се съди по предишни случаи, те ще искат бързо екстрадиране и после в Щатите ги очаква съд и много дълъг затвор.
	— А вие, госпожо премиер, какво искате вие?
	— Искам да избегна война с Вашингтон, особено като се има предвид кой е настоящият обитател на Овалния кабинет. Искам да избегна и скандал тук, в който медиите ще вземат страната на уязвимия тийнейджър. Какво мислите? Дотук?
	— Дотук, госпожо премиер, не знам. Момчето е осемнайсетгодишно и формално е пълнолетно, но като се има предвид състоянието му, може да се наложи да се консултираме с баща му или и с двамата му родители. Ще ми се да поговоря с всичките. И да видя какво ще каже психиатърът. Засега ще трябва да помолим американците да ни дадат няколко дни, преди да оповестим случая.
	На вратата се почука и в стаята се подаде нечия глава. Личен секретар.
	— Американският посланик пристигна, госпожо премиер.
	— В Правителствената зала. След пет минути.


	При влизането на премиера и нейния четиричленен екип тримата американци се изправиха. Сър Ейдриън влезе последен и седна в дъното. Присъстваше на срещата, за да слуша и по-късно да дава съвети.
	Подобно на много американски посланици, получили поста си по заслуги, Уесли Картър III не беше дипломат от кариерата. Щедър спонсор на Републиканската партия, той произхождаше от род, притежаващ търговска империя за фураж в Канзас. Картър бе едър, прям и пропит от старовремска любезност. Знаеше, че истинските преговори ще бъдат поети от двамата му придружители. Това бяха неговият заместник, заместник-министърът на външните работи, и неговият аташе по юридическите въпроси, длъжност, заемана винаги от агент на ФБР. Поздравите и ръкостисканията отнеха няколко минути. Поднесоха кафе и облеченият в бели сака персонал се оттегли.
	— Благодаря, че ни приемате толкова скоро, госпожо премиер.
	— О, я стига, Уесли, знаете, че винаги сте добре дошли. Е, за странните събития в Лутън. Двама ваши хора са били там. Докладваха ли ви?
	— Да, госпожо премиер. И „странни“ трябва да е пример за вашата типична британска сдържаност. — Говореше човекът от Държавния департамент, Грейдън Бенет. Явно вече поемаха двамата професионалисти. — Но фактите са си факти. Този младеж умишлено е нанесъл изумителни щети на нашата база данни във Форт Мийд, чието възстановяване ще струва милиони. Според нас той трябва незабавно да бъде екстрадиран, за да бъде съден.
	— Напълно разбираемо — отвърна госпожа Греъм. — В това отношение обаче вашата съдебна система е като нашата. Психическото състояние на обвиняемия може да окаже силно влияние върху всяко дело. Досега нямахме възможност да пратим този тийнейджър при психиатър или невролог, който да анализира психическото му състояние. Но собствените ви тюлени са го видели в къщата. Те не ви ли споменаха, че младежът изглежда е с… как да се изразя… лабилна психика?
	Израженията на седящите насреща й мъже ясно показваха, че двамата тюлени, които се бяха свързали по радиостанцията с посолството от Лутън, са докладвали абсолютно същото.
	— Освен това стои въпросът за медиите, господа. Засега не са надушили какво се е случило там, какво сме открили. Бихме искали това положение да се запази колкото може по-дълго. Когато обаче научат, струва ми се, всички сме наясно, че ни очаква медийна буря.
	— Какво искате от нас, госпожо премиер? — попита аташето по юридическите въпроси Джон Оуен.
	— Три дни, господа. Досега бащата не е поискал адвокат. Но не можем да му попречим. Това е негово право. Ако наеме адвокат, информацията ще стане публична. Тогава няма да можем да предотвратим окопната война. Бихме искали три дни тишина.
	— Не можете ли да оставите семейството в изолация? — попита Картър и вдигна вежди.
	— Не и без тяхно съгласие. В перспектива това десетократно ще влоши нещата. — Госпожа Греъм беше работила някога като фирмена адвокатка.
	Поради часовата разлика във Вашингтон още не се беше съмнало. Дипломатите обещаха да обсъдят въпроса и да се консултират, да вземат решение за тридневна отсрочка и да информират Даунинг стрийт до залез-слънце британско време.
	Когато си тръгнаха, премиерът даде знак на Уестън да остане.
	— Вашето мнение, Ейдриън?
	— В Кеймбридж има един човек, професор Саймън Барън-Коен. Специалист по всякакви форми лабилна психика. Най-добрият в Европа, а сигурно и в целия свят. Според мен той трябва да прегледа момчето. А аз бих искал да разговарям с бащата. Имам една идея. Може да имаме по-добро решение, отколкото просто да пратим хлапето в килия дълбоко под Аризона за остатъка от живота му.
	— Какво „по-добро решение“?
	— Още не, госпожо премиер. Може ли да отида в Латимър?
	— С кола ли сте?
	— Не, пристигнах в Лондон с влак.
	Премиерът се обади по телефона. След десет минути пред вратата чакаше кола от правителствения гараж.

	* * *

	Далеч край леденото Бяло море се намира руският град Архангелск. Наблизо е корабостроителницата Севмаш в Северодвинск, най-голямата и добре оборудвана в цяла Русия. Дебело облечени заради студа, работните групи полагаха последните щрихи по най-продължителния и скъп ремонт във военноморската история на страната — подготвяха за плаване най-големия и модерен крайцер на света. Всъщност освен американските самолетоносачи той щеше да е и най-големият боен кораб. Казваше се „Адмирал Нахимов“.
	Русия има само един самолетоносач срещу американските тринайсет, грохналия „Адмирал Кузнецов“, влизащ в състава на Северния флот и постоянно базиран в Мурманск. По-рано страната беше разполагала с четири грамадни крайцера начело с „Петър Велики“.
	Два от тях вече са извън строя, а „Петър Велики“ също е стар и негоден. Всъщност той чакаше в Бяло море Севмаш да приключи работата, за да заеме мястото на „Нахимов“, чийто десетгодишен ремонт струваше много милиарди рубли.
	Тази сутрин, докато сър Ейдриън пътуваше комфортно през пролетно разцъфващия Хартфордшър, при капитана на „Адмирал Нахимов“ имаше тържество. Вдигаха се наздравици за кораба, за новия му капитан Пьотър Денисович и за предстоящото му триумфално плаване около половината свят, за да заеме мястото на флагман на руския Тихоокеански флот в неговия щаб във Владивосток.
	Идния месец корабът щеше да запали двата си мощни ядрени двигателя и да потегли в Бяло море.


>	3.

	Когато в три през нощта арестуваха цялото семейство Дженингс, родителите бяха крайно изумени, но оказаха пълно съдействие на властите. Рядко се случва човек да се събуди в такъв час и да установи, че леглото му е обкръжено от облечени в черно мъже с автомати и лица, скрити под чудовищни очила за нощно виждане. Хората бяха уплашени и правеха каквото им наредят.
	С настъпването на деня и пътуването до Латимър това отношение се смени с гняв. За това допринасяше присъствието на двамата войници, които ги придружаваха, както и любезният, но уклончив персонал в латимърското имение. И когато пристигна по обяд, сър Ейдриън беше посрещнат с яростен изблик. Той мълчаливо го изчака да се поуталожи и накрая каза:
	— Вие май наистина не знаете.
	Това накара Харолд Дженингс да млъкне. Жена му Сю седна до него и двамата впериха поглед в човека от Лондон.
	— Какво да знаем?
	— Какво е направил синът ви Люк.
	— Люк ли? — изненада се Сю Дженингс. — Та той е безобиден. Има синдром на Аспергер. Това е вид аутизъм. Знаем го от много години.
	— И не сте имали представа какво прави, докато седи на тавана, така ли?
	Доскорошният гняв на Харолд и Сю Дженингс се смени с лошо предчувствие. Четеше се по лицата им.
	— Кисне на компютъра — отвърна бащата. — Той само това прави.
	За сър Ейдриън стана ясно, че тук има семеен проблем. Харолд Дженингс сто на сто бе искал здрав, буен син, който да ходи с момичета, да му прави компания на голф и да го кара да се гордее с него в клуба или да играе футбол или ръгби в отбора на графството. А му се беше родило срамежливо, затворено дете, което не се оправяше в истинския свят и се чувстваше добре само в полумрака пред екрана.
	Уестън още не се беше срещнал с Люк Дженингс, но краткият телефонен разговор с доктор Хендрикс, който продължаваше да претърсва с хората си къщата в Лутън, го бе убедил, че проблемът наистина идва от по-големия син.
	Вече започваше да разбира, че русокосата четирийсетгодишна жена е истинска майка орлица и със зъби и нокти ще се бори за своето лабилно дете. В хода на разговора се изясни, че този напълно затворен тийнейджър е емоционално зависим от майка си и е спокоен единствено когато контактува с външния свят чрез нея. Ако ги разделяха например, ако го екстрадираха в САЩ, най-вероятно щеше да го сполети разпад на личността.
	— Хм, опасявам се, че Люк явно е успял да направи нещо невъзможно, като се има предвид с каква техника е разполагал. Проникнал е в сърцето на американската система за национална сигурност и е нанесъл щети за много милиони долари. И уплаши до смърт всички ни.
	Родителите го зяпнаха. После господин Дженингс скри лицето си в шепи и промълви:
	— Господи боже…
	Той беше петдесет и три годишен счетоводител в частна кантора с двама партньори, печелеше добре, ако не и великолепно, и през уикендите обичаше да играе голф с приятели. Очевидно не разбираше какво е направил, та да заслужи такъв лабилен син, разярил главния съюзник на страната до такава степен, че може би му предстоеше екстрадиране и затвор.
	— Невъзможно! — избухна жена му. — Та Люк изобщо не е напускал страната! Той почти не напуска Лутън и къщата, освен за да ходи на училище. Изпитва ужас да не го преместят от единственото му познато място. Неговият дом.
	— Не се е и налагало — отвърна Ейдриън Уестън. — Светът на киберпространството е глобален. Изглежда, че американците, които в момента не са в особено добро настроение, ще настоят да го екстрадираме в Щатите, за да го съдят. Това означава да го пратят в затвор за много години.
	— Не можете да му причините това! — Госпожа Дженингс беше пред истерия. — Той няма да издържи. Ще се самоубие.
	— Ще обжалваме — заяви бащата. — Ще наема най-добрия адвокат в Лондон. Ще обжалвам във всеки съд в страната.
	— Сигурен съм — каза сър Ейдриън. — И сигурно ще спечелите, но на огромна цена. Къщата, пенсията, спестяванията ви — всичко ще отиде за съдебни разноски.
	— Няма значение — отсече Сю Дженингс. — Не можете да ми вземете детето и да го убиете — а точно на това ще е равносилно екстрадирането му, на смъртна присъда. Ще обжалваме даже във Върховния съд.
	— Моля ви, проумейте го, госпожо Дженингс. Аз не съм ваш враг. Може би има начин да предотвратим всичко това. Само че ще ми е нужна вашата помощ. Иначе няма да успея.
	След което обясни на родителите как стоят нещата от правна гледна точка, с която се беше запознал съвсем наскоро на задната седалка на колата. Допреди няколко години компютърното хакерство изобщо не фигурираше в наказателния кодекс на Великобритания. След поредния случай Парламентът се бе принудил да промени закона. Сега то съставляваше престъпление, но с максимална присъда от четири години, а при този лабилен обвиняем, с добър адвокат и човечен съдия, сигурно изобщо нямаше да се стигне до затвор. Наказанията в Америка бяха много по-сурови.
	Затова можеше да не бъде допуснато екстрадиране — съдилищата вече на два пъти бяха отказвали да екстрадират обвиняемите, за огромно огорчение на САЩ. Освен това случаят щеше да придобие огромна публичност. Обществеността щеше да реагира емоционално. Призив за групово финансиране, отправен от някой ежедневник, спокойно можеше да покрие съдебните разноски, въпреки ужаса, който изпитваше от това Харолд Дженингс.
	Но щяха да са нужни две години препирни с американското правителство, и то точно по време, когато международната търговия, борбата срещу тероризма, отделянето от Европейския съюз и постоянно изострящата се агресивност на Русия изискваха обединен англо-американски фронт.
	Семейство Дженингс го изслуша мълчаливо. Накрая Харолд попита:
	— Какво искате?
	— По-скоро от какво имам нужда. Имам нужда от малко време. Досега пресата не знае за щетите, нанесени на американските киберсистеми. Разследващата журналистика в САЩ обаче е жестока. Тя няма да остане още дълго на тъмно. Когато се разчуе, сензацията ще е страхотна. Това означава, че даже тук семейството ви ще бъде преследвано денонощно и ще превърнат живота ви в мъчение. Може би ще успеем да избегнем всичко това. Имам нужда от седмица. Дори по-малко. Ще ми я дадете ли?
	— Но как? — смая се Харолд Дженингс. — Хората ще забележат, че сме изчезнали от дома си.
	— Що се отнася до съседите ви в Лутън, семейство Дженингс е отишло на кратка почивка. Господин Дженингс, можете ли да се свържете с партньорите си и да им обясните, че поради семеен проблем се е наложило спешно да заминете?
	Харолд Дженингс кимна.
	— Госпожо Дженингс, великденската ваканция на учениците започва в понеделник. Можете ли да се свържете с училището и да обясните, че Люк се е разболял и двамата с Маркъс ще излязат във ваканция няколко дни по-рано?
	Отново кимване.
	— А сега може ли да се срещна с Люк?


	Заведоха сър Ейдриън в друга стая. Двете момчета увлечено играеха на смартфоните си, които кой знае как им бяха позволили да вземат със себе си.
	Ако очакваше младежът, определян като киберпрестъпник или компютърен спец, да има изключително внушителна външност, Уестън щеше да се разочарова. Нищо подобно. Хлапето всъщност му направи впечатление с напълно обикновения си вид.
	Люк беше висок и слаб, с непокорни руси къдрици, спускащи се върху бледо, невидяло слънце лице. Държеше се крайно срамежливо, като затворен в себе си човек, надничащ към вероятно враждебен свят. Съветникът по сигурността не можеше да повярва, че Люк Дженингс наистина е извършил нещата, в които го обвиняваха.
	И все пак според предварителната преценка на топекспертите от ЦПК Люк можел да прави такива неща и да ходи на такива места в киберпространството, каквито досега не били по силите на никого. Те го определяха или като най-талантливия, или като най-опасния тийнейджър на света… а може би и двете.
	Люк седеше надвесен над джиесема си, напълно потънал в някакъв друг свят. Майка му го прегърна и зашепна в ухото му. Момчето вдигна очи и се вторачи в сър Ейдриън. Изражението му беше едновременно ужасено и агресивно.
	Явно имаше проблем да срещне погледа на непознат или дори да приказва с него. Скоро се изясни, че не е способен и на най-обикновен разговор. По време на пътуването от Даунинг Стрийт до Латимър Уестън беше научил, че симптом за синдрома на Аспергер е фиксирането върху абсолютния ред — всичко да е на точното си обичайно място, никога да не се мести, да не се пипа. Предишния ден всичко се бе променило и следователно, от гледна точка на Люк, се беше превърнало на пух и прах. Момчето бе травмиране.
	След като сър Ейдриън започна разговора, майката на Люк често се намесваше, за да обяснява какво иска да каже синът й и да го подканва да отговаря на въпросите. Ала младежът се интересуваше от едно-единствено нещо.
	Едва когато Люк вдигна поглед, Уестън забеляза очите му. Те бяха различни на цвят, лявото — светлокафяво, дясното — бледосиньо. Спомняше си, че му бяха разказвали същото за покойния певец Дейвид Бауи.
	— Искам си компютъра — заяви момчето.
	— Ако ти върна компютъра, Люк, ще трябва да ми обещаеш нещо. Да не се опитваш да хакнеш никоя американска компютърна система. Ще ми дадеш ли думата си?
	— Но техните системи са грешни — възрази Люк. — Аз се опитвах да им го покажа.
	Младежът чисто и просто беше искал да помогне. Бе открил в киберпространството нещо, което според него не е както трябва. Нещо несъвършено. И беше проникнал до самата му същност, за да разкрие проблемите. Това „нещо“ бе база данните на Агенцията за национална сигурност във Форт Мийд, щата Мериленд. Люк наистина не подозираше какви щети е нанесъл — и на киберсистемите, и на самолюбието на някои хора.
	— Трябва да ми обещаеш, Люк.
	— Добре, обещавам. Кога ще си го получа?
	— Ще видя какво мога да направя.
	Сър Ейдриън отиде в един свободен офис, затвори вратата и се обади на доктор Хендрикс. Спецът от ЦПК вече не се намираше в Лутън. След като бяха претършували таванското помещение, в момента Хендрикс седеше пред персоналния компютър на Люк Дженингс в Националния център за киберсигурност във Виктория, Лондон. Той се поколеба дали да изпълни искането на Уестън, защото трябваше да проучи машината и нейното съдържание до най-малки подробности, за да подготви доклада си.
	— Добре — накрая се съгласи Хендрикс. — Ще сваля всичко от него на друг компютър и ще го пратя…
	— Не, чакайте там. Ще пратя кола да го вземе.


	След това сър Ейдриън позвъни на премиера. Тя седеше на първия ред в Камарата на общините. Парламентарният й секретар прошепна няколко думи в ухото й и в първия удобен момент госпожа Греъм се оттегли в кабинета си в Камарата и се обади на Уестън. Съветникът й отправи искането си. Тя внимателно го изслуша, зададе му няколко въпроса и каза:
	— Прекалено е скоро. Той може да не се съгласи. Обаче ще опитам. Чакайте в Латимър. Ще ви позвъня пак.
	В Лондон беше привечер, във Вашингтон наближаваше обяд. Човекът, когото търсеше госпожа Греъм, играеше голф, но прие разговора. За нейна изненада прие и молбата й. Тя нареди на един от асистентите си да се свърже с Уестън.
	— Ако отидете в „Нортхолт“, сър Ейдриън, КВВС ще се опитат да ви помогнат. Колкото може по-бързо. Молбата ви е приета.


	Формално „Нортхолт“ още е база на Кралските военновъздушни сили в северозападните покрайнини на Лондон, точно от вътрешната страна на околовръстната магистрала М25, но отдавна предоставя услуги на частния сектор, като „приютява“ самолетите на богатите и привилегированите.
	Сър Ейдриън прекара шест часа в залата за заминаващи, където си поръча доста закъснял обед в кафетерията и си взе и куп вестници. В полунощ млад военнослужещ от КВВС го придружи до един от изходите. На пистата зареждаха неговия самолет с гориво за презокеанския полет — „Бритиш Аероспейс“ 125, двумоторна реактивна машина, която можеше да стигне до военновъздушната база „Андрюс“ край Вашингтон за осем часа при насрещен вятър, но щеше да навакса пет заради различните часови зони.
	След като през половината си живот беше свикнал да подремва когато и където може, Ейдриън Уестън получи сандвич и чаша посредствено червено вино от стюарда, отпусна се на седалката и заспа, докато самолетът се отдалечаваше от ирландското крайбрежие.


	Кацнаха във военновъздушната база „Андрюс“ малко след четири сутринта. Сър Ейдриън благодари на стюарда, който му беше сервирал закуска, и на екипажа, който го бе доставил на местоназначението му. Майорът на лявата седалка го увери, че са инструктирани да го изчакат да свърши за каквото е дошъл и да го откарат обратно.
	Последваха още няколко часа чакане в залата за пристигащи, докато дойдат да го вземат. Тъй като цялото пътуване се осъществяваше в секретност, не бяха уведомили британското посолство. От Белия дом пратиха необозначен форд „Краун Виктория“, до чийто шофьор седеше млад служител от Западното крило. Не му провериха паспорта, въпреки че Уестън винаги го носеше със себе си.
	Пътят отне още час, главно заради едва пълзящия поток коли на отиващите на работа в центъра на Вашингтон, които пресичаха Потомак. Шофьорът си разбираше от занаята. Бяха му наредили да сведе до минимум всяка вероятност случаен фоторепортер да забележи форда и неговия пътник, затова влезе в Белия дом през задния вход.
	Лимузината мина по Конститюшън авеню и зави надясно по Седемнайсета улица, после пак надясно по Стейт драйв край правителствената сграда „Айзенхауер“. Служителят от Белия дом показа пропуска си на портала и преграждащите пътя четири стоманени стълбчета потънаха в асфалта. Продължиха по късото Уест Екзекютив авеню, водещо право до Западното крило, където живее и работи президентът.
	Колата спря под навеса на входа и сър Ейдриън слезе. Пое го нов придружител, който го въведе вътре. Завиха наляво и се качиха по стълбището. Там се намираше кабинетът на съветника по националната сигурност. Журналистите нямат свободен достъп до тази зона.
	Тръгнаха по друг коридор и стигнаха в приемна с две бюра, където прекараха куфарчето му през скенер. Той знаеше, че със скрити камери вече са му направили външен оглед като на летище. В дъното на помещението имаше още една последна врата — за самия Овален кабинет. Един от служителите на бюрата отиде и почука, заслуша се, отвори вратата и даде знак на сър Ейдриън да влезе. После затвори вратата зад него.
	Вътре седяха четирима души. Пред бюрото на президента на Съединените щати имаше още един свободен стол.
	Там бяха началникът на кабинета, министърът на отбраната и министърът на правосъдието. Президентът седеше намръщен зад богато орнаментираното дъбово бюро, изработено от дъски от британския боен кораб „Резолют“ и подарено от кралица Виктория на друг президент преди повече от сто години. До дясната му ръка имаше червен бутон — не за обявяване на ядрена война, а за поръчка на диетична кола.
	Началникът на кабинета ненужно ги представи. Безброй обективи бяха направили добре познати всички лица, освен това на сър Ейдриън. Атмосферата беше любезна, макар и не дружелюбна.
	— Господин президент, нося ви най-сърдечни поздрави от британския премиер и нашата благодарност, че се съгласихте да ме приемете толкова скоро.
	Едрата фризирана руса глава навъсено кимна.
	— Сър Ейдриън, моля, имайте предвид, че приех само от уважение към моята приятелка Марджъри Греъм. Един ваш сънародник явно ни е нанесъл огромни щети и ние смятаме, че той трябва да бъде съден тук.
	Уестън съзнаваше, че трябва да действа директно.
	— Строшен прозорец, господин президент.
	— Какво?!
	— Този млад кибергений, за чието съществуване изобщо не подозирахме, е проникнал в американската база данни като крадец — строшил е прозореца, за да влезе. Но вътре само се е огледал и си е тръгнал. Не е унищожил нищо, не е саботирал нищо и най-важното, не е откраднал нищо. Това не ви е Едуард Сноудън. Той не е предал абсолютно нищо на враговете на нашите страни.
	При споменаването на последното име четиримата американци се сковаха. Прекалено добре знаеха как Едуард Сноудън, американец на държавна служба, беше откраднал над един милион класифицирани документи, записани на флашка, и бе отлетял за Москва, където живееше в момента.
	— И въпреки това е причинил страхотни щети — изсумтя правосъдният министър.
	— И е направил нещо, което се е смятало за напълно невъзможно. Обаче не е било. Е, ами ако го беше извършил истински враг? Строшен прозорец, господа. Ние имаме стъклари. Можем да го поправим. Но всичките ви тайни са си на мястото. Повтарям: той не е откраднал нищо, нищо не е изнесъл. Огньовете в ада са за предателите, нали така?
	— И прекосихте Атлантика само за да ни помолите да поправим причинените от него щети и да проявим снизхождение, така ли, сър Ейдриън? — попита президентът.
	— Не, господин президент. Прекосих океана по две причини. Първо, за да ви направя едно предложение.
	— А именно?
	В отговор Уестън извади от джоба си един лист, приближи се до бюрото „Резолют“ и го постави пред водача на западния свят. После се върна на мястото си. Всички наблюдаваха как русата глава се навежда над листа. Президентът не бързаше. Накрая се изправи и впери очи в британския пратеник. После подаде листа на правосъдния министър, който седеше най-близо до него. Останалите двама го прочетоха след него.
	— Ще се получи ли? — попита президентът.
	— Както обикновено в живота, господин президент, няма да разберем, докато не проверим.
	— Казахте, че визитата ви цели две неща — обади се военният министър. — Какво е второто?
	— Да се опитаме да сключим сделка. Предполагам, че всички тук сме чели „Изкуството на сделката“.
	Говореше за написаната от самия президент книга за същината на бизнеса. Лицето на русокосия мъж грейна — той не можеше да се насити на похвали за „творбата“, която смяташе за свой шедьовър.
	— Каква сделка?
	— Ако получим одобрение за това тук… — сър Ейдриън посочи листа, — ще го вземем на щат. Той ще подпише декларация за неразгласяване. Ще го държим в изолация. Ще контролираме дейността му. И ако успеем, ако има разузнавателна информация, вие ще я споделяте с нас. Цялата.
	— Господин президент, нямаме абсолютно никакви доказателства, че това нещо може да успее — намеси се министърът на отбраната.
	Последва пълно мълчание. След това едрата руса глава се вдигна и се завъртя към правосъдния министър.
	— Ще го одобря, Джон. Разкарай искането за екстрадиране. Не непременно завинаги. Обаче ще опитаме.


	След два часа сър Ейдриън отново беше в „Андрюс“. Обратният полет продължи по-кратко заради попътния западен вятър. Колата му го очакваше в „Нортхолт“. Той позвъни на премиера от задната седалка. Наближаваше полунощ и тя тъкмо си лягаше, след като бе нагласила будилника на нощното шкафче за пет сутринта.
	Но беше достатъчно будна, за да му даде нужните разрешения.
	А далеч оттам морският лед край Архангелск започваше да се пропуква.


>	4.

	След това пътуване до Вашингтон всичко мина гладко. Що се отнасяше до пресата, историята приключи, защото изобщо не беше съществувала. Това позволи на участниците в събитията да продължат да поправят щетите във Форт Мийд и да инсталират по-модерни и надеждни защитни системи, докато във Великобритания разсъждаваха какво крие бъдещето за изключително стресираното момче, вече наричано Лисицата.
	Американците изпълниха обещанието си и тихомълком оттеглиха искането за екстрадиране, което не предизвика никакво вълнение, защото така и не го бяха обявили. Ала имаше една отрицателна последица.
	В Министерството на правосъдието работеше законсервирана руска агентка. Макар и стопроцентова американка, тя беше готова да продаде родината си за пари, подобно на отдавна излежаващия присъдата си Олдрич Еймс.
	Тя забеляза отмяната на искането до властите на Обединеното кралство за екстрадиране на британски младеж, заподозрян в хакерство, и написа кратко донесение до своите работодатели. Въпреки че не го определяше като приоритетно, системите са си системи и алчността си е алчност. Затова го предаде на своя водещ в руското посолство, който го препрати в Москва — в Службата за външно разузнаване на Руската федерация, СВР. Там просто го архивираха.
	Сър Ейдриън проведе втора среща с госпожа Греъм, която изпитваше огромно облекчение, че няма да има дълга съдебна война със САЩ, и одобри последната част от плана му. Наложи се Уестън да се пренесе от Дорсет в Лондон поне за неговото времетраене. Отпуснаха му апартаментче недалеч от Адмиралтейската арка и обикновен седан с шофьор, който денонощно беше на негово разположение.
	Ейдриън Уестън беше напуснал Лондон преди години и обичаше спокойствието, тишината и уединението на провинциалния си живот в Дорсет. Отдавна не бе ръководил операция, а и навремето се бяха борили срещу някогашния СССР и КГБ, който действаше в цялата съветска империя и източноевропейските сателитни държави.
	После дойде Горбачов и краят на СССР, но не и на Руската федерация, нито пък на Кремъл. До пенсионирането си като заместник-началник на Секретната разузнавателна служба Уестън продължи да наблюдава внимателно безкрайната земя на изток от Полша, Унгария и Словакия.
	Той знаеше, че при Горбачов КГБ е бил разделен на различни служби, обаче не се заблуждаваше, че Комитетът е престанал да съществува. Второ главно управление, вътрешната тайна полиция, вече се наричаше Федерална служба за сигурност, но неговият главен враг беше Първо главно управление, действащо срещу Запада. Сега то се казваше Служба за външно разузнаване и главната му квартира все още се намираше в Ясенево на югозапад от Москва. Сър Ейдриън знаеше и кой я ръководи в момента.
	Дори през десетилетието на спокоен живот в Дорсет Уестън беше запазил многобройните си връзки във върхушката на Великобритания. След Даунинг стрийт той нареди на шофьора си да го закара в уестендския Клуб на силите за специални операции и оттам се обади на една своя отзивчива съседка, която се съгласи да вземе под наем ван с шофьор и да натовари онези вещи от къщата на сър Ейдриън, които щяха да му трябват в държавния апартамент зад Адмиралтейската арка. Жената в Дорсет щеше да прати два големи куфара с достатъчно багаж, за да превърне функционалното, но бездушно жилище в нещо като дом. По време на неговото отсъствие тя щеше да се грижи и за кучето му.
	Най-много се нуждаеше от семейните си снимки. Всяка нощ преди да заспи Уестън се взираше във фотографията на съпругата си, починала преди пет години от левкемия. Загледан в лика на тази спокойна, мъдра жена, сър Ейдриън си спомняше деня, в който тя беше срещнала един травмиран млад парашутист, завърнал се от Северна Ирландия, и само след час вече бе решила да се омъжи за него и да възстанови целостта на личността му. И го направи.
	Уестън си имаше ритуал, който никой друг никога нямаше да види — разказваше как е минал денят му, както бяха правили цели четирийсет години преди ракът да му я отнеме. До нейната щеше да постави снимката на техния син, единственото дете, с което я бе дарил богът, в когото вярваше. Той бе капитан на крайцер в Далечния изток. Така, заобиколен от най-скъпото си, Уестън отново можеше да се представи пред света като железния шпионски шеф.


	Първо се отби в Латимър при семейство Дженингс, което нервничеше в своя „затвор“.
	Харолд и Сю Дженингс бяха изпълнили обещанието си да се свържат с приятелите и колегите си в Лутън и им бяха обяснили, че синът им Люк се е разболял и цялото семейство е заминало на пролетна ваканция във вила на далечното корнуолско крайбрежие. Оттогава не отговаряха на телефонни обаждания и при всички следващи позвънявания оставяха да се включва гласова поща.
	Маркъс, по-малкият брат, беше открил комплекти лъкове и стрели в един килер и стреляше по мишена в предния двор, наставляван от градинаря, който се оказа майстор в този спорт. Харолд четеше ежедневно доставяните вестници, решаваше кръстословици и опустошаваше богатата библиотека на имението, озадачен от множеството книги на немски и руски, отразяващи вкусовете на предишните гости на Нейно величество.
	Люк беше в ужасно състояние и копнееше за таванската си стаичка и познатата обстановка в Лутън. В центъра на неговото съществувание стоеше върнатият му компютър. Той откри онлайн абсолютно всички файлове и ги възстанови точно както си бяха преди, както искаше да са, както трябваше да са. Майка му постоянно го успокояваше, обещаваше му, че скоро ще има собствена стая, ако не онази в Лутън, със сигурност същата като нея.
	Доктор Джеръми Хендрикс дойде от Националния център за киберсигурност във Виктория и Люк му обясни стъпка по стъпка как е заобиколил всички защитни стени и уж непробиваеми кодове в база данните на Агенцията за национална сигурност във Форд Мийд. При пристигането на сър Ейдриън той още се намираше там и му преведе на обикновен език някои от тънкостите на единствения свят, в който явно можеше да съществува момчето и който представляваше затворена галактика за огромното мнозинство от човечеството. Професор Саймън Барън-Коен от Кеймбридж също беше идвал за четиричасов разговор с Люк и в момента работеше върху подробен доклад за синдрома на Аспергер и неговите прояви при Люк Дженингс.
	Цялото семейство с огромно облекчение посрещна новината, че няма да бъде искано екстрадиране на първородния им син, за да го изправят пред съда в САЩ. Но сър Ейдриън категорично заяви, че тяхната част от сделката не е изпълнена. Висши служители от ЦПК щели да оформят постъпването на официално пълнолетния Люк на служба в Центъра и да му възлагат каквито задачи сметнат за нужно.
	Никой от тях обаче не знаеше, че представляват най-важните елементи в съдържанието на листа, който предишния ден Ейдриън Уестън бе връчил на президента на САЩ — неговия план, вече утвърден от двама държавни глави.
	Нарече го Операция „Троя“ в чест на Вергилий, чиято класика „Енеида“ описва древногръцката измама с дървения кон. Самият той възнамеряваше да извърши най-голямата измама в историята на киберсвета. Ала всичко зависеше от необикновения мозък на един свит британски тийнейджър, какъвто дотогава не се беше раждал.


	За десет минути стана ясно, че за да успее операция „Троя“, Уестън трябва да спечели на своя страна не пасивния баща, а Сю Дженингс. Тя трябваше да приеме постъпването на Люк на служба в ЦПК. И също трябваше да бъде привлечена с технически функции, защото, ако не го окуражаваше непрекъснато, лабилният й син като че ли не беше в състояние да функционира в света на възрастните. Госпожа Дженингс явно притежаваше по-силен характер, управляваше семейството и поддържаше целостта му — от онези уравновесени, но яростно решителни жени, които са солта на земята.
	От записките, предадени му от един асистент на премиера на Даунинг стрийт, сър Ейдриън знаеше, че тя е дъщеря на печатар и е завършила гимназия в Лутън. Още като тийнейджърка се запознала и омъжила за съпруга си, по онова време студент по счетоводство. Дотук нищо особено. На двайсет и две години родила първия си син.
	Човек не можеше да й даде четирийсет години — сигурно ходеше на фитнес и през лятото играеше тенис в местния клуб. Пак нищо необичайно. В семейство Дженингс нямаше какво да привлече какъвто и да е интерес, освен патологично срамежливото затворено осемнайсетгодишно момче, което седеше в ъгъла, докато родителите му се пазаряха с човека от Лондон. Изглеждаше, че въпреки или може би тъкмо поради проблемите си то е компютърен гений.
	Ейдриън Уестън полагаше безуспешни усилия да включи младежа в разговора на възрастните. Люк не можеше или не желаеше да общува с него лично. Майката постоянно отговаряше вместо сина си — тигрица, бранеща малкото си. Сър Ейдриън нямаше опит със синдрома на Аспергер, но информацията, събрана набързо в деня на задържането на семейството, показваше, че това състояние се проявява с различна тежест. Телефонният разговор с професор Барън-Коен току-що беше потвърдил, че Люк е тежък случай.
	Когато усещаше, че синът й се разстройва, защото възрастните разговарят за нещо, което той е извършил, без да знае, Сю Дженингс утешително го прегръщаше през раменете и му шепнеше в ухото. Едва тогава момчето се успокояваше.


	После трябваше да намери сигурно, но изолирано място, където семейството да живее и работи. Когато се върна в квартирата си на Уайтхол, Уестън започна да търси сред стотици държавни жилища. Издирването продължи още два дни, през които той продължаваше да пътува до Латимър. Почти не спеше. Почти и не се хранеше, освен някое и друго случайно хапване. Не помнеше да е бил под такова напрежение, откакто през Студената война се бе наложило да бяга през Желязната завеса, когато побърканият Юрий Андропов едва не докара света до ядрена война. На третия ден реши, че най-после е открил мястото.
	Ако разпитате минувачите по която и да е британска улица, най-вероятно никой от тях няма да е чувал за Чандлърс Корт. Това наистина беше изключително потаен адрес.
	През Първата световна война собственик на имота бил производител на платове, който спечелил поръчка за доставка на шевиотни униформи за британската армия. По онова време били сигурни, че войната ще свърши преди Коледа 1914-а. Само че кръвопролитията се разраствали и новите поръчки на униформи ставали все по-големи. Производителят забогатял неимоверно и през 1918-а, вече мултимилионер, си купил имение, построено през XVII век в една уорикшърска гора.
	По време на Голямата депресия, когато опашките от безработни се виели много километри, той създал работни места, като наел зидари да издигнат два и половина метрова тухлена стена около осемстотинте декара имот. Обявяван за военен спекулант, богаташът не се радвал на особена популярност и затова се нуждаел от уединение. Каквото си осигурил със стената и двата й охраняеми портала.
	Когато в началото на 50-те години починал, без да остави нито вдовица, нито потомство, той завещал Чандлърс Корт на държавата. Имението било превърнато в дом за тежко ранени войници. След това го изоставили. В края на 80-те го превърнали в научноизследователска лаборатория, забулена в секретност и забранена за външни лица, защото там се занимавали с едни от най-страшните отрови, известни на човека.
	В съвсем ново време, след отравянето на бившия съветски шпионин Сергей Скрипал и дъщеря му Юлия с „Новичок“, тъкмо Чандлърс Корт, а не много по-широко известната лаборатория Портън Даун, осигури противоотровата, която им спаси живота. Медиите по очевидни причини приписаха заслугата на Портън Даун.
	Бяха съхранили и поддържаха огромното имение Чандлърс Корт, макар че стоеше необитаемо. Лабораториите бяха пръснати из гората, както и комфортните модерни жилищни блокове на младшия персонал. Само старшите учени живееха извън тухлената стена. Имаше два портала — главният за служителите и един за доставки. И двата се охраняваха.
	В рамките на една седмица бригади от работници и декоратори на денонощни смени отново направиха сградата годна за обитаване. Показаха я на Дженингс и съвсем малко повече от три седмици след срещата в Белия дом семейството се пренесе там. Доктор Хендрикс се беше съгласил, че градчето на челтнамския ЦПК не е подходящо за операция „Троя“, защото е прекалено голямо и смущаващо, а за Люк Дженингс — прекалено плашещо и пренаселено. Той и още двама негови колеги също щяха да се настанят в Чандлърс Корт, за да контролират програмите и да наставляват гениалния младеж.
	Имаше само един проблем и в деня преди заминаването за Чандлърс Корт сър Ейдриън стана свидетел на напрегнато семейно прощаване в Латимър. Оказваше се, че бракът от десет години е в криза. Родителите се опитвали да крият от синовете си разрива между двамата, ала това било все по-трудно, докато накрая станало невъзможно. Накратко, те искаха да се разделят.
	Реши се, че Люк ще живее в Чандлърс Корт и ще работи по задачите, които му възлагат от ЦПК. Майка му щеше да е с него и да му помага в контактите му с другите. По-малкият брат Маркъс имаше избор между две-три чудесни училища в района. Харолд Дженингс не искаше да живее там и след края на брака им дори не възнамеряваше да се върне към предишната си счетоводна практика в Лутън.
	Истинското му желание изненада сър Ейдриън — да емигрира в САЩ и да се засели в Ню Йорк. Мечтаел си за това от години, откакто участвал в някаква конференция там.
	Уестън му каза, че има връзки в Щатите и сигурно ще може да му помогне с ускоряване на бюрократичните формалности по уреждане на разрешение за пребиваване и работа в страната.
	Всичко това стана невероятно бързо. Харолд Дженингс напусна лутънската си практика и своя голф клуб. Повериха къщата на грижите на тамошен агент на недвижими имоти. В Ню Йорк той получи добре платена работа в британска финансова компания в непосредствена близост до Уолстрийт. След като поживееше известно време на хотел, щеше да си намери удобна квартира и да започне новия си живот.
	И после дойде раздялата. За външен човек тя изглеждаше необичайна, защото беше напълно лишена от емоция като самия Харолд Дженингс. Ако имаше чувства и желание да ги прояви, той може би би спасил брака си още преди години. Изглеждаше обаче, че душата на този човек е суха и безжизнена като сметките и цифрите, на които бе посветил цялата си кариера.
	Счетоводителят прегърна двамата си сина и после жена си, ала неловко, сякаш са просто познати, които се срещат на коктейл. Момчетата бяха свикнали с неговото отношение и му отговориха със същото.
	„Довиждане, тате, и успех в Америка“, каза Маркъс, по-малкият, с което накара баща си паникьосано да се усмихне и да го увери: „Ще се оправя“. Липсата на топлота в прегръдката на родителите обясняваше защо преди месец войниците са ги заварили в отделни легла на горния етаж в лутънската къща.
	Пред имението чакаше такси. Дженингс остави семейството си в коридора, излезе и замина за летището.
	Когато вечерта научи за това, сър Ейдриън реши, че никога повече няма да чуе за Харолд Дженингс. Заблуждаваше се.


	На другата сутрин Сю Дженингс и синовете й се настаниха в просторен апартамент на горния етаж на имението Чандлърс Корт. Още миришеше на боя, но мекото за началото на май време позволи помещенията лесно да проветрят.
	Доктор Хендрикс, който беше ерген и живееше сам, се нанесе в южното крило и надзираваше довършването на компютърната зала, сърцето на операция „Троя“. Цялото оборудване идваше от ЦПК в Челтнам, възможно най-доброто. Други двама наставници се настаниха в жилищни блокове в гората, откъдето можеха да ходят пеш на работа в имението. Записаха Маркъс Дженингс в хубаво училище само на шест километра от Чандлърс Корт.
	Люк Дженингс разполагаше със самостоятелна стая и започна да я превръща в точно копие на таванското помещение под покрива в Лутън. Поради особената му психика абсолютно всички неща трябваше да са онези, с които е свикнал. Камион за мебели докара обзавеждането в Уорикшър и всеки стол и маса, всяка книга и украса бяха поставени точно там, където трябваше да са. Люк дори възрази срещу часовника, понеже тиктакал. Поиска безшумен часовник. И получи такъв.
	И настроението му се оправи. Стресът и предизвиканите от него гневни изблици и сълзи от седмиците след щурма на къщата изчезнаха. След възстановяването на личното му пространство, седнал пред компютъра си, той можеше да поднови обичайния си живот. Можеше да седи в сумрака, да скита из киберпространството и да разглежда разни неща.


	В крайния север на Русия последните швартови въжета бяха хвърлени на кея и могъщият „Адмирал Нахимов“ напусна корабостроителницата Севмаш, за да се отправи в очакващото го море. Докато носът на най-страховития надводен боен кораб на света завиваше на север, капитан Денисович и неговите офицери зърнаха върховете на сградите в недалечния пристанищен град Архангелск. Зад тях се смаляваше Северодвинск. Лицата им сияеха от радост и гордост.
	Капитанът и офицерите гледаха от мостика чудото на крайцерите шифър „Орлан“, най-големия неавионосен боен кораб на света, плаваща крепост от стомана и атомна енергия. „Нахимов“ беше дълъг двеста петдесет и два метра и трийсетина метра широк, с водоизместимост 24 300 тона и екипаж от над седемстотин моряци.
	Тези руски крайцери представляват въоръжени до зъби подвижни платформи, способни да унищожат всеки вражески кораб на земята. Напускащият корабостроителницата съд беше най-модерният в своя клас, с напълно компютризирано управление на функциите чрез сензорноекранна технология.
	Неговите сонари откриваха безопасната дълбочина и го водеха по тази траектория, така че никога да не кривва към брега, освен ако не бъде насочен натам. Всички данни се съобщаваха на мостика чрез високотехнологичните уреди, които го управляваха. А имаше и още.
	Преди много години в Съединените щати излезе романът „Ловът на «Червения октомври»“. Тази дебютна книга на Том Кланси придоби изключителна популярност. Разказваше се за съветски морски капитан, който бяга на Запад със своята ядрена подводница. В СССР я забраниха веднага — прочетоха я само неколцина изключително високопоставени мъже, за които нейният сюжет представляваше постоянен източник на страх.
	Бягствата от Съветския съюз, особено на висши политици, разузнавачи и военни, бяха истински кошмар, а идеята, че някой може да изчезне на Запад с такава ултрамодерна техника, беше още по-ужасяваща. Съветският военноморски флот и Политбюро приеха романа на Кланси извънредно сериозно.
	Сега вече това щеше да е не само невъобразимо, но и можеше незабавно да се предотврати. Всички функции на „Нахимов“ бяха компютризирани и подлежаха на контрол от главната база данни в щаба на Северния флот в Мурманск. Така Мурманск можеше с един замах да поеме изцяло управлението на кораба. Това напълно елиминираше възможността за измяна.
	Повредите и смущенията също бяха изключени. Крайцерът не се управляваше със създадената в САЩ и широко разпространена Глобална система за позициониране или джипиес, добре позната на всички потребители на сателитни навигатори по пътищата, а с ГЛОНАСС-К2, наследена от постсъветската руска държава. Тя беше собственост на армията.
	ГЛОНАСС може да определи положението на руски военноморски кораб с точност до десет-двайсет метра където и да е по света. Тя използва двайсет и четири сателита, орбитиращи в близкия космос. Ако някой хакер се опита да пробие системата, ще трябва едновременно да овладее пет отделни спътника, което явно не е възможно.
	Курсът на „Нахимов“ беше зададен предварително. Крайцерът щеше да напусне Бяло море и да се отправи на север към Баренцово, а после — на северозапад. Когато норвежкият нос Нордкап останеше вляво от него, той отново щеше да завие, да премине от Баренцово море в Северния атлантически океан и след това да се спусне на юг покрай Норвегия. На руля винаги щеше да има човек, но това не се налагаше. Компютрите щяха да поддържат безопасния курс на кораба.
	И през следващите пет дни се случи тъкмо това.
	Ледът и кучият студ на Бяло море и Нордкап отстъпиха и изгря слънце. Свободните от задължения моряци се разхождаха по палубата и се наслаждаваха на свежия въздух. Планините около фиордите в района на Тромсьо, където през 1944-та британската авиация най-после беше успяла да потопи могъщия „Тирпиц“, изплуваха от мъглите и отново потъваха в тях. Лофотенските острови се скриха от поглед.
	На това място „Нахимов“ можеше да завие на запад навътре в Северния Атлантик, за да заобиколи отдалече оставащите на изток Британски острови по пътя си на юг край нос Добра надежда към Ориента. Но решението за курса му беше взето преди седмици в Москва от самия Вожд.
	Крайцерът щеше да продължи на юг между Дания (отляво) и Шотландия (отдясно), после да напусне Северно море и да поеме по най-оживения корабен маршрут в света — Ламанша. Загледан през прозореца на кабинета си към Александровия парк край западната стена на Кремъл, Вожда пределно ясно беше изложил волята си на командващия Северния флот.
	Разгонвайки пред себе си десетки съдове, „Адмирал Нахимов“ щеше да мине през Ламанша и да излезе през Па дьо Кале. Проклетите британци щяха да седят пред панорамните си прозорци в Рамсгейт, Маргейт, Дувър и Фолкстоун и да се дивят на носещото се покрай страната им могъщество на нова Русия, извисило се над тях и над жалкия им флот, който ескортираше величествения „Нахимов“ на юг.


	На осмия ден след отплаването от Севмаш моряците на „Нахимов“ се взираха в пенещите се край тях вълни. Далеч наляво Дания се беше преляла в Германия, а Германия — в Холандия. Някъде надясно зад мъглите се криеха мочурищата на Линкълншър.
	В едно апартаментче зад Адмиралтейската арка иззвъня телефон. Сър Ейдриън вдигна. Обаждаше се задъханият доктор Хендрикс.
	— За втори път тази година не вярвам на очите си — каза киберспециалистът. — Той успя. Невъзможно е, обаче момчето успя. Вътре сме. В ГЛОНАСС-К2. Пет сателита. И най-шантавото е, че те изобщо не усетиха хакването.
	— Браво, докторе. Моля, не се отдалечавайте от телефона до ново нареждане. Денонощно.
	Когато приключи разговора, сър Ейдриън набра друг номер. На щаба на Кралските военноморски сили край предградието Нортуд в северозападен Лондон. Там бяха предупредени.
	— Да, сър Ейдриън?
	— Идвам при вас. Утре може би ни очаква тежък ден.


	Отправилият се да заеме мястото на флагман на руския Тихоокеански флот „Адмирал Нахимов“ спокойно можеше да заобиколи Британските острови, като държи курс на запад от Ирландия в дълбоки и спокойни води, далече от сушата. Само че Вожда явно нарочно искаше да нанесе обида на британците, като го преведе през Северно море и Па дьо Кале — един от най-оживените морски пътища в света.
	С двата си потока морски трафик, единия на север и другия на юг, в Па дьо Кале се спазват строги правила, за да се избегнат сблъсъци. Както се и очакваше, „Нахимов“ можеше да успее само ако мине точно през средата. Руски военни кораби го бяха правили и преди, като съзнателна провокация на Москва към Великобритания.
	Нямаше нужда да съобщават на Адмиралтейството къде е „Нахимов“. Ескортираха го две фрегати, във въздуха постоянно се сменяха наблюдателни дронове от базата на Кралските ВВС в Уадингтън. Той плаваше край бреговете на Норфолк, но намаляваше ход, за да изчака нощта преди да излезе от пролива. Плитчината Догер Банк остана зад него в Северно море. Сонарите му показваха, че има над трийсет метра вода под кила. Курсът му предвиждаше, че дълбочината в нито една точка няма да падне под двайсет и пет метра.
	Призори крайцерът се намираше срещу Филикстоу в Съфолк и увеличаваше ход до оптимална скорост. Проливът се стесняваше, наляво започваше да се различава Белгия. Руският мастодонт нарушаваше всички правила и радиовълните оживяха от развълнуваните разговори на търговските кораби в това морско задръстване.
	Напред се виждаше най-тясната част, Па дьо Кале, и „Нахимов“ се доближи до плитчината Гудуин край бреговете на Есекс и Кент. Разумните моряци бягат от Гудуин като от чума. Морето е ужасно плитко. Но компютрите бяха непреклонни. Крайцерът щеше да мине много по-близо до тях, отколкото до френския бряг.


>	5.

	Започваше прекрасна пролетна утрин. Слънцето се издигаше в безоблачното синьо небе. Ранобудниците из крайбрежните градове и села в Североизточен Кент вече бяха станали и се разхождаха край морето с кучета, бинокли и фотоапарати. Грамадният сив силует на крайцера се плъзгаше от север през Па дьо Кале. Светът го следеше по напълно автоматични видео медии.
	В красивото крайбрежно градче Дийл, отделено от почти видимата плитчина Гудуин с малка плавателна лагуна, в която тамошните рибари вадят черни морски миди и обикновени криви раци, местните жители закусваха до гледащите към морето прозорци на домовете си, без да подозират за носещото се към тях чудовище.
	Капитан Денисович и неговите офицери стояха зад пултовете си на мостика и наблюдаваха отвисоко пръскащите се пред тях по-малки съдове. На огромен екран в далечна Москва Вожда също следеше предаването на живо, излъчвано от самолет, нает от държавната телевизия РТ (по-рано Раша Тудей), който кръжеше над кентския бряг.
	„Нахимов“ започна да завива надясно и рулевият моментално коригира курса. Крайцерът продължи да се насочва към брега.
	Вперили погледи напред над носа, офицерите и моряците видяха пъстрите къщи на Дийл. Оборотите на ядрените турбини в машинното отделение започнаха да се увеличават. Главният механик реши, че заповедта идва от мостика.
	— Пет градуса наляво! — заповяда капитан Денисович на рулевия, който вече почукваше по дисплея, за да направи корекцията. Носът на кораба подскачаше през Дийл и скоростта се увеличаваше. „Нахимов“ просто отказа да се подчини на командата. Щурманът избута рулевия и зае мястото му. После светкавично въведе нужните корекции. Не се случи нищо.
	На север в Мурманск адмиралът, командващ Северния флот, смаяно се вторачи в заемащия цяла стена телевизионен екран.
	— Поеми управлението! — извика той. Пръстите на стоящия до него техник полетяха по пулта. Щом уредите на „Нахимов“ даваха дефект, Мурманск щеше да поеме управлението и да поведе кораба по определения му курс. Руската техника не можеше да се провали.
	В Нортуд един млад офицер от Кралския военен флот се взираше в дисплея си и пръстите му даваха нови заповеди на руския кораб. По лицето му се стичаха капки пот. Зад него четирима адмирали напрегнато наблюдаваха телевизионния екран.
	— По дяволите — промълви единият от тях.
	В Москва дребосъкът с ледени очи, който управляваше най-голямата държава на света, още не разбираше, че нещо не е наред. Той не беше моряк. Пъстрите фасади на къщите в Дийл не трябваше да се точно пред носа. Трябваше да са доста по-надясно. Пред него трябваше да има километри искряща морска повърхност.
	При отлив меките лепкави пясъци на Гудуин се виждат точно под повърхността на Ламанша. При прилив те са на три метра дълбочина. „Адмирал Нахимов“ газеше почти на десет метра. В 9:00 часа по Гринуич ядрените двигатели на дългия двеста петдесет и два метра и тежък 24 300 тона крайцер го изтласкаха с висока скорост върху плитчината Гудуин пред очите на целия свят.
	Разположени дълбоко под кърмата, двете грамадни витла го избутаха напред и носът му се издигна във въздуха. Уредите в машинното отделение бяха включени на „пълен назад“, но тази команда не стигна до задвижващите валове. Човекът в Кремъл чак сега осъзна, че се е случило нещо много лошо. Сам в кабинета си, той закрещя от ярост.
	Когато „Нахимов“ най-после спря напълно, бордовите системи отново се активираха. Всичко работеше идеално. Двигателите превключиха на „пълен назад“ и витлата се подчиниха — постепенно спряха и се завъртяха в обратната посока. В Гудуин няма скали и пясъкът е мек, но лепкав. Предната половина на крайцера беше заседнала дълбоко и не помръдваше. След половинчасови напразни усилия капитан Денисович угаси турбините.


	Стотиците милиони зрители по света бяха изумени. Жителите на Запада се събудиха, включиха телевизорите си и сцената с неподвижния „Адмирал Нахимов“ изпълни екраните им. Когато вестта се разпространи, жителите на Изтока напуснаха бюрата си и се стълпиха край телевизорите, за да се включат във възбудените обсъждания. Никой не можеше да го проумее. И все пак се беше случило!
	В Русия разследването започна след броени минути. От кабинета на Вожда към Мурманск потекоха безброй въпроси, но щабът на Северния флот не можеше да даде логично обяснение.
	Във Вашингтон бяха събудили президента и той гледаше репортажите по всички телевизионни канали. После почна да туитва. Освен това позвъни на Марджъри Греъм в Лондон.
	Тя се опитваше да се свърже със сър Ейдриън. Уестън се прибираше от Нортуд в апартамента си до Адмиралтейската арка. Беше бодърствал цяла нощ, тъй като бе трябвало да овладее управлението на един руски крайцер. В Чандлърс Корт доктор Джеръми Хендрикс следеше екраните в компютърната зала и тихо псуваше.
	В друго крило на сградата дълбоко спеше тийнейджърът, предоставил кодовете, които бяха направили възможно хакването. Всичко това изобщо не го интересуваше.


	Киберспециалистите в Мурманск докладваха в Кремъл след по-малко от едно денонощие. Не ставаше въпрос за дефект. Оказваше се, че въпреки немислимо малката вероятност, тяхната система просто е била хакната и в продължение на седем жизненоважни минути е била под контрола на неизвестен злосторник.
	Гласът от кремълския кабинет не прояви снизхождение. Бяха го уверявали, че тяхната технология е непробиваема — вероятността за хакване била едно на един трилион. Щяха да последват множество уволнения и даже подвеждане под отговорност за престъпна небрежност.
	Техническите специалисти в Мурманск се заеха да подготвят мащабната операция по измъкването на неподвижната стоманена грамада от пясъчната плитчина. Базираните в Москва държавно контролирани медии, които до обяд дори не бяха съобщили за случая, се опитваха да измислят някакво обяснение, макар и за пред хрисимата руска публика. Мълвата се разпространяваше — влиянието на интернет не може дълго да се възпира даже в диктатури.
	Човекът, който ръководеше външното разузнаване на Руската федерация, стоеше пред големия прозорец на кабинета си на седмия етаж в Ясенево, който гледаше към брезовата гора долу. В далечината пролетното слънце се отразяваше в кубетата на катедралния храм „Св. Василий“ на Червения площад. Той знаеше, че ще му позвънят. Потърсиха го по обед в деня след злополуката. Евгений Крилов нямаше съмнение кой е отсреща. Това беше червеният телефон. Той пресече стаята и вдигна на второто иззвъняване. Изслуша краткото нареждане и поръча да му приготвят колата.


	Подобно на скромния англичанин, който в момента се настаняваше в едно лондонско апартаментче, Крилов беше разузнавач от кариерата, започнал службата си още по комунистическо време. И него го бяха забелязали заради качествата му още в университета и го бяха подложили на подробни разпити преди да го приемат в КГБ.
	Негов набор беше човекът, на чието позвъняване в момента се отзоваваше, бившият таен агент, издигнал се до господар на цяла Русия. Заради способността на Евгений Крилов да учи чужди езици, го бяха назначили в Първо главно управление (външен шпионаж), което се смяташе за най-елитно.
	След това служи в три посолства, две от които във вражески столици: Рим и Лондон. Знаеше прилично италиански и идеално английски. Също като Вожда, когато настъпи моментът, той без колебание се раздели с комунизма, понеже отдавна виждаше многобройните му недостатъци. Ала никога не изгуби любовта си към Майка Русия.
	Въпреки че все още нямаше представа как се е случила катастрофата в плитчината Гудуин, нито кой стои зад нея, по ирония на съдбата двамата с англичанина и преди бяха кръстосвали шпаги през дългите си кариери в шпионажа.
	Както винаги, зилът на Крилов влезе през Боровицката порта, отворена само за най-високопоставените ръководители на страната. Въпреки че в лимузината не можеше да се вози незначителен служител, фанатично преданите охранители от Федералната служба за охрана я спряха и го огледаха през прозорците. После вдигнаха бариерата и дадоха знак на шофьора да продължи.
	Вожда има три кабинета. В големия външен посреща делегации, докато по-малкият вътрешен е функционален, работен, с кръстосани знамена зад бюрото — руския национален флаг и черния двуглав орел. Почти никой не влиза в най-малкото и най-вътрешно помещение, където са личните семейни портрети. Тъкмо там обаче приеха Крилов.
	Човекът, който напълно контролираше бандитския режим на новата Русия, беше пребледнял от ярост. Почти се задъхваше от възбуда.
	Крилов го познаваше добре. Двамата не само бяха на една възраст, но и кариерите им се бяха развивали успоредно. Той знаеше, че Вожда така и не е могъл да преглътне разпадането на онази Руска империя, СССР, съпътствало управлението на Михаил Горбачов, на когото никога нямаше да прости. Беше гледал как Вожда кипи при рухването на Съветския съюз и се черви от срам заради опозоряването на любимата му Майка Русия. Не той бе предал комунизма, а обратното — комунизмът беше предал неговата родина. Вожда се завърна от Дрезден точно преди Германската демократична република да изчезне след обединението й със Западна Германия. Изкатери се по етажите на бюрократичната структура, която командваше родния му Санкт Петербург, после се прехвърли в Москва. В столицата свърза кариерата си със звездата на Борис Елцин и постепенно се превърна в незаменим помощник на дъртия пияница.
	Не беше тайна, че той не изпитва никакво уважение към остаряващия алкохолик, но можеше да го манипулира до такава степен, че когато се оттегли, за да умре в мир, Елцин го назначи за свой наследник.
	По време на Елциновото управление сегашният бос гневно беше наблюдавал как ограбват всички природни ресурси на родината му, как корумпирани чиновници ги предават на авантюристи и бандити. Но тогава не можеше да се направи нищо. Когато се добра до президентския пост, вече беше научил и проумял трите крайъгълни камъка на властта в Русия. Те не се бяха променяли още от епохата на царете.
	Майната й на демокрацията. Тя беше преструвка, измама, пък и руският народ всъщност не я желаеше. Трите стълба на властта бяха държавата с нейната тайна полиция, мегапарите и подземният свят на престъпността. Изгради съюз от тях и ще можеш вечно да управляваш Русия. Вожда така и стори.
	Чрез Федералната служба за сигурност, както сега се казваше тайната полиция, можеше да арестуваш и осъдиш всеки, който ти се изпречи на пътя. Такава власт означаваше, че ще спечелиш всякакви избори, дори да се наложи да ги фалшифицираш, че медиите ще правят и публикуват каквото им се нареди, че Думата, парламентът, ще гласува всеки закон, който му заповядаш. Добави въоръжените сили, полицията и съдебната система, и страната е твоя.
	Що се отнасяше до втория крайъгълен камък, той лесно се справи с мегапарите. Гневният бивш таен агент може и да беше кипял, виждайки как ограбват природните богатства на отечеството му и как след това се образува мрежа от петстотин олигарси мултимилионери, но не се поколеба да се присъедини към тях. Евгений Крилов знаеше, че стои до най-богатия човек в Русия, а може би и в целия свят. Никой не можеше да върти какъвто и да е бизнес в страната, без да плаща процент на върховния бос, макар и чрез сложна система от фиктивни фирми и подставени лица.
	А третият фактор, безмилостните „законни крадци“, това алтернативно общество съществуваше от времето на царете и всъщност беше управлявало отвътре трудовите лагери, страховития Гулаг. През посткомунистическата епоха „ворм в законе“ бяха създали големи печеливши клонове в повечето градове на развития свят и особено в Ню Йорк и Лондон. Те бяха много полезни за „мокри поръчки“, послушно извършване на насилствени актове когато и където се налагаше. („Мокротата“, естествено, означава човешка кръв.)
	Нарежданията на Вожда бяха кратки. Нямаше нужда да споменава името „Адмирал Нахимов“.
	— Не е било злополука, нито технически дефект. Било е саботаж. Това е пределно ясно. Извършителят — и аз подозирам нашите врагове във Великобритания — подложи родината ни на страшно унижение. Цялата планета гледа как нашият кораб е заседнал в английската плитчина. Трябва да има възмездие. Възлагам го на теб. Имаш три задачи.
	Погледна го твърдо.
	— Установете кои са извършителите. Открийте ги. И ги премахнете. Свободен си.
	Крилов беше получил заповедите си. Докато най-големите влекачи в руския военен флот и в корабния свят получаваха нареждане или биваха наети да отплават за Ламанша, той потегли обратно към Ясенево, за да организира „хайката“.

	* * *

	Почти нищо в шпионажа не е толкова просто, обаче Крилов извади късмет. Когато новите заповеди започнаха пътя си надолу по етажите в Ясенево, един наблюдателен архивист си спомни незначителна новина от Вашингтон. Преди няколко седмици американските власти кой знае защо бяха отправили към Великобритания искане за екстрадиране на компютърен хакер. Броени дни по-късно, също без да посочат причина, Съединените щати бяха оттеглили искането си. Можеше и да не е нищо, каза си Крилов, но дори в света на разузнаването, някога описан от ветерана от ЦРУ Джеймс Енгълтън като „пустиня от огледала“, две и две пак правеше четири. Двама сериозни компютърни хакери за един месец?! Той поиска сводката.
	Към информацията от Министерството на правосъдието можеше да се добави съвсем малко, но доскоро издирваният извършител се казваше Люк Дженингс и идваше от Лутън.
	Евгений Крилов разполагаше с две агентурни мрежи във Великобритания. Едната беше официална, мрежата в руското посолство или поне останките от нея след опустошителното експулсиране в резултат на аферата „Скрипал“. В момента течеше нейното възстановяване. Тя се оглавяваше от наскоро назначения Степан Кукушкин, легендиран като заместник търговски съветник, макар че това сигурно не заблуждаваше никого.
	Другата мрежа се състоеше от „нелегални“ или „законсервирани“ агенти, които се представяха за британски граждани и перфектно говореха английски. Агентът, който я ръководеше, държеше магазин в лондонския Уест Енд под името Бърк. Всъщност се казваше Дмитрий Волков.
	Законсервираните агенти най-общо се делят на две категории. Някои са родени и отраснали в страните, които сега са готови да предадат. Те лесно минават за тамошни, понеже са тъкмо такива. Що се отнася до мотивите им, те биват няколко.
	През Студената война мнозинството от предалите своята родина западняци бяха убедени комунисти, чийто копнеж да видят триумфа на комунизма в целия свят стоеше над всякаква преданост към страната, в която живееха. Хората от отсрещната страна на Желязната завеса, които бяха готови да работят за Запада, почти винаги го правеха заради пълното си разочарование, прераснало в омраза към комунистическите диктатури, в които бяха родени. Имаше и други мотиви: алчност, негодувание от отношението към тях, стремеж да си осигурят помощ за бягство и по-добър живот на Запад. На първо място обаче стоеше желанието да съдействат за събарянето на режима, който презираха. Те обикновено предлагаха еднократна услуга в замяна на помощ за бягство, но ги убеждаваха да останат като агенти, докато заслужат извеждането им от страната.
	Втората категория се състои от съвсем друг тип патриоти, внедрени при огромна опасност за тях, които се представят за местни жители в държавата, обект на шпионажа, отлично познават нейния език и култура и живеят там, за да служат на обичаната от тях родина. Те се наричат „нелегални“ и също са „законсервирани“.
	За използването им също има две възможности. Някои просто предават редовно информация, която стига до тях чрез работата им. Това обикновено не са особено важни сведения и тяхното добиване не представлява сериозна опасност. Но такива агенти трябва да се „обслужват“, тоест нуждаят се от постоянен канал, по който да предават информацията, за да стигне до разузнавателната централа на страната, на която служат.
	Такава функция изпълняваше законсервираната агентка в американското Министерство на правосъдието, която беше забелязала, че Съединените щати без обяснение са подали искане до Великобритания за екстрадиране на британския тийнейджър Люк Дженингс от Лутън по обвинение в хакване на американски компютри с класифицирана информация.
	Другата възможност е да поддържаш напълно незабележим агент, който може да се използва за еднократни операции — от време на време по някоя задача, малко детективска работа. Такова нареждане получи руският агент Дмитрий Волков в изпълнение на операцията, възложена от Крилов.


	Два дни по-късно Волков — или господин Бърк — видя на обичайното място рекламна листовка от обичайната хартия. Тя съдържаше обичайните безобидни изрази, което означаваше, че го викат в Москва. Той затвори магазина си и потегли на изток, като се отклони през три различни държави, всички членки на Европейския съюз и страни по Шенгенското споразумение, с други думи, там всъщност не се извършваха гранични проверки. Волков пристигна като турист на летище „Шереметиево“ след цели двайсет часа път. В таксито на път за центъра той смени британския си паспорт с руския.
	Инструктажът беше кратък и по същество. Той дори не ходи до Ясенево. Срещата се състоя в града, за да не го познаят негови бивши колеги, с които някога е работил в централата. Предпазливостта винаги си струва.
	Крилов предаде на своя британски агент цялата информация, с която разполагаше. Мястото било Лутън, името на семейството — Дженингс, и един от тях бил компютърен маниак. Къде се намирал в момента той?
	След едно денонощие Дмитрий Волков отново пое за Лондон. Нямаше нищо записано на хартия, абсолютно нищо не стигна до радиовълните и интернет.
	По обратния път до Великобритания Дмитрий Волков, също стар шпионин и ветеран от едно време, размишляваше, че по ирония на съдбата, заради всички тези модерни технологии, тоталната сигурност днес изисква да прилагат старите методи, лична „среща“. Освен това Волков избра за тази операция четирима от двайсетимата законсервирани агенти, на които можеше да разчита.
	Нито един от тези британски граждани нямаше да знае за другите трима. Всички щяха да контактуват лично с него чрез безобидни телефонни разговори.
	Единият щеше да установи точно от кое семейство Дженингс е въпросният Люк и къде живеят те или къде са живели, ако са се преместили. После Волков щеше да предаде получената информация на агент Б. И толкова. Вторият агент щеше да поеме къщата. Ако се окажеше празна, агентът можеше да се представи за потенциален купувач и да разпита човека от фирмата за недвижими имоти и може би съседите. Третият щеше да проучи обществения живот на обекта. Четвъртият щеше да чака на разположение в хотелската си стая.
	Изборът на четирима законсервирани агенти се дължеше на съображения за сигурност. Ако един и същи човек почнеше да задава въпроси из града, можеше да направи впечатление, в случай че към самия Люк Дженингс проявява интерес и британското контраразузнаване.


	След два дни отседналите в различни хотелчета четирима агенти плъзнаха с различни коли из Лутън. Всички имаха едни и същи кратки инструкции: да действат бързо.
	Агент А имаше задача да прегледа изборните списъци. Във Великобритания това е публичен регистър, който съдържа и адреси. Агентът докладва на другия ден. В Лутън живеели девет семейства на име Дженингс, но само в едно от тях имало Люк, осемнайсетгодишен младеж. Бил вписан в регистъра след последния си рожден ден. Живеел с родителите си. На посочения адрес имало трима гласоподаватели. Бащата Харолд, майката Сю, а сега вече и тийнейджърът.
	Агент Б получи информация къде да отиде и мина с колата си край мястото. На двора видя стълб с обява, че къщата е за продан. Агентът посети фирмата за недвижими имоти и уговори оглед същия следобед.
	По време на огледа стана ясно, че домът е тотално опразнен и професионално почистен. Нямаше стари пликове от писма, фактури или сметки, подсказващи къде се е преместило семейството. Докато не стигнаха до шкафа под стълбището. Агент Б настоя да надникне навсякъде и в малкото пространство встрани от антрето до отсрещната стена лежеше захвърлен голф пин. В тъмния шкаф сигурно преди бяха държали стикове за голф, хоби на бащата най-вероятно.
	На другия ден пое агент В. Три голф клуба обслужваха Лутън. Руснакът позвъни от хотелската си стая в първия, но улучи десетката във втория. Разговорът беше напълно безобиден.
	— Току-що се преместих в района на Лутън и искам да се свържа с един стар приятел, който живее тук. Той ми прати визитката си, ама каквото съм магаре, взех, че я изгубих. Обаче навремето ми беше споменал, че се е записал в страхотен голф клуб. Дали не е вашият? Приятелят ми се казва Харолд Дженингс.
	— Имаме записан Харолд Дженингс, господине — отговори секретарката. — Може ли да е той?
	— Да, той трябва да е. Бихте ли ми дали телефонния му номер?
	Номерът беше на стационарен телефон, който се оказа изключен. Най-вероятно в напуснатата къща. Не че вече имаше значение. Агент В посети голф клуба.
	Избра обедно време, поиска да се срещне със секретаря и попита дали може да се запише.
	— Май ще извадите късмет, господине — отговори приветливият служител. — Обикновено нямаме никакви свободни места, обаче наскоро се разделихме с неколцина членове. Единият замина за великата деветнайсета дупка на небето, а другият, струва ми се, емигрира. Елате да ви заведа в бара, докато отида да проверя.
	В претъпкания бар цареше приповдигната атмосфера. От осемнайсетата дупка прииждаха членове по двама или четирима, оставяха екипировката си в съблекалнята и си поръчваха по чашка преди обяд. Агент В закръжи сред тях. Приказките му бяха безобидни като по телефона.
	— Наскоро се преместих от Лондон. Имах един много добър приятел, който членуваше във вашия клуб. Харолд Дженингс. Още ли е тук?
	Тоби Уилсън седеше на бара и големият му покрит с морави жилки нос показваше, че е редовен потребител.
	— Беше допреди месец. При нас ли ще постъпвате? Клуба си го бива. Да, Харолд напусна и емигрира. А, с удоволствие. Джин и тоник. Много благодаря.
	Барманът си знаеше човека. Чашата с мехурчетата се появи на бара още преди да бъде изпразнена предишната. Секретарят се върна с формулярите. Агент В ги попълни. Така или иначе нямаше да го открият — посоченият адрес беше измислен. Чиста формалност, обясни служителят. Заявлението щяло да се разгледа от комисията, но смятал, че нямало да има проблеми за приятел на Харолд Дженингс, сто процента. Междувременно защо не се почерпел за негова сметка? После някой го повика. Агент В пак се зае с Тоби Уилсън.
	— Да, всъщност е жалко. Бракът му се провали. Казвам ви, с радост бих му свил тая негова жена. Страхотна мадама!
	— Сю, нали?
	— Да. Разкошна мацка. Тъй де, двамата се разделиха и той замина за Ню Йорк. Последно чух, че имал добра работа, хубава квартира, нов живот.
	— Значи поддържате връзка, така ли?
	— Тия дни ми позвъни.


	След час агент В помогна на Тоби да стигне до колата си и през това време един джиесем се премести от джоба на Уилсън в този на агента.
	Агент В се обади на Дмитрий Волков и му предаде изключително полезна информация. Ако хакерът било момчето, двамата с майка му определено били изчезнали от Лутън. Но ако някой знаел къде са отишли, това трябвало да е бащата. Той се намирал в Ню Йорк, обаче агентът вече разполагал с мобилния му номер.
	СВР имаше друга агентурна мрежа в Ню Йорк, а при съвременната техника за проследяване мобилният номер вършеше същата работа като адреса. Незабавно се установи връзка с нюйоркската колония от руски гангстери.


>	6.

	Онази майска сутрин в контейнера за смет на мръсната нюйоркска улица нямаше нищо необичайно, освен че от него висеше човешки крак.
	Ако контейнерът беше празен, трупът щеше да е на дъното му, нямаше да се вижда и щеше да си остане там дни наред или цели седмици. Контейнерът не беше празен. Ако погледнеше надолу, някой от апартаментите на по-горните етажи можеше да забележи висящия крак, само че нямаше такива апартаменти.
	Контейнерът се намираше в запустял участък край една мръсна уличка в Браунсвил, недалеч от залива Джамайка в Бруклин. От двете страни на уличката се нижеха стари празни складове — целият район представляваше изоставена промишлена зона. И патрулният полицай видя крака само защото влезе в запустелия участък да се изпикае.
	Вдигна си ципа и повика партньора си. Двамата огледаха крака, после надникнаха в контейнера. Самият труп лежеше по гръб: бял мъж на средна възраст с отворени очи, вперени в небето.
	Партньорът се свърза с тамошния участък. После се задейства обичайната процедура.
	След като се увериха, че човекът е мъртъв, ченгета го оставиха там. С него щяха да се заемат детективите и патологът. В очакване на тяхната поява полицаите претърсиха непосредствената околност и в един недалечен склад, зловонен и празен, освен разхвърляните боклуци, откриха въжета, висящи от радиаторни тръби. Изглеждаше — и патоанатомът щеше да го потвърди въз основа на охлузванията от въже по китките, — че жертвата е била вързана за тръбите, явно за да бъде подложена на бой.
	С предпазлив слалом по осеяната с останки уличка пристигна необозначен седан. От него слязоха двама детективи и заедно с униформените направиха оглед на трупа. Екип криминалисти отцепи с лента контейнера и околния район. Евентуалните минувачи нямаше да имат право да влизат в него, но такива липсваха. Бандитите, извършили това престъпление, бяха избрали подходящо място.
	После дойде и самият патоанатом. Отне му съвсем малко време да обяви човека за мъртъв, вероятно убит, и да позволи да вдигнат трупа. Хората му извадиха тялото от контейнера, сложиха го на носилка, натовариха го в буса си и го откараха в моргата. До този момент патологът беше успял да установи само че мъжът е напълно облечен, но че липсват всичките му ценни вещи. На носа му имаше отпечатъци от очила, макар че самите тях ги нямаше. По-късно ги намериха при въжетата в склада. Както и една носна кърпичка.
	На един от пръстите му имаше следа от пръстен с плочка. Всичките му джобове бяха празни. Липсваха портфейл и документи за самоличност. В моргата щяха да извършат по-цялостен оглед.
	Именно там, при събличането на тялото, патоанатомът забеляза още две странности. На лявата китка имаше отпечатък от верижка, но часовника го нямаше. Етикетите на дрехите показваха, че нито една от тях не е американска. Очевидно бяха британски. Сърцето на патолога се сви. Турист, отвлечен и убит в изоставен квартал, беше лоша новина. Той повика един от главните детективи.
	Що се отнасяше до останалото, патоанатомът успя да установи причината за смъртта. Сърдечна недостатъчност. Жертвата беше получила силен удар по лицето. Носът бе счупен и в ноздрите и около устата имаше засъхнала кръв. Бяха ударили мъжа и в слънчевия сплит. След отварянето на гръдния кош стана ясно, че човекът е имал слабо сърце, макар че можеше и да не го е знаел, и че травмите, на които е бил подложен — ужасът, болката, побоят, — са предизвикали сърдечен удар.
	Детективът слезе от горния етаж и също проучи етикетите на дрехите. Джърмин стрийт. Това не беше ли в Лондон? Мъжът бе на средна възраст. Възпълен, но не и дебел. С меки длани. Детективът нареди да почистят лицето му и да го фотографират. И да му вземат пръстови отпечатъци, разбира се, плюс ДНК проба. Ако се окажеше новопристигнал британец, трябваше да е минал през миграционна проверка, сигурно на летище „Кенеди“.
	На детектив Шон Девлин му трябваше име. Дали мъртвият е живеел в града? В хотел извън центъра ли е бил отседнал? С приятели? Освен британските дрехи имаше още специфични подробности. Тук не ставаше дума за уличен обир, случайно завършил с фатален край. Крадците атакуваха, обезвреждаха, обираха и бягаха. Извършителите трябваше да са отвлекли този човек от много далече. Бяха го откарали в изоставения квартал и го бяха пребили, завързан за тръбите. Защо? За наказание ли? За да измъкнат някаква информация?
	Когато получи снимките, детектив Девлин ги разпрати до три държавни институции: Имиграционното и митническо наблюдение, известно просто като ИМН, вездесъщото Министерство на вътрешната сигурност и разбира се, Бюрото, ФБР. Отне един ден и работата свърши системата за разпознаване на лица. В браунсвилския участък, в който работеше детектив Девлин, изведнъж заприиждаха феберейци. Мъртвецът бил новопристигнал, имал статут на постоянно пребиваващ и се намирал под закрилата на Бюрото. Щяло да е голям срам. Обаче не за детектив Девлин. Делото замина за нюйоркските офиси на ФБР.
	Техният архив показа, че господин Харолд Дженингс бил получил разрешение да се установи в Ню Йорк и че нужните многобройни документи били обработени скоростно от Бюрото като услуга за британския премиер чрез Скотланд Ярд. Трябваше да уведомят британската полиция и да й поднесат своите извинения.


	В Лондон уведомиха и някой си сър Ейдриън Уестън. Той отиде в Чандлърс Корт и съобщи скръбната вест на госпожа Сю Дженингс и двамата й синове. По-малкият, Маркъс, се разплака. По-големият прие бащината си смърт като факт, наред с многото други, които съхраняваше в паметта си.
	Сю Дженингс попита дали може да пренесат тялото на съпруга й в Англия, за да го погребат в родината. Обещаха й. Британското консулство в Ню Йорк щяло да държи връзка с ФБР, за да осъществят репатрирането на тялото при първа възможност. Тя спомена за часовник, който искала да й бъде върнат. Имал сантиментална стойност.
	Госпожа Дженингс поясни, че ставало дума за златен ролекс „Ойстър“. Била го подарила на мъжа си по случай десетата годишнина от сватбата им и носел посвещение. На гърба пишело „На Харолд с обич от Сю за десетата ни годишнина“.
	От Ню Йорк отговориха, че нямало часовник, но издирването на убийците продължавало и Нюйоркското полицейско управление щяло да разпространи описанието на златния ролекс. Имаше списък, който редовно се разпращаше до заложните къщи и бижутериите, и описанието стигна до тях, но това не даде резултат.
	Нюйоркският инцидент разтревожи сър Ейдриън. Изглеждаше прекалено голяма случайност. Ако в Москва бяха направили връзката между катастрофата с „Адмирал Нахимов“ и Великобритания, руснаците го бяха постигнали невероятно бързо — ето това беше смущаващото. Той позвъни в нюйоркското ФБР и поиска да го свържат с детектива, който води следствието.
	С помощта на Бюрото Уестън проведе дълъг разговор с детектив Девлин в Бруклин, но той не можа да му помогне много. И след седмица следата изстина.


	В деня, в който разпознаха откритото в нюйоркския контейнер тяло като Харолд Дженингс, осем от най-мощните океански влекачи на Запад се събраха в Па дьо Кале и бяха закачени за заседналия крайцер. Стоманени въжета, дебели колкото мъжка китка, се изпънаха от кърмите им към неподвижния исполин. В най-високата точка на пролетния прилив влекачите затеглиха едновременно и двете грамадни витла на „Нахимов“ вдигнаха тонове фин пясък под кърмата му. Сантиметър по сантиметър и после метър по метър крайцерът се заплъзга назад от плитчината в дълбоки води.
	За десет дни бяха превърнали „Адмирал Нахимов“ в туристическа атракция. Предприемчиви собственици на яхти по крайбрежието на Кент бяха организирали излети в онзи безопасен участък между Гудуин и брега, известен като Дюните. Туристите правеха милиони снимки, главно селфита — сияйно усмихнати на фона на крайцера.
	След като го освободиха, осемте влекача се откачиха и се пръснаха по базите си — руснаците отплаваха за Балтийско море, а повиканите на помощ холандци и французи — за съответните си портове. „Нахимов“ обаче не стигна далече в пътуването си към руския Далечен изток. Налагаше се да прегледат корпуса му. Щом потегли отново, той зави обратно на север към Севмаш. За жителите на Кент зрелището приключи. В Кремъл обаче не смятаха така.


	Както често се случва в полицейските следствия, пробивът настъпи в резултат на случайност. Арестуваха крадец, който носеше златен ролекс с посвещение. И той се оказа руснак.
	В Ню Йорк има шестстотин хиляди руснаци и половината от тях живеят и работят в района, известен като Брайтън Бийч — южната част на Бруклин по крайбрежието на полуостров Кони Айланд. Там действа активен и жесток престъпен свят, съставен от няколко известни банди. Нюйоркското полицейско управление разполага с многоброен състав от рускоговорещи полицаи, които се занимават единствено с Брайтън Бийч и неговите банди.
	Арестантът се казваше Виктор Улянов и ясно даваше да се разбере, че не възнамерява да каже нищо. Беше изключително глупав и очевидно гравитираше около една от бандите.
	Опитал да извърши солов грабеж в Куинс, на километри от дома си, като избрал за жертва порядъчен и заможен гражданин, вървящ по улицата, на която живеел. Обаче не извадил късмет. Бизнесменът на средна възраст бил участвал с отбора на САЩ по бокс на Олимпиадата в Атланта. Състезавал се в средна категория и десният му юмрук все още се отличавал с внушителна комбинация от мускули и кости.
	Преди Улянов да успее да използва ножа си, юмрукът на „жертвата“ се запознал с брадичката му и когато се свестил на тротоара, руснакът видял около себе си няколко крака в сини униформени крачоли. В участъка го обсипали с подигравки и той потънал в намусено самосъжаление. Преди да го вкарат в килията конфискували всичките му вещи.
	Един интелигентен новобранец на горния етаж видял часовника и си спомнил, че преди седмица получили описание на златен ролекс с посвещение, който принадлежал на убит британец. Новобранецът докладвал на своя сержант и съответно получил похвала за бдителността си. После със случая се заели детективите и съобщили във ФБР.
	Когато госпожа Сю Дженингс се прибра от погребението на мъжа си, й показаха снимка на часовника и тя потвърди, че е неговият. В Ню Йорк осведомиха Улянов, че обвинението срещу него се променя от улично нападение на предумишлено убийство.
	Той си спомни съвсем ясно какво точно се е случило. В последния момент го повикали в групата, събрана за похищението на британския счетоводител, защото бил отпаднал някакъв по-умен гангстер. Били петима и ставало дума за външна поръчка. Нямали представа, че възложителят е руски агент на московската СВР.
	Трябвало да отидат в един апартамент в Куинс, да позвънят на вратата и когато им отвори единственият обитател на квартирата, да го изведат навън под дулата на пистолетите си и да го качат във вана си. Било лесна работа — ужасеният пленник изпълнявал каквото му наредят. Наближавало полунощ и нямало никакви свидетели.
	В изпълнение на инструкциите те отишли в един изоставен склад в пустеещ район край залива Джамайка, завързали хленчещия си пленник за някакви тръби и се приготвили да изпълнят задачата. Имали съвсем проста заповед. Да го поошамарят и да му зададат един елементарен въпрос: къде е синът ти?
	И тогава нещата се объркали. След втория удар от страна на главатаря на групата мъжът изпаднал в гърчове, очите му се изцъклили и той увиснал на въжетата. Помислили, че е изгубил съзнание, и се опитали да го свестят. Само че британецът бил мъртъв. Не били получили никаква информация от него — само повтарял „недейте“. Повече се страхували от реакцията на шефа си, отколкото се притеснявали заради мъртвеца.
	Трима от петимата отишли да потърсят къде да изхвърлят трупа. Четвъртият и Улянов останали да го развържат и да видят дали има нещо ценно. Другият руснак взел пръстена и пачката банкноти, а Улянов му свалил часовника и го прибрал в джоба на панталона си. По-късно сменил с него своя евтин таймекс…
	Седнал срещу двамата пронизващи го със стоманени погледи детективи, руският гангстер осъзнаваше, че е мъртъв, ако издаде другите убийци. Затова се изуми, когато те му предложиха съвсем друга сделка. Макар да бяха наясно, че обвинението в убийство няма да издържи в съда, полицаите му казаха, че ги интересува само едно нещо и че ако го получат, може би ще успеят да свалят обвинението. Какво е казал англичанинът преди да умре.
	Виктор Улянов обмисли положението. Въпросът му изглеждаше безобиден. На фона на присъда между двайсет години и доживотен затвор…
	— Нищо не каза.
	— Нищо ли? Съвсем нищо?
	— Нито дума. Просто след втория удар се задави и умря.
	Детективите бяха получили интересуващия ги отговор. Предадоха го във вашингтонската централа на ФБР, откъдето го препратиха в Лондон.


	Сър Ейдриън посрещна внезапната смърт на Харолд Дженингс в Ню Йорк и уверенията на НЙПУ, че счетоводителят не бил проронил нито дума за сина си и неговото местонахождение, донякъде с облекчение. Но само донякъде.
	Гризяха го съмнения. Как руснаците изобщо бяха чули името Дженингс и бяха открили самия Харолд в някакъв нюйоркски апартамент на пет хиляди и шестстотин километра оттам? Отнякъде — нямаше представа откъде — изтичаше информация.
	От само себе си ставаше ясно, че Москва няма да приеме световното унижение със заседналия крайцер просто като лош късмет. Даже и без традиционната руска параноя те щяха да разберат, че някой е проникнал в компютрите им. Чрез реверсивно инженерство на борда на „Нахимов“ и в мурманската база данни щяха да докажат, че е имало хакване, при това извънредно успешно, толкова ловко, че е останало незабелязано, докато не е станало късно. Това изискваше мащабно разследване. И сър Ейдриън имаше съвсем основателни подозрения на кого е било поверено то.
	Това е една от особеностите на асовете в света на разузнаването. Те се изучават взаимно като шахматисти. Целта е да надхитрят противника, а не да го надвият със сила. Силата е за мъже в камуфлажни униформи. Шахът носи по-голямо удовлетворение. Сър Ейдриън беше носил камуфлажа в парашутнодесантните войски и тъмния костюм във Фирмата.
	Макар и десет години по-възрастен от мъжа в Ясенево, Уестън бе забелязал изгряващата звезда на СВР още като заместник-началник на МИ6. Като ръководител на управление „Западна Европа“, по онова време Евгений Крилов проявяваше изключителна ловкост и решителност и по-нататъшното развитие на кариерата му бе успешно — той се изкачи по стъпалата чак до кабинета на седмия етаж.
	Говореше се, че по време на операцията в Северноафриканската пустиня през Втората световна война британският генерал Бърнард Монтгомъри часове наред се взирал в снимката на своя противник, немеца Ервин Ромел. Опитвал се да разбере какво ще направи врагът му. Сър Ейдриън водеше досие на Евгений Крилов. В него също имаше снимка. Той се обърна към бившите си колеги на Воксхол Крос и заради едно време му позволиха да седне в затворена стая и да проучи досието на Крилов.
	В края на 90-те Крилов две години служил под ръководството на резидента, началника на звеното на СВР в руското посолство в Лондон. Бил таен агент, с други думи, легендиран като безобиден младши културен аташе, но британците знаели точно какъв е всъщност.
	В този странен „танц на смъртта“, какъвто е шпионажът, агенти от вражески страни често присъстват на коктейли в посолства — водят разговори, сияйно се усмихват, чукат се с чаши и се преструват на забавляващи се дипломати, докато зад маските си кроят планове да надхитрят и унищожат противника. Сър Ейдриън смяташе, че се е срещал с младшия (тогава) руски шпионин на един такъв прием в руското посолство.
	Пътищата им за малко не се бяха пресекли още веднъж. Това можеше да се случи в Будапеща, ако не се беше отказал да отиде на срещата с един руски полковник изменник, защото усещаше, че онзи е разкрит. По-късно разбра, че е бил прав. Подложеният на изтезание военен си признал всичко преди да го екзекутират. Тъй като предателят бил руснак, от АВО, унгарската тайна полиция, поканили представител на руското посолство да присъства на залавянето на британския агент. Будапеща била третата чуждестранна мисия на Крилов. Той седял в кафенето, в което АВО били устроили своя капан, и чакал британския шпионин, който така и не се появил.
	Сър Ейдриън затвори досието и си тръгна от Воксхол с още по-силни подозрения. Крилов не се беше издигнал от младши разузнавач до седмия етаж в Ясенево просто ей така. Той трябваше да е човекът, на когото са възложили да открие суперхакера.
	Уестън също така знаеше, че в Москва са научили две имена: Дженингс и Лутън. Нямаше представа как. Но това вече нямаше значение. Семейство Дженингс бяха изчезнали оттам и той имаше всички основания да предполага, че руснаците изобщо не са чували името Чандлърс Корт. И все пак… и все пак. Отново имаше онова предчувствие. Затова искаше малък, но опитен въоръжен отряд да наблюдава момчето. Няколко войници в Чандлърс Корт биха били добре дошли.
	Избраните от Крилов мутри го бяха издънили в онази браунсвилска улица, но ако шефът в Кремъл наистина смяташе, че главите и ръцете, подложили на унижение „Адмирал Нахимов“, са на онова островче край северозападния бряг на Европа, което Вожда мразеше толкова яростно, той нямаше да се откаже. Щеше да опита пак.
	Сър Ейдриън още повече щеше да се разтревожи, ако можеше да се пренесе, невидим като призрак, в кабинета на своя противник над брезовата гора в Ясенево.


	На бюрото на Крилов лежеше голяма разпечатана снимка. Оригиналът беше направен от руски спътник, прелетял незабелязано над Централна Англия, след като го бяха отклонили от курса му по искане на шефа на СВР. Сателитът се беше насочил към координатите, зададени му от място, намиращо се далече под него. Беше заснел обекта и после се беше върнал в първоначалната си орбита. При следващото си прелитане над Русия беше пратил исканото изображение.
	Евгений Крилов взе голяма лупа и се вгледа в центъра на сателитната снимка. Там се намираше ограденото със стена и залесено имение Чандлърс Корт.


>	7.

	Службата, в която работеше Евгений Крилов, всъщност не можеше да се нарече гадна. И навремето, и напоследък под негово ръководство, от СВР многократно бяха организирали убийства в чужбина, но той винаги предпочиташе други да му изпълняват мокрите поръчки.
	Вперил очи в разпечатаното сателитно изображение, Крилов си мислеше, че е успял да се справи с първите две задачи, поставени му от Вожда. Инстинктът на президента в крайна сметка се оказваше верен. Именно британците, а не американците, бяха подложили Майка Русия на това унижение, за да си отмъстят за случая „Скрипал“.
	През ранната пролет на 2018-а руски агенти едва не убиха един руснак, който си живееше кротко в британския град Солсбъри. Сергей Скрипал някога бе шпионирал Русия в полза на Великобритания. Заловиха го и го осъдиха на затвор. След като го освободиха, му позволиха да емигрира в Обединеното кралство.
	Той водеше кротък, дори незабележим живот, докато руски агент не намаза бравата на входната му врата със смъртоносното нервнопаралитично вещество „Новичок“. Скрипал и дъщеря му Юлия, която му гостуваше по това време, влязоха в контакт с веществото и бяха почти фатално отровени. Едва ги спасиха с дотогава неизвестна британска противоотрова. Приписаха заслугата на Портън Даун.
	Самият Евгений Крилов се обяви против операцията, но Вожда не се съобрази с него. Оказа се, че Крилов е бил прав. В резултат бяха експулсирани трийсет и шестима руски дипломати и британците ги бяха подбрали добре. И трийсет и шестимата бяха базирани в посолството шпиони и тяхното заминаване съсипа мрежата на Крилов във Великобритания.
	Цялата тази авантюра представляваше катастрофална грешка, но той знаеше, че ще му изстине мястото, ако пак го заяви. Сега ги беше връхлетяла нова катастрофа със засядането на гордостта на Северния флот и Русия просто трябваше да отмъсти. Крилов поне бе свършил две трети от работата.
	Британците бяха открили тайно оръжие и бяха готови да го използват с безпощадност, на която той възнамеряваше да отговори със същото. Това оръжие не беше машина. А човешки мозък — в главата на един млад аутист, — способен да постига невъзможното. Подобно на киберспециалистите във Форт Мийд, руснаците в Мурманск бяха смятали, че защитната стена около тяхната база данни е непристъпна, и бяха сгрешили.
	Благодарение на вашингтонския агент младежът вече си имаше име. Благодарение на детективската работа в Лутън бяха открили бащата на гения, само че той се беше оказал безполезен. Сега от нов източник разполагаха с обекта, мястото, където британците криеха своето тайно оръжие — далеч от очите, далеч от сърцето, както се казва. Третата заповед на Вожда обаче лежеше на сърцето на Крилов. Да премахне младежа — да отмъсти за обидата.
	Ръководителят на СВР можеше да избира от пет организации с отлично обучени убийци в Русия. Проблемът се състоеше обаче в това коя от тях да използва.
	Има две такива държавни служби. Това е Спецназ — силите за специални операции, съответстващи на британските СВВС, СВМС и почти невидимия СРП и на американските зелени барети, Делта Форс и тюлените. Всички бойци имаха превъзходна подготовка и донякъде вариращи умения в зависимост от личните им способности и областта на квалификацията им.
	В Спецназ съществуваше секретна част за действие зад граница. Тези хора завършваха абсолютно тайна школа, в която ги научаваха незабелязано да се придвижват в цивилни дрехи в различни чуждестранни общества, да взимат оръжията си от тайници, където от посолството им оставяха необходимото, пренесено в недосегаем дипломатически багаж, и после да изпълняват операцията и да се завръщат към обичайния си живот също толкова невидимо, колкото го напускаха. Те усвояваха до съвършенство чужди езици, главно английски, най-разпространения език в света.
	Другата държавна служба се намираше във ведомството на Крилов — бившият отдел 13, вече разширен и преименуван на отдел V, „Мокрые дела“ или „Мокри поръчки“, останка от някогашния КГБ, която продължи да съществува след разделянето и прекръстването на организацията при Горбачов.
	Тъкмо двама агенти от отдел V, единият командир на звеното, а другият охрана и шофьор на взетата под наем кола, бяха отишли в Солсбъри, за да намажат бравата на предателя с „Новичок“. Дори смехотворният руски посланик във Великобритания Яковенко не знаеше нищо за тях. Затова и можеше да се изправи и да заяви на британската преса, че Русия нямала нищо общо с аферата, без дори да се изчерви.
	Извън СВР Крилов можеше да се обърне към организираната престъпност, руските „ворм в законе“. Властта винаги можеше да разчита на тях за услуги, защото бяха сигурни, че ще им се отплатят с обществени поръчки и концесии за тяхната всеобхватна бизнес империя.
	Почти непознати на Запад бяха рокерите, „Нощните вълци“, в сравнение с чиято жестокост калифорнийските „Ангели на ада“ приличаха на пенсионирани отчета. „Нощните вълци“ изповядваха свиреп патриотизъм и бяха известни с това, че често нападат и осакатяват чуждестранни футболни фенове, пътуващи из Европа, за да поддържат своите отбори. Сред тях имаше неколцина ветерани спецназовци и говорещи английски.
	И накрая, Москва можеше да възлага „поръчки“ на две неруски групи, всяка от които разполагаше с бандитски организации, прочути с изключителното си зверство — чеченците и албанците.
	„Частните“ подизпълнители щяха да искат пари, но и това не представляваше проблем. Кремъл поддържаше най-тесни връзки с мрежата от промишленици и търговци милиардери, забогатели неимоверно, като бяха ограбили богатствата на родината си и след това бяха заминали да живеят разкошно в чужбина. Някои, по-глупавите, се бяха откъснали от най-големия бандит и Кремъл водеше злостни войни с тях. Затова им се налагаше да се заобикалят с многобройни телохранители в чуждестранните си имения и даже това невинаги ги спасяваше. Онези, които си знаеха изгодата, веднага щяха да осигурят финансирането.
	След двудневни размисли Евгений Крилов реши да използва рокерите, елитен отряд, подбран от „Нощните вълци“, всички пътешествали много по света и знаещи английски.
	В избора му имаше логика. Обвинението за аферата „Скрипал“ падаше твърдо върху Русия и се подкрепяше от целия разузнавателен свят, защото „Новичок“ представляваше чисто руска разработка. „Частната“ престъпност обаче имаше универсален характер. Рокерите можеше да бъдат наети от всеки. След смъртта на компютърния хакер на официално равнище британците щяха да знаят кой е пратил убийците, но за разлика от следата на „Новичок“, никога нямаше да са в състояние да го докажат.


	Сър Ейдриън обичаше да се смята за прагматик, готов да приема реалността, колкото и да е неприятна. Но не подценяваше и интуицията.
	Два пъти през живота си беше отказал да пренебрегне предчувствието си, че нещо не е наред — два пъти надуши опасността и си плю на петите. Първия път, в края на 70-те, капанът на източногерманската Щази хлопна точно след като той се измъкна през границата. Във втория случай, в началото на 80-те, КГБ удариха будапещенското кафене, в което трябваше да се срещне със своята „свръзка“, броени минути след духването на Уестън. По-късно се оказа, че вече са отвели нещастника в Сибир, където го очакваше смърт.
	Дългите години на излагане на опасности в името на родината бяха научили Ейдриън Уестън да не се шегува с предчувствията, нито да ги бърка с нервността на страхливец, какъвто не беше.
	След Будапеща агент на АВО избяга във Великобритания и сър Ейдриън го разпита в една явочна квартира край Лондон. Унгарецът случайно се оказа от онези, които бяха чакали на уреченото място непоявилия се британски шпионин. Тъй като арестуваният предател бил руснак, присъствал и човек от КГБ, който се казвал Евгений Крилов. Естествено, впоследствие Уестън следеше отдалече увереното издигане в йерархията на този Крилов и след пенсионирането си научи за назначаването му за шеф в Ясенево.
	Като професионалист, той разбираше, че масовото експулсиране на агенти на СВР от лондонското посолство след аферата „Скрипал“ е разбило агентурата на човека, който някога едва не бе станал негов палач. Затова и сред портретите на нощното му шкафче беше лицето, извадено от архивите на всички онези някогашни дипломатически коктейли — настоящият ръководител на СВР.
	След като проучи рапортите на ФБР от Ню Йорк, Уестън пак надуши същата миризма.
	Нещо не беше наред. Москва действаше прекалено бързо. Сър Ейдриън не знаеше нищо за руската къртица във вашингтонското Министерство на правосъдието, но Крилов по някакъв начин се бе сдобил с точното име. И според Бюрото хората, на които от СВР бяха възложили поръчката, се издънили в Ню Йорк по чиста случайност — слабото сърце на Харолд Дженингс.
	Уестън все повече се убеждаваше, че Крилов ще опита отново. Над всичко това витаеше усещане за ярост. Заповедта сто на сто идваше от онзи вътрешен кабинет в Кремъл и щеше да бъде изпълнена. Сър Ейдриън беше смутил зимния сън на мечка и сега тя вилнееше. Затова някогашният шеф от Воксхол Крос поиска нова среща със своята министър-председателка и отправи молбата си. Когато й изложи подозренията си и й каза какво иска, тя затвори очи.
	— Наистина ли смятате, че е нужно?
	— Надявам се да не е, но предпочитам да заложим на сигурно, за да не съжаляваме после, госпожо премиер.
	Рядко се налага политици да бъдат убеждавани в необходимостта от предпазливост. В Бъкингамския дворец се провеждат тържествени връчвания на медали, ала в тях никога не участват политици.
	— Ако се разберете с директора на ССО. Но ще приема неговото мнение, ако не се съгласи с вас — предупреди тя.

	* * *

	Директорът на Силите за специални операции е висш военен, обикновено със звание бригаден генерал, чийто офис се намира на Албани Стрийт в Риджънтс Парк. Същия следобед той прие по спешност сър Ейдриън. Искането идваше от Даунинг стрийт. Офицерът изглеждаше ужасно млад, помисли си Уестън, но напоследък всичките бяха такива. Той изложи проблема си. Генералът веднага го разбра. Имаше дългогодишна служба в Полка преди да го повишат.
	Полкът притежава богат опит в личната охрана. Той изпълнява ЛО операции по целия свят, помага на приятелски държави и много често подготвя телохранителите на техните държавни глави. СВВС обикновено взима високи такси от онези, за подобряването на чиято ЛО съдейства, и е работил дълго време в богатия на петрол Персийски залив. Всъщност това може би е единственото подразделение от въоръжените сили, което носи приходи на страната.
	— Нападение ли очаквате, сър Ейдриън? — попита военният.
	— Не че очаквам. Просто предпочитам да заложа на сигурно.
	— Рядко изпълняваме ЛО операции на наша територия.
	И двамата знаеха, че макар столичната полиция да разполага с висококвалифицирани въоръжени части, понякога онези, които охраняват кралицата, са от Силите за специални операции. Това остана неизречено.
	— Сигурно може да го броим за обучителна мисия — замислено произнесе генералът. — Колко души ви трябват?
	— Дванайсет. В някогашните помещения за персонала има предостатъчно място за спане. Редовна кльопачка от кухнята. Стая с телевизор за свободните от дежурство.
	Военният се ухили.
	— То си е направо ваканция. Ще видя какво мога да направя.


	Те пристигнаха в Чандлърс Корт след два дни. Бяха дванайсет — трима сержанти и деветима редници. Командваше ги трийсет и девет годишният капитан Хари Уилямс. Той получи стая на първия етаж и щеше да се храни заедно със семейството и групата от ЦПК.
	Сър Ейдриън държеше да ги посрещне и това също му позволи да ги прецени. Видяното му хареса. Нямаше нужда да му казват, че хората от Силите за специални операции с основание се наричат „специални“. Като цяло те притежават изключително висок коефициент на интелигентност и множество разнообразни умения. Извънредно добрата физическа форма и владеенето на най-различни оръжия са задължителни. В четиричленните отделения, които са най-малките звена в Полка, обикновено има един-двама полиглоти, специалист по оказване на първа помощ с познания на ниво парамедик, инженер/техник и оръжейник.
	Преди да потегли за Чандлърс Корт Уестън прегледа бележките от директора на ССО за командира им. Подобно на самия него преди години, Хари Уилямс кандидатствал в армията като тийнейджър и бил оценен с „добро семейство, добро училище, добри оценки и ПЗО (подходящ за офицер)“. Носил униформата двайсет години.
	Завършил „Сандхърст“ и си осигурил разпределение в Колдстримския гвардейски полк, но на двайсет и пет годишна възраст, жаден за бойни действия, кандидатствал в Специалната военновъздушна служба. Подборът, по-голямата част от който преминава в планината Брекън Бийкънс, Южен Уелс, е толкова тежък, че процентът на издържалите е съвсем малък. Хари Уилямс бил сред тях.
	Постоянният състав на Полка са ДЗ-тата, другите звания — сержантите и редниците. Мамините синчета, тоест офицерите, идват и си отиват, винаги по покана при това. Капитан Уилямс карал трети мандат. Участвал — и се отървал само с една незначителна рана от куршум в лявото бедро — в две секретни операции в тила на врага в Афганистан и Сирия, където според очевидци ликвидирал половин дузина терористи.
	Сър Ейдриън си спомни думите на бригадния генерал: „То си е направо ваканция“. За този кален воин Чандлърс Корт щеше да е точно това. Преди да си тръгне, организаторът на операция „Троя“ се увери, че командирът на охранителното звено се е запознал със своите подопечни, семейство Дженингс. Всички заедно пиха чай в дневната.
	Момчетата приеха различно капитан Уилямс. Както винаги, Люк се държеше срамежливо и затворено, но Маркъс изгаряше от желание да чуе разкази за бойни действия. Капитанът само се усмихна и измърмори: „По-късно… може би“.
	Нищо не убягваше от погледа на сър Ейдриън. Той одобрително регистрира вниманието, с което бойците се отнасяха към по-голямото момче, и не пропусна да забележи реакцията на много красивата Сю Дженингс. Неговата любима Фиона щеше да отправи типичната си кротка усмивка и да прошепне: „Мъжеловка“. Такава беше негласната реакция на наскоро овдовялата госпожа Дженингс. Сър Ейдриън я усещаше над чашите чай. От бележките си знаеше, че военният също е вдовец, и подозираше, че дотам ще се стигне по-късно, след като той си тръгне.

	* * *

	Свикнали с пустини, хълмове, джунгли, арктически снегове и мочурища, мъжете скоро се почувстваха у дома в някогашните тавански помещения на прислугата. Понеже постоянно щеше да ги вижда персоналът, който живееше извън къщата, и вестта бързо щеше да се разпространи, те не носеха камуфлажи, а тениски, полари и маратонки.
	Два дни отидоха за преобразяване на непосредствената околност на имението по начина, по който искаше капитан Уилямс. Храсталаците бяха изкоренени, така че от всички страни на сградата да има гола морава. При необходимост това осигуряваше огневи сектор с дълбочина петдесет метра. По дърветата в тясна ивица от гората, опасваща тревната зона, бяха закачени сензори за телесна топлина. Те се изключваха денем, но нощем на пулта в командното помещение на тавана светеха точици. Яркостта на точките показваше големината на топлинния източник. Мъжете наблюдаваха, слушаха и чакаха, като се редуваха да дежурят през денонощието. Нямаха представа какво се случва в компютърния център. Действаше принципът „необходимост да се знае“.


	Руснаците проникнаха в страната на другия ден. Бяха шестима, всички от „Нощните вълци“. Едри и яки, бивши войници от бойни части, участвали в действия срещу афганистанци или чеченски бунтовници. Бяха напълно инструктирани за предстоящата задача и действаха под дистанционното ръководство на Евгений Крилов.
	Паспортите им бяха фалшиви, професионално подправени, и показваха, че идват от славянски държави в Източна Европа. Четирима говореха английски със запъване и акцент, докато двамата бивши спецназовци го знаеха перфектно. Всички бяха пристигнали с различни полети от различни столици на Европейския съюз.
	След кацането си на „Хийтроу“ те се събраха в уговореното кафене на терминала — безобидна наглед групичка туристи — и изчакаха да ги вземат. Закараха ги в голям нает апартамент в крайно предградие, след което шофьорът им си замина, за да не го видят никога повече.
	Намериха оръжията, които бяха поискали, в куфари във втората спалня, доставени срещу твърда цена от албанска банда, действаща в Лондон. Шкафовете за хранителни продукти и хладилникът бяха пълни. На втория ден на паркинга се появи бус „Форд“, чийто контактен ключ лежеше под гумената стелка на шофьора, както се и очакваше.
	Във Великобритания всичко беше подготвено и заплатено от руски милиардер, винаги готов да служи на Кремъл. Щом се настаниха, шестимата под ръководството на Антон се заеха да планират удара си.
	С разузнавателна цел посетиха селото край Чандлърс Корт, после обиколиха с буса имението. Спряха на един уединен участък от тесния път и двама прескочиха оградата и се придвижиха през гората, докато не видяха стените и прозорците на имението, в което се намираше целта им. Антон състави плана, после двамата се върнаха при другите и бусът потегли. Това се случваше посред нощ. Учените спяха.


	На един пулт в къщата, която бяха наблюдавали руснаците, светна червена лампичка. Един възрастен мъж вечеряше сам недалеч от Адмиралтейската арка в Лондон.
	Джиесемът в джоба на гърдите му леко завибрира. Сър Ейдриън погледна дисплея и отговори:
	— Да, капитане?
	— Имахме гости. Двама. В гората. Само наблюдаваха. Отидоха си.
	— Ще се върнат. И ще са повече. Опасявам се, че ще са тежковъоръжени. И няма да останат скрити. Почти със сигурност ще дойдат през нощта.
	— Нарежданията ви?
	На такъв въпрос при нормални обстоятелства можеше да отговори само старши офицер. Но капитан Уилямс имаше инструкции да изпълнява заповедите на гласа от този телефонен номер.
	— Спомняте ли си Лохгал?
	Лохгал е селце в графство Арма, Северна Ирландия. На 8 май 1987-ма бойна група на ИРА от осем главорези напада малката казарма на Кралската ълстърска полиция. Пристигат по тъмно с багер, в чиято кофа има бомба. Тя взривява главния портал и водачът изскача навън, за да се присъедини към другите седем. Всички заедно атакуват базата. Имат заповед да ликвидират целия гарнизон на КЪП. Само че са предадени. Високопоставен информатор от организацията се е обадил където трябва. В казармата и гората наоколо ги очакват двайсет и четирима бойци от СВВС, които излизат от прикритията си и откриват огън. Загиват и осмината от ИРА. Оттогава името „Лохгал“ означава онова, което Лорънс Арабски извикал на хората си по пътя за Дамаск: „Без пленници“.
	— Да, сър.
	— Значи знаете какво да правите.
	Сър Ейдриън затвори и сомелиерът отново напълни чашата му с кларет.
	Келнерът не забеляза промяна в самообладанието на клиента. Вътрешно Уестън кипеше. Фактът, че неговият противник Крилов знае за Чандлърс Корт, можеше да означава само едно — трябваше да има и друга къртица.


>	8.

	Те се върнаха — „Нощните вълци“ отново се появиха другата нощ и бяха въоръжени до зъби. Мислеха си, че атакуват незащитена цел. Имаха задача да нахлуят в стара голяма къща, и да очистят спящ тийнейджър в някоя от спалните. Всички други на етажа също трябваше да бъдат ликвидирани.
	Носеха черни гащеризони и ски маски. Паркираха на пуст участък край оградата и скочиха вътре от покрива на буса. В колона по един минаха през гората и на лунната светлина видяха пред себе си имението Чандлърс Корт. Нямаха представа, че на един пулт в сградата яростно мигат червени светлинки. Нямаха представа и че в тях са вперени погледите на тринайсет души с очила за нощно виждане. И най-вече нямаха представа за оръжейния режим за нощно мерене. Нещо повече, изобщо не бяха чували за Лохгал.
	В Специална военновъздушна служба имат привилегия (и тя не е единствената), на каквато се радват само в другите две подразделения от ССО. Те сами избират оръжията си от всички възможности на света, вместо да се задоволяват с онова, което им предоставя Министерството на отбраната.
	За бойна пушка предпочитат карабина С8 на „Диемако“, днес произвеждана от „Колт Канада“. Цевта й е дълга по-малко от четирийсет сантиметра, но оръжието е студено ковано и изключително точно. За снайперска пушка са се спрели на АХ50 на „Акюраси Интернешънъл“ с оптичен прицел „Шмид & Бендер“. Зад завесите в Чандлърс Корт се криеха по шест броя от изброеното. Луната не се беше показала, но това нямаше значение. Нощният режим на мерниците осветяваше нападателите в течно зелено сияние. И насочените към тях оръжия бяха със заглушители.


	Антон водеше другарите си по голата морава. Насилието не му беше чуждо — по марсилските улици лично бе направил инвалиди трима футболни фенове на Англия. Но въпреки това се изненада, когато куршумът с кух връх го улучи в гърдите. Половин секунда по-късно той престана да се изненадва, защото умря.
	Спътниците му го видяха да пада и вдигнаха автоматите си за стрелба, ала закъсняха. Боеприпасите с кух връх не оставят място за размишления и посттравматична хирургия. Осъзнали, че са лесни мишени, двама от шестимата се обърнаха и се опитаха да се скрият сред дърветата, но се строполиха по очи и умряха.


	След пет минути шестте трупа бяха замъкнати в една стопанска постройка на имението. Щяха да ги закарат с ван без прозорци в моргата в Стърлинг Лайне, докато се вземе решение. Майката природа и един дълъг маркуч щяха да се справят с червените петна по тревата.
	На другия ден откриха буса край оградата, закараха го на сто и петдесет километра от имението и го изгориха. Полицията в съответното графство го свърза с лондонски търговец на коли втора ръка, от когото го купил с пари в брой несъществуващ човек. Опожареното купе отиде за скрап. Клането в Чандлърс Корт просто изобщо не се беше случвало.
	В Ясенево Евгений Крилов напразно очакваше новини. След два дни щеше да осъзнае, че неговите убийци никога няма да се върнат. Шефът на СВР обаче имаше още козове. Щеше да опита отново. Налагаше се. Вожда щеше да настоява.
	В Лондон сър Ейдриън за пореден път беше събуден преди разсъмване от телефонно обаждане и получи иносказателен доклад, който нямаше да означава нищо за евентуалните подслушвани. Нещо за успешното оплевяване на градината.
	Докато изгряващото юнско слънце се показваше над върха на Биг Бен край Уестминстърския дворец на улица Уайтхол, той седеше в апартамента си и се взираше в лицето на рамкираната снимка. Оттам му отвръщаха очите над славянските скули, видени на живо за последен път на един глупав коктейл преди двайсет години. Високопоставеният британски разузнавач рядко псуваше, но сега изпсува. Злобно. Най-ужасните му страхове се бяха превърнали в действителност.
	Името „Чандлърс Корт“ никога не беше пресичало Атлантика. Той щеше да прерови документите, щеше да открие всеки случай, в който е било използвано, къде и от кого. Кой можеше да го е чул? Как изобщо го бе научил Евгений Крилов?
	Втората къртица, този неизвестен информатор, трябваше да е в Лондон, в самото сърце на организацията. Москва просто знаеше прекалено много. От ФБР бяха категорични, че покойният Харолд Дженингс, бащата на гениалния аутист, не е имал възможност да издаде името. Но те го знаеха. Трябваше да има предател. Ловджийският ген в Ейдриън Уестън отново се задейства.


	Някога през Студената война, дори след потушаването на Унгарското въстание през 1956-а и бруталното смазване на чехите през 1968-а, когато много комунисти на Запад се бяха отказали от своята безумна вяра, отвратени от безпощадността на Москва, пак бяха останали твърдоглавци, вкопчени докрай в бляновете на Карл Маркс.
	Но този край отдавна беше настъпил. Даже Москва и човекът, който сега управляваше Русия, бяха заменили комунизма с яростен национализъм. Дори най-заблуденият интелектуалец — а сър Ейдриън никога не си бе правил илюзии, че и изтъкнат интелектуалец не може да е тъп като галош, — вече нямаше да шпионира от комунистически убеждения. Предателят трябваше да има мотив, при това силен. Какъв можеше да е той?
	Наранена гордост, негодувание срещу обидно отношение, самонадеяност? Като търсач на агенти и вербовчик през Студената война, сър Ейдриън беше използвал всичко това.
	Свободният живот на Запад действаше като мотив за пленниците на комунистическия свят, но зад това изтичане на информация се криеше нещо друго. Къде и в какви документи се споменаваше името „Чандлърс Корт“? Само в няколко, което означаваше, че изтичането най-вероятно идваше от високите етажи на британската йерархия — от човек с добра заплата, привилегирован и разглезен. Уестън се спря на два мотива. Изнудване, вероятно за прикриване на пагубно за кариерата лично поведение? Това все още можеше да действа. Или старомодната алчност за пари. Продажност, стара като човечеството. После започна да търси изтичането. Използва влиянието си, за да изиска стенограмите — всички съвещания покрай преместването на семейство Дженингс бяха стенографирани.
	Имаше едно заседание в конферентната зала на Министерския съвет. Спомняше си го — на дългата овална маса в онова тихо помещение. Тъй като се намираше под земята, там не се чуваше грохотът на трафика по Уайтхол като на горните етажи. Присъстваха само петима, при това най-високопоставените. Чандлърс Корт не присъстваше в стенограмата. Никой от другите не знаеше, че сър Ейдриън е избрал имението за нов дом на свръхсекретното киберзвено. А той не беше споменал името.
	Имаше и едно правителствено заседание в тесен кръг, проведено на Даунинг Стрийт 10, в същата зала, в която двамата с премиера се бяха срещнали с американския посланик. Бяха присъствали госпожа Марджъри Греъм, министрите на вътрешните и външните работи и на отбраната, главният секретар на правителството — най-висшият държавен служител в страната — и двама стенографи. И там не бяха споменавали Чандлърс Корт.
	Оставаше само едно съвещание — на Съвета за национална сигурност, на което сър Ейдриън беше присъствал като гост. И да, Чандлърс Корт се спомена веднъж. Участваха министрите на вътрешните и външните работи и шефовете на ЦПК, МИ6, МИ5 и Обединения разузнавателен комитет. И заместник главният секретар на правителството, тъй като онзи ден неговият началник и министър-председателката бяха в чужбина.
	Уестън реши да се съсредоточи върху това заседание. Всички участници имаха най-високо ниво на достъп до класифицирана информация. Такова обаче бяха дали някога и на Ким Филби. В историята не съществуваше човешка машина, която да не може да сбърка. Във Фирмата имаха една поговорка: ако искаш да запазиш в тайна нещо, което е известно на трима души, застреляй двама от тях. Той се замисли за двата възможни мотива.
	Изнудване? Сър Ейдриън изпитателно плъзна поглед по седемте лица. Можеше ли един от тях да е жертва на шантаж? Таен любител на оргии? Педофил? Извършител на финансова злоупотреба на предишна служба?
	Или продажност? Навремето, през Студената война, британците се подлъгваха по комунистическата идеология. Американците винаги се бяха продавали за пари. Той си спомняше семейство Уокър, Олдрич Еймс — все предатели, купени с пари.
	Лондон от векове е световен банков център. Добавете към това застрахователна дейност, паричен мениджмънт, международни финанси. От британската столица излизат пипала към хиляди банки в стотици държави, наред с лични приятелства и връзки. Ейдриън Уестън имаше известни познанства в този свят, съсредоточен на площ от два и половина квадратни километра във вътрешността на града, известна просто като Ситито. Познаваше някои бивши шпиони, които след края на службата си бяха станали членове на банкови бордове. И реши да оползотвори някои направени в миналото услуги.
	След броени дни получи отговор.
	Зададеният от него въпрос беше прост. Дали някой е забелязал, най-вероятно в данъчен или банков рай — с други думи място на съмнителни трансакции, — депозитна сметка, наскоро открита от руснаци? Открита, натъпкана с пари, после бързо изпразнена и закрита?
	Обади му се един търговски банкер, който бил чул слух. Лихтенщайн. Вадуц Банк. Обилно полята с алкохол вечеря в Давос не много отдавна и някой си хер Лудвиг Фрич, който прекалено много приказвал.


	Във Вадуц няма международно летище. Лихтенщайн е мъничко княжество, разположено изцяло в Алпите, което на глава от населението е най-богатата държава на света. В столицата Вадуц има дванайсет големи и дискретни банки. Сър Ейдриън си уговори среща с хер Фрич по телефона. Помогна му рицарският сан — той намекна, че може би търси къде да вложи известна сума, и това беше достатъчно.
	Стигна със самолет до Цюрих в съседна Швейцария и нае кола. Винаги пътуваше само с ръчен багаж, икономична класа, и в паспорта му нямаше „сър“. Старите навици умират трудно. Цялата му кариера беше отдадена на незабележимостта и това му вършеше добра работа.
	Напътстван от навигационната система, той пристигна един час по-рано и изчака на чаша кафе в заведението срещу банката. Столицата на Лихтенщайн е тихо градче — докато седеше на масата си до прозореца, сър Ейдриън видя само десетина пешеходци по тротоарите. Във Вадуц хората се придвижват с коли. И шофират внимателно.
	В банката го поеха от фоайето и го качиха с асансьора на втория етаж в кабинета на хер Лудвиг Фрич. Първата му работа беше да опровергае впечатлението, че идва да вложи голяма сума.
	— Въпросът е деликатен — поясни той.
	Фрич се оказа изключително ловък и дискретен. Даде да се разбере, че рядко се занимава с неща, които не са деликатни. Двамата отпиха изворна вода от кристалните си чаши.
	— С какво мога да ви бъда полезен, сър Ейдриън?
	— В родината ми е открадната много голяма сума. Сред ощетените е и нейно величество.
	Това съобщение потресе мазния хер Фрич. През киберепохата финансовите престъпления се бяха превърнали в истинска епидемия и Лондон не можеше да разчита на имунитет. Но Вадуц не желаеше да се превръща в скривалище за крадени пари — освен в недоказуеми случаи. А и всичко, свързано с британската кралица, можеше да стигне чак до собствения им държавен глава, княз Ханс-Адам II. Сериозна работа.
	— Ужасно.
	— Отнася се за измама в огромни размери, включваща пране на пари.
	— Това е истинска напаст, сър Ейдриън. Навсякъде. С какво мога да ви бъда полезен? — Този път банкерът говореше искрено.
	— Извършителят ни е известен. В отдела за банкови престъпления в Скотланд Ярд не са глупаци.
	— Смятате, че е от Лихтенщайн ли? Боже опази!
	— Не, не, не. Руснак е. Откраднатата сума е отишла в Русия. Изключително съмнителен милиардер. За съжаление, позволяваме на прекалено много като него да живеят в Лондон.
	Хер Фрич кимна в знак на искрена убеденост. По този въпрос между мненията на двамата нямаше абсолютно никаква разлика.
	— Вие британците сте много толерантни, сър Ейдриън.
	— Определено повече, отколкото би трябвало.
	— Така е. Но какво отношение има това към Лихтенщайн и конкретно към Вадуц Банк?
	— Всяко стадо има мърша, хер Фрич. Според нас измамникът е получил известна помощ. От стадото. Всъщност сме сигурни. И престъпникът ще настоява да вземе извънредно голямо финансово възнаграждение. Знам, че мога да разчитам на вашата дискретност…
	— Нашата банка е известна с дискретността си.
	— … и ще ви разкрия, че са подслушвани телефони и са засечени разговори.
	Лудвиг Фрич нямаше нужда от убеждаване. Опитът на британците в тези неща датираше още от времето, когато сър Франсис Уолсингам, ловец на шпиони при кралица Елизабет I, многократно спасявал живота на своята владетелка, като засичал тайни писма на заговорници.
	— Има вероятност… — Хер Фрич разбираше, че става въпрос за нещо много повече от вероятност. Проклетите британци разполагаха с доказателства, иначе какво правеше в кабинета му този очевиден шпионин? И дворецът на княза се намираше само на километър и половина… — съвсем наскоро лице от руски произход да е открило депозитна сметка. В нея бързо да е била преведена голяма сума. И друго лице да я е изпразнило, може би като е изтеглило парите в брой. Естествено, ще сме ви безкрайно признателни…
	Хер Фрич се извини и излезе от кабинета. Когато се върна, носеше тънка папка.
	— Посъветвах се с колеги, сър Ейдриън — започна банкерът. На лицето на Уестън не се четеше нищо, но той знаеше, че го лъжат. Значи мазният хер Фрич трябваше да е съучастник. Продажник. — Преди месец дойде един господин, седеше точно там, където сте сега вие. Беше от руското посолство в Берн. Откри депозитна сметка. С минимална сума. Седмица по-късно с електронен превод в нея постъпи евро равностойността на пет милиона щатски долара. Без посочен източник.
	— Прилична сума. А бенефициентът?
	— След една седмица дойде друг мъж. Не си каза името. Не се и налагаше. Според условията на сметката се изискваше само буквено-цифров код. Този човек разполагаше с него. Но той определено беше ваш съотечественик.
	— И е изтеглил всичко в брой.
	— Точно така. Упълномощен съм да ви разкрия това само при условие че имам думата ви информацията да не се разпространява.
	— Имате думата ми, хер Фрич. Но докато мъжът е пресичал фоайето, охранителната камера, която забелязах там, със сигурност го е заснела.
	— Много сте наблюдателен, сър Ейдриън.
	— Старая се, хер Фрич.
	— Наясно сте, че не мога да позволя тази папка да напусне стаята. Ако случайно я прегледате обаче, не бих могъл да ви спра.
	Папката лежеше между тях. Банкерът се изправи и се обърна с гръб, за да погледне през прозореца надолу към града. Ейдриън Уестън се наведе напред и разтвори папката. Вътре имаше разпечатка, на която се виждаше мъж, пресичащ фоайето. Сър Ейдриън затвори папката и я побутна обратно. Хер Фрич се върна на мястото си.
	— Хер Фрич, и лично аз, и родината ми сме ви безкрайно признателни. Уверявам ви, че това, което видях днес, няма да бъде разпространявано. Ще бъдат взети мерки, но те в никакъв случай няма да засегнат тази банка.
	Двамата се ръкуваха с ловко подправено дружелюбие. Беше повикан придружител, който изпрати британеца до изхода. Той се озърна нагоре към камерата, заснела мъжа с издутата „докторска“ чанта, съдържаща пет милиона долара в евро банкноти с голям номинал.
	Взетата под наем кола го очакваше на паркинга на банката. Сър Ейдриън се отправи обратно по дългия път до цюрихското летище. Хер Лудвиг Фрич го изпрати с поглед от кабинета си на втория етаж и се пресегна за телефона.

	* * *

	По пътя Уестън размишляваше за видяното. Снимката показваше висш държавен служител на средна възраст, пресичащ фоайето, през което преди минути беше минал той. Лицето се виждаше ясно и той добре го познаваше. Джулиан Маршал, заместник главен секретар на правителството.
	Сър Ейдриън отдавна се беше досетил, че виновникът трябва да е ходил във Вадуц, за да вземе своите трийсет сребърника. Но това щеше да е търсене на игла в копа сено. Абсолютно всички на самия връх на дървото имаха вили в провинцията и редовно ги посещаваха през уикендите. Всеки големец можеше да се изплъзне незабелязано, да се качи на частен самолет, да отиде до Вадуц и да се върне, без да направи впечатление. Разследванията му не бяха дали никакъв резултат. Той мислено се вгледа отново в снимката. Нещо му убягваше, някаква дребна подробност. И тогава го осени.
	Сглобилият изображението руснак в Ясенево се беше справил отлично. Обувките сигурно бяха на „Лоб“ от „Сейнт Джеймс“, чудесно ушитият костюм — несъмнено от Савил Роу. И залепеното с Фотошоп към торса лице определено принадлежеше на държавния служител, председателствал заседанието на Съвета за национална сигурност, на което бяха споменали Чандлърс Корт.
	Авторът на „снимката“ беше допуснал една-единствена грешка. Фалшифицираната фигура носеше „неправилна“ вратовръзка.


>	9.

	Ако изобщо носят вратовръзка, за ловенето мъже по света това е платнена лента, преметната около врата под яката, завързана отпред и висяща на гърдите. Носещият я сам избира десена и шарката, ако има такава. В Англия обаче вратовръзката може да е нещо повече.
	Десенът и цветовете на райетата или втъканият в плата мотив само за миг могат да покажат къде е завършил мъжът, в коя военна част е служил или в кой клуб членува. Това е нещо като шифър, като парола за разпознаване.
	Джулиан Маршал несъмнено беше учил в „Итън“, едно от най-престижните частни училища във Великобритания. А неговите питомци имат право да носят така наречената стара итънска вратовръзка. Вратовръзките всъщност са три: стандартна черна на бледосини райета и две още по-престижни, защото показват спортни успехи в училището.
	Първо, итънската крикетна вратовръзка: лилава на пурпурни и зелени райета, разделени с тънки златни линии, цветове, които толкова не си отиват, че трябва да е нарочно. Носят я възпитаниците, които са играли в училищния отбор по крикет. Носеше я и фигурата на снимката.
	И после, итънската викингска вратовръзка: тъмночервени и черни райета със светлосини линии за онези, които са били в отбора по гребане. Двата спорта се практикуват през летния срок и затова са несъвместими.
	Сър Ейдриън си спомняше как преди години бяха стояли на брега на Темза при Хенли с негов колега от МИ6, който имаше вила край реката, и бяха гледали как Итън печели Купата на принцеса Елизабет. В итънския отбор се състезаваше съвсем младият тогава Джулиан Маршал.
	Преди да стигне до цюрихското летище, той осъзна, че не е търсил където трябва. Беше си мислил, че предателят е от висшия ешелон на властта. Точно така искаше да го накара да смята Крилов и затова бяха положили такива усилия да подкупят хер Фрич да пусне слуха за несъществуващата банкова сметка и измисленото посещение на реален британски държавен служител. Едва не го бяха надхитрили. Уестън обаче бе пропуснал, че в сърцето на британската система съществува още една категория — невидимият служител.
	Като фанатичен наблюдател на живота, сър Ейдриън беше забелязал, че високопоставените често пренебрегват армията от добри и предани мъже и жени, които всъщност движат търговията, занаятите и управленската дейност: шофьори, секретари, стенографи, фотокопието, архивисти, преводачи, дори сервитьори.
	Те идваха и си отиваха, чакаха и сервираха, и обикновено не им обръщаха внимание. Само че тези хора не бяха дървени статуи. Имаха очи и уши, мозъци, които помнеха и правеха изводи, и определено бяха способни да се почувстват оскърбени, пренебрегнати, подценени от арогантните сноби.
	Нямаше съмнение, че името „Чандлърс Корт“ е било предадено на руснаците. Но кой от служителите беше изменникът? Що се отнасяше до мотива, той все още клонеше към подкупа, при това далеч по-малко от пет милиона долара. Но къде в уайтхолската копа сено се намираше тази невидима игла? По време на службата му в МИ6 бяха разкрили изтичане на информация и сър Ейдриън използва хитрост, за да изобличи предателя. Сега се налагаше пак да я приложи.
	По време на обратния полет до „Хийтроу“ мислите му се върнаха към единственото заседание, на което мимоходом бяха споменали Чандлърс Корт. Някой от присъстващите трябваше да го е чул и да е записал името на мястото, където бяха осигурили безопасността на младежа по прякор Лисицата.
	Кои бяха присъствали? Е, ръководителите на четирите разузнавателни служби: МИ6, МИ5, ЦПК и Обединения разузнавателен комитет. Всичките с най-високо ниво на достъп до класифицирана информация. Но кой седеше зад тях и безшумно стенографираше?
	Там бяха и двамата министри от кабинета, на вътрешните и външните работи, всеки с малък екип сътрудници.
	От руския удар срещу Чандлърс Корт бяха изтекли четири дни. Сър Ейдриън не се съмняваше, че Крилов вече е наясно с катастрофалния резултат от въоръженото нападение. Поне там го бяха подценили те. Сигурно можеше да ги подмами да го направят пак. Щеше да е логично да премести своя феноменален хакер на друго място. Затова той щеше да направи тъкмо обратното.
	Във всеки случай скоро след неуспешната атака Уестън се беше посъветвал по този въпрос с доктор Хендрикс. Компютърният спец от Челтнам го помоли да не мести семейството, стига да е възможно. За тези няколко седмици ученият се бе превърнал във втори баща за младежа. Всеки път, щом го преместели или настъпела бъркотия в неговия свят, Люк Дженингс изпадал в психическа криза. А тъкмо му били възложили да хакне друга база данни и той работел по тази задача.
	По време на едно от посещенията си сър Ейдриън с одобрение отбеляза задълбочаващата се връзка между двамата. Отдал целия си живот на компютрите, доктор Хендрикс формално беше много по-напред от тийнейджъра. Но нито той, нито който и да е друг от ЦПК можеше да се мери с шестото чувство на младежа, когато ставаше въпрос за проникване през изумителното сложните защитни стени, пазещи най-големите тайни на великите сили. Докторът би могъл да се засегне. Други определено щяха. Но великодушната душа на Джеръми Хендрикс се изпълваше с бащински чувства към подопечния му млад гений. Люк Дженингс явно му отвръщаше с благодарност. Той получаваше ежедневна подкрепа, на каквото никога не се бе радвал от покойния си баща. Винаги отхвърлян, той живееше в собствения си свят. Майка му можеше да го закриля, да защитава деликатността му като кокошка — своето пиленце, ала не можеше да го подкрепя, защото неговият свят й беше напълно непонятен, както и за Уестън и всичките бивши учители на Люк. Единствено с доктор Хендрикс младежът най-после имаше общ език. Затова и мнението на компютърния специалист бе важно за сър Ейдриън. Щом момчето щеше да се депресира, не биваше да го местят от Чандлърс Корт. Люк Дженингс трябваше да си остане там.
	Като имаше предвид съвета на доктор Хендрикс, Уестън се зае да подготви опита си да извади от равновесие Крилов. Щеше да се престори, че мести хлапето, и да разпространи тази информация. Щеше да избере четири обекта. Но първо му предстояха някои проверки. Започна с дългия списък на контактите си. Четири къщи в провинцията, всички разположени в собствени имоти.
	Навремето, когато имаше ловджийски пушки и приемаше покани за лов на фазани и пъдпъдъци, сър Ейдриън се беше запознал с десетина-петнайсет собственици на такива къщи. Обади се на четирима от тях и ги помоли за услуга. Всички се съгласиха. Единият дори подхвърли, че можело „да е забавно“. „Нощните вълци“ в хартфордшърската морга едва ли смятаха така.
	Втората му задача беше да се срещне отново с директора на Силите за специални операции.


	Бригадният генерал се държеше любезно, но укорително.
	— Командирът на Полка не е много доволен — отбеляза военният. — Мислеше си, че хората му провеждат учение по охрана на тричленно семейство и трима експерти, пък те си играят на битката при Сталинград.
	— Там силите са били равностойни — възрази сър Ейдриън. — В Чандлърс Корт не поехме никакви рискове. Но моля, предайте моите извинения в Полка. Нямах представа, че убийците са открили обекта. Ако знаех, той изобщо нямаше да е там. Къщата щеше да е празна. Сега най-вероятно ще последва съвсем различен сценарий.
	И изложи предложението си. Директорът на ССО го обмисли.
	— Препоръчвам СРП. И той е базиран в Хартфордшър. В Кредънхил. Предлагам по двама души на къща. Така ще могат да дежурят на смени.
	Заедно със СВВС и Специалната военноморска служба Специалният разузнавателен полк е едно от трите бойни подразделения на британските ССО. Сред неговите „специалитети“ са незабелязаното проникване и невидимостта. Добавете към това и наблюдението отблизо (незабележимо). СРП обикновено се стреми да избягва преките сблъсъци, но при нужда е не по-малко смъртоносен от другите две звена.
	Последва нов криптиран разговор между командира на СРП в кредънхилската база и директора на ССО. Позоваването на желанието на премиера да бъде оказана подкрепа на нейния съветник по сигурността за пореден път реши проблема.
	През следващото денонощие в домовете на съответните домакини — имение, чифлик и две ферми — пристигнаха и бяха посрещнати любезно четири двойки неочаквани гости. И четирите къщи бяха големи и просторни, разположени навътре в имотите, така че всеки непознат посетител, да не говорим за чужденец на разузнавателна операция, веднага щеше да бъде забелязан. Бойците се настаниха, обиколиха околните райони и избраха наблюдателните си пунктове, всички разположени на възвишения, от които се виждаше цялата площ на имотите. После започнаха да се редуват на пост.
	Сър Ейдриън се беше спрял на четирима от участниците във въпросното заседание на Съвета за национална сигурност. Това бяха напълно невинният Джулиан Маршал, министрите на вътрешните и външните работи и председателят на Обединения разузнавателен комитет. Уестън познаваше и четиримата, но двамата политици — не много добре.
	Прати на всеки от тях лично писмо и означи плика така, че да го отвори само посоченият отпред получател. След като бъдеше прочетено, писмото щеше да бъде видяно само от още един човек, надежден секретар, отговарящ за класифицираната кореспонденция.
	В писмата сър Ейдриън обясняваше, че в Чандлърс Корт е имало инцидент и че смята за разумно да премести младия хакер, главното действащо лице в операция „Троя“. След това разкриваше новото му местонахождение, само че във всеки от четирите текста посочваше различен адрес. За яснота ги означи за себе си като А, Б, В и Г.
	Уестън умееше да чака. Голяма част от шпионажа се свежда до чакане и той беше прекарал живота си в този занаят. Това усещане е познато на въдичарите — часовете, в които се опитваш да не задремеш, да не откъсваш очи от плувката, наострил уши за звъна на камбанката, завързана на върха на пръта. Подобно е и залагането на капан, обаче постоянно има фалшиви аларми. Всяка от тях трябва да се провери, но заложилият капана всъщност очаква нещо друго.
	Не се наложи да чака дълго. Както се бяха уговорили, позвъни му командирът на Полка в Кредънхил.
	— Моите момчета ми съобщиха, че били под наблюдение. Някой обикалял в гората, оглеждал къщата с бинокъл. Естествено, хората ми са останали незабелязани. Искате ли да го заловят? Само кажете.
	— Благодаря, полковник. Получих каквото ми трябва. Струва ми се, скоро ще ви докладват, че натрапника вече го няма.
	Полковникът беше назовал къща С — Пърсимън Грейндж в Уилтшър. Преди години по време на еднодневен лов с още седем души сър Ейдриън бе свалил в чифлика петдесет фазана. Там живееше пенсиониран посланик в столица зад Желязната завеса заедно със страдащата си от артрит съпруга и некрасивата си дъщеря.
	Пърсимън Грейндж беше мястото, посочено в писмото до министъра на вътрешните работи. Уестън трябваше да поговори с него.


	Срещнаха се след като министърът приключи частния си обяд в „Брукс“. Уединиха се в библиотеката, от чиито стени ги гледаха портретите на членовете на Дружеството на дилетантите.
	— Непременно трябва да знам кой може да е виждал онова писмо, след като сте го прочели, господин министър.
	Мъжът беше двайсет години по-млад от него, амбициозен и обещаващ, един от онези, на които министър-председателката бе поверила висок пост, и той се оказваше достоен за него въпреки младостта си.
	Разговорът не продължи много. Нямаше защо да си губят времето.
	— След като го прочетох, писмото е било архивирано — отвърна вътрешният министър. — В единствения екземпляр, който ми пратихте, без копия. В секретния архив. От личния ми секретар Робърт Томпсън.
	Освен ако не се беше случило нещо много по-лошо, сър Ейдриън вече знаеше кой е предателят.


	Робърт Томпсън беше държавен служител и получаваше заплата като такъв. Не живееше в богаташки квартал като Челси, Найтсбридж или Белгрейвия, а на юг от реката в Батърси. Документите показваха, че е вдовец с десетгодишна дъщеря. Сър Ейдриън почука на вратата на апартамента точно след 20:00. Отвори му мъжът, с чието досие се бе запознал.
	Четирийсетинагодишният Томпсън изглеждаше уморен и напрегнат. Нямаше и следа от дъщеря му. Джесика можеше да гостува с преспиване при своя съученичка. Когато видя Уестън на прага си, в очите му проблесна нещо. Не изненада, нито угризение, а примирение. Каквото и да беше вършил, всичко приключваше и той го разбираше.
	Законите на любезността бяха спазени. Томпсън покани Ейдриън Уестън в дневната си. Двамата останаха изправени. И сега нямаше защо да си губят времето.
	— Защо го направихте? Не ви ли плащаме достатъчно?
	В отговор Томпсън се тръшна на един от фотьойлите и скри лицето си в шепи.
	— Заради Джесика.
	Аха, дъщерята. Може би по-добро училище. По-екзотични ваканции. В тропиците. За да не изостава от по-заможните си приятелчета. Уестън забеляза снимка в рамка на една масичка. Момиченце с лунички, плитки и доверчива усмивка. Момиченцето на татко.
	Раменете на Томпсън се разтресоха и сър Ейдриън се извърна. Не можеше да понася плачещи мъже. Беше от поколение с военни традиции, които учеха на други неща.
	При триумф — скромност. При болка — стоицизъм. При поражение — самообладание. Но съвсем рядко сълзи. Уинстън Чърчил си падаше ревлив, но пък той се различаваше в много отношения.
	Сър Ейдриън помнеше два случая, в които възрастни мъже си бяха изпускали нервите. Това бяха агентът в Източна Германия, който успя да се измъкне през Чекпойнт Чарли и се строполи на земята от безкрайно облекчение, че е жив и най-после свободен. И собственият му син в родилното отделение, когато видя сбръчканото ядосано лице на първородния си наследник, единствения внук на сър Ейдриън, сега в Кеймбридж. Но предател, заловен на местопрестъплението?! Нека плаче. Но после всичко се промени.
	— Тя е при тях — изхлипа мъжът на фотьойла. — Отвлякоха я на връщане от училище. Глас по телефона. Заплаши, че щели групово да я изнасилят, да я удушат… освен ако…
	След час сър Ейдриън знаеше всички подробности. Детето се прибирало само пеш след репетиция на хора. Кола до тротоара. Единственият свидетел — приятелка, която била на петдесетина метра. Джесика била качена в колата — по-точно натикана в нея — от някакъв мъж. После колата потеглила.
	Последвало обаждане по телефона. Значи знаеха мобилния му номер, но трябваше да са го получили от детето. Знаели галеното име, с което момичето наричало татко си.
	Гласът ли? Правилен английски, но с акцент. Руски ли? Най-вероятно номерът беше останал в джиесема на Томпсън, обаче това трябваше да е телефон за еднократна употреба, отдавна изхвърлен в Темза.
	Сър Ейдриън остави съсипания човек с една последна инструкция. При следващото обаждане да каже на онзи отсреща, че е получено ново писмо. Уестън бил променил решението си. Щели да местят младежа, но във военна база, не в частен дом.


	Тръгна си пеш от Батърси през Темза към Уайтхол и Адмиралтейската арка. През целия си живот се беше опитвал да избягва гнева. Защото смущаваше трезвата преценка, объркваше логиката и замъгляваше яснотата. Когато нещата отиваха на зле, интелигентният човек се нуждаеше и от трите. Ала сега го изпълваше гняв.
	Сър Ейдриън беше губил агенти и бе оплаквал другари, които никога нямаше да се завърнат у дома. Беше ходил на сурови, безпощадни места, но имаше строги закони. Децата бяха недосегаеми. А сега в Москва пак бяха решили да пренебрегнат всички принципи, като при атентата срещу отдавна излезлия в пенсия полковник Скрипал.
	Той не хранеше илюзии за шпионската професия, на която се беше посветил. Знаеше, че тя си има и тъмна страна. Многократно бе рискувал свободата и живота си, защото знаеше от собствен опит, че това е неизбежно в този извънредно несъвършен свят, ако иска онези, които се радват на свобода и сигурност, да продължават да го правят. Ейдриън Уестън вярваше в своята родина и нейните изпитани стандарти. Вярваше, че те по принцип са почтени, но също разбираше, че в съвременния свят почтеността е нещо, на което все още държи съвсем скромно малцинство.
	Години наред негов най-голям враг бяха КГБ и наследилите Комитета организации след падането на съветския комунизъм. Той знаеше, че убийствата, изтезанията и жестокостта са норма оттатък Желязната завеса. И яростно устояваше на изкушението да действа по същия начин, за да постига по-бързи и ефикасни резултати. За съжаление някои съюзници не бяха устояли.
	Самият Уестън винаги предпочиташе да заблуждава врага, да го надхитрява. Да, имаше мръсни номера, но колко мръсни? Слугите на глобалния противник бяха подкупвани, убеждавани да предадат родината си и да шпионират в полза на Запада. Да, ако се налагаше, чрез изнудване. Изнудване на крадци, прелюбодейци, извратени големци. Беше противно, ала понякога неизбежно, защото врагът, от Сталин до Ислямска държава, проявяваше много по-голяма жестокост и не биваше да възтържествува. Той знаеше, че мъжът в Ясенево, на когото сега господарят на Кремъл бе възложил да отмъсти за унижението на „Нахимов“, по време на бляскавото си издигане в йерархията трябва да е одобрявал или лично да е прилагал практики, които Ейдриън Уестън ненавиждаше.
	Тук обаче ставаше въпрос за нещо съвсем друго. Бяха отвлекли дете и бяха заплашили с групово изнасилване, за да склонят един държавен служител към измяна. Крилов използваше наемни убийци, чисто и просто зверове. Щеше да има възмездие. Щеше да се лее кръв. Той възнамеряваше лично да се погрижи за това.


>	10.

	Двамата любовници на отбивката се прегръщаха в нощния мрак и не забелязаха профучалия покрай тях седан, който се движеше с много по-висока от позволената скорост.
	Те обаче се откъснаха един от друг със сепнато ахване, когато стотина метра нататък по пътя колата се отклони от асфалта и се заби в едно дърво. Пред ужасените им погледи първите мъждукащи пламъци заоблизваха долната страна на багажника на смачканото купе.
	Когато светлината на огъня се усили, видяха самотен човешки силует. В следващия миг резервоарът се подпали и автомобилът избухна.
	Младежът извади джиесема си и набра спешния телефон.
	Пристигна линейка, заедно с две пожарни. Пожарникарите обляха катастрофиралата кола с бяла пяна и изгасиха огъня, но парамедиците не можеха да направят нищо за овъглената фигура на предната седалка. Тленните останки щяха да допълнят черната статистика на пътнотранспортните произшествия.
	Персоналът на моргата изпълни неприятната задача за разпознаване на трупа. Задните джобове на панталона на жертвата бяха останали почти незасегнати от пламъците. Вътре имаше кредитни карти, повече или по-малко невредими. И шофьорска книжка. Шофиралият прекалено бързо нещастник беше идентифициран като Робърт Томпсън, държавен служител, живеещ и работещ в Лондон.
	Без задкулисно упражненото влияние злополуката можеше изобщо да не стигне до медиите, но вестниците съобщиха за нея на другата вечер и на следващия ден също. Всъщност средствата за масова информация я отразиха много по-подробно, отколкото заслужаваше. Подобно задкулисно влияние е сред онези страни на официалния живот във Великобритания, от които, също като айсберг, не се вижда почти нищо.


	Телефонното обаждане последва излизането на сутрешните вестници. Сър Ейдриън беше осигурил пълното съдействие на МИ5 и ЦПК в Челтнам. Първата служба осигури телефонните номера, което сериозно би изненадало техните истински титуляри, смятащи ги за напълно сигурни.
	Теймс Хаус, където се помещава Службата за сигурност, е само на няколкостотин метра покрай реката от майката на всички парламенти, но демокрацията незабелязано свършва на прага. Масовото експулсиране на руски шпиони, легендирани като дипломати, след явната употреба на нервнопаралитичното вещество „Новичок“ по улиците на Солсбъри беше хвърлило в хаос активната дотогава шпионска машина, която Москва управляваше в Лондон.
	Бяха прекъснати връзки, бяха възпрепятствани текущи операции, бяха унищожени контакти. Новопристигналият Степан Кукушкин наскоро беше станал резидент в руското посолство и имаше нужда от още време, за да се ориентира. Същото се отнасяше за новия му заместник Олег Политовски, досегашен нископоставен пресаташе. И двамата смятаха личните си джиесеми за сигурни. Ала те не бяха — подслушваха се.
	Извън посолството бяха „нещатните“ слуги на Крилов, сред които Владимир Виноградов, гангстерски бос и професионален престъпник, олигарх и милиардер, който се беше установил в Лондон, имаше футболен клуб и живееше в апартамент за десет милиона паунда в Белгрейвия. Позвъни тъкмо той. Разговорът се подслушваше. За това се бяха погрижили от ЦПК. Сър Ейдриън не се изненада. Той знаеше, че зад фасадата на футболен запалянко Виноградов е изключително долен гадняр.
	Някога в Елцинова Русия Виноградов бил пълноправен член на бандитския подземен свят, осъждан за рекет, изнасилване, убийство и въоръжен грабеж. Излежал присъда в московския затвор „Лефортово“. Когато започнало разграбването на руските природни богатства, бил на свобода и събрал няколко милиона долара. С помощта на продажни чиновници успял да купи на безценица малко нефтено находище в Сибир. Това го направило милиардер. После се присъединил към изгряващия Вожд. Цялото му криминално досие било изчистено по загадъчен начин. Вече като почтен гражданин, Виноградов емигрирал в Лондон и станал щедър собственик на футболен клуб.
	Макар да си мислеше, че връзката е сигурна, Виноградов говореше със заобикалки. Негов събеседник беше злополучно известен албански гангстер, който действаше в Южен Лондон на мястото на някогашната банда на Ричардсън, съперничеща си с тази на Крей. Буяр Зогу и преди бе работил за него. Винаги поръчки, свързани с насилие. Сър Ейдриън получи транскрипцията на разговора само след час.
	Виноградов издаваше заповедите, които бяха прости. Операцията е приключена, прекратена, отменена. Предай го на хората си. Не използвай никакви телекомуникационни средства. Отиди при тях лично. Отърви се от всички улики — подчертавам, от абсолютно всички, — без да оставяш следи, и се прибери вкъщи.
	Явно бързаха. Щом Зогу стигнеше на мястото, където неговите главорези държаха момиченцето, щяха да убият детето.


	Агенцията за лицензиране на шофьори и автомобили в Суонзи за броени секунди предостави информацията за колата на Зогу. Скромен тъмносин седан „Волво“ с регистрационен номер еди-какъв си. След това Уестън се обади на директорката на лондонската полиция Лусинда Бери.
	— Ще ми помогнеш ли, Луси?
	— Стига да е законно и възможно. За какво става дума?
	— Един албански гангстер потегля от базата си в Южен Лондон. С неизвестно местоназначение. — Той продиктува данните за колата. — Имам основания да смятам, че когато стигне местоназначението си, ще бъде убито едно дете. Може ли да го пресрещнем?
	— Господи боже, непременно!


	Лондон е опасан от околовръстно шосе М25, дълго сто осемдесет и осем километра. По него постоянно обикалят патрулки, но пътят главно се наблюдава с хиляди камери за превишена скорост СДНМА-3*, свързани в единна мрежа с компютърно управление. Една от тях локализира волвото на Южната дъга на път за тунела „Дартфорд“ под Темза.
	[* Система за дигитално наблюдение на Магистралната агенция. — Б.пр.]
	Там има тол пункт и камери. Те регистрираха преминаването на колата през тунела и излизането й на Северната дъга. На пътен възел 29 петнайсетина километра по-нататък я пое патрулка, която имаше нареждане да отбие в следващия изход.
	Буяр Зогу забеляза полицейския автомобил в огледалото, но видя, че той се отклонява на пътен възел 28. Дотогава синята кола на шосето вече се наблюдаваше от полицейски хеликоптер. Той продължи да я следи, докато волвото напусна графство Есекс, все още по околовръстното.
	Необозначен полицейски автомобил пое проследяването до пътен възел 16, когато албанецът излезе на магистрала М40 и се насочи на северозапад към Мидландс и Уелс. Оттам го прихвана полицията на район Долина на Темза, после друг полицейски вертолет.
	След двучасово шофиране стана ясно, че гангстерът отива в Уелс и по-конкретно в Северен Уелс, една от най-безлюдните области във Великобритания.
	Най-лесно щеше да е да пресрещнат Зогу и да го спрат. В Скотланд Ярд обаче бяха отворили досието му. Там пишеше, че той е находчив и коварен. Тъй като през целия път нито веднъж не превиши позволената скорост, бандитът щеше да е наясно, че няма причина да го спират. А властите все още не знаеха точно къде отива, на кое уединено място хората му са скрили своята пленница. Местоназначението му можеше да е показано на екрана на навигацията, но имаше вероятност той да го изключи, докато полицаите се приближават към волвото. И с месеци разпити нямаше да измъкнат нищо от него.
	Сър Ейдриън не разполагаше с месеци. Слава богу, че Зогу поне изпълняваше получените нареждания. Не беше правил опит да се обади по джиесема, за да предупреди хората си, че идва. И да им обясни за какво. И все пак трябваше да го спрат преди да е стигнал там. Защото в този момент може би щяха да остават броени секунди.
	И тогава Уестън повика на помощ Специалния разузнавателен полк в Кредънхил.
	Пътищата, по които се движеше албанецът, ставаха все по-тесни и уединени. Насочваше се към Бангор по А5. Привечер отби към Хълмовете на Денби и тогава хеликоптерът на СРП се понесе след него. Машината летеше високо и откъм сляпата му страна. Зогу не я забелязваше, но шестимата бойци на борда го виждаха.
	Те знаеха само, че е отвлечено момиченце и че ако мъжът със синьото волво под тях стигне до скривалището, където държат пленницата, тя ще бъде убита. Това им стигаше. Военните побесняват, когато някой застраши живота на дете.


	Хълмовете на Денби са пустинен район с пръснати далече една от друга ферми. Волвото зави по тесен път, който водеше към една такава ферма на три километра и нещо нататък. Наоколо нямаше други сгради.
	От триста метра височина пилотът на хеликоптера „Дофин“ от авиационното крило на Обединените сили за специални операции установи, че пътят свършва зад фермата и не продължава по-нататък. Самата тя изглеждаше изоставена. На двора имаше само един ван. Една действаща ферма би трябвало да е много по-оживена.
	Буяр Зогу видя през предното стъкло вертолет, който прелетя над него и се скри зад издигащото се напред възвишение. Той обаче не можеше да види, че машината се спуска в долината и от нея изскачат двама мъже с камуфлажни униформи и автомати.
	Докато не се изкачи на върха на хълма. Хеликоптера вече го нямаше — беше отлетял нататък по долината. Двамата войници бяха на пътя. Албанецът не забеляза, че автоматите им МП5 са със заглушители. Ала не можеше да не забележи, че му махат да спре. Той намали и спря. Мъжете се приближиха от двете страни на колата. На седалката до него лежеше сгънатото му сако. Отдолу беше пистолетът му.
	Всъщност не биваше да посяга към оръжието си. Глупава грешка. Последната в живота му. Тя оправдаваше условието за „самоотбрана“. Неговите „колеги“ във фермата така и нямаше да получат съобщението на руснака.


	Единият от войниците до надупчената кола се обади на четиримата по-нататък в долината.
	Те вече също бяха на земята и се връщаха към фермата. Преди сградата да се появи пред тях бойците изчезнаха във високия до кръста пирен.
	Сред уменията на СРП е така нареченото РБЦ, разузнаване на близки цели. Това означава да се приближиш толкова скришно до постройка, че нейните обитатели изобщо да не те усетят. Като използваха прикритието на стопанските сгради и спускащия се мрак, шестимата бойци незабелязано стигнаха до прозорците.
	Единият прозорец беше счупен и закован с дъски. Между дъските имаше пролуки. Към тях се доближи око.
	— Трима — прошепна човекът в микрофона на ревера си. Другите петима го чуха от слушалките в ушите си. — На първия етаж. В дневна с кухня. Ядат. Всички са въоръжени.
	Друго от уменията на СРП е ННП, начин на проникване. Повече нямаше смисъл да се крият. Щеше да има престрелка. Един от бойците се прокрадна до входната врата и я отвори с безапелационен ритник. После се отдръпна настрани.
	Тримата вечерящи скочиха на крака с викове на албански. След секунди четири куршума излетяха навън през отворената врата. С това ловният сезон беше открит. На всички остъклени прозорци се появиха невидими допреди малко войници. Двамата похитители, които още стояха до масата, така и не успяха нито да стрелят, нито да се предадат. Те държаха оръжия и това стигаше. Входната врата падна и третият албанец умря в коридора.
	Светкавично претърсиха първия етаж, който се състоеше само от четири стаички. В тях имаше малко мебели, а сега и три трупа, от които изтичаше нещо червено. Командирът на групата тичешком се качи горе. Две помещения, нито едно от които — баня. Той рязко отвори вратата на първото. Смрад на немити тела. Три смрадливи спални чувала. Боецът не знаеше със сигурност колко албанци пазят заложницата. Можеше да има и четвърти, опрял пистолет в главата на момиченцето. Той открехна вратата от отсрещната страна на площадката, готов да стреля с автомата си.


>	11.

	Момиченцето седеше на стол в отсрещния ъгъл. Само. Стаята беше малка и тъмна. На кабел от тавана висеше слаба крушка без абажур.
	Имаше тънък спален чувал и воняща кофа вместо тоалетна. Чиния със засъхнала храна и шише вода. И един стол.
	Единственият прозорец някога беше гледал към безкрайните ниви, но сега през пролуките между закованите дъски едва се процеждаха снопчета светлина. Боецът първо се ужаси от смрадта. Помисли си, че макар явно никога да не е блестяла с елегантност, стаята се е превърнала в истински пъкъл.
	Около мъждукащата крушка бръмчаха черни мухи. Други лазеха по ръба на кофата, привлечени от нейното съдържание. Виждаше се, че момиченцето е било принудено да се храни от чинията и да лежи на зловонния спален чувал на пода. Или да седи на единствения стол като в момента — все още с училищната си униформа, немито, със сплъстена коса, вече свикнало с вонята. Обгърнало тялото си с ръце, то се взираше в боеца с огромни очи, излъчващи мъка и страх.
	Войникът от СРИ бавно отпусна оръжието си и смъкна черната си ски маска. Внезапната му поява сто на сто беше стреснала детето. А то и бездруго вече беше достатъчно наплашено. Мъжът не понечи да се приближи. Просто седна на пода и опря гръб на стената.
	— Здравей — каза боецът. И се усмихна.
	Отговор не последва. Детето го гледаше втрещено.
	— Питам се дали можеш да ми помогнеш. Търся едно момиче, казва се Джесика. Татко й ме помоли да я заведа у дома.
	Устните й помръднаха. Разнесе се тих стон.
	— Аз съм Джесика.
	Той се престори на изненадан и зарадван.
	— Сериозно? О, това е чудесно. Най-после те открих. Много липсваш на татко си. Той ме помоли да те прибера у вас. Съгласна ли си?
	Детето кимна. Боецът се огледа.
	— Тук е отвратително. Стаята ти в Лондон е по-приятна, сигурен съм.
	Джесика се разплака. От уплашените й очи бликнаха сълзи и потекоха по мръсните й бузи.
	— Искам вкъщи. Искам при татко.
	— Прекрасно, Джесика. И аз искам същото. Долу ме чакат едни приятели, дойдохме с хеликоптер. Ти возила ли си се на хеликоптер?
	Тя поклати глава. Мъжът бавно се изправи и предпазливо се приближи към нея. После протегна ръка. Джесика я хвана и той я вдигна от стола. Момичето се изпусна и отново се разплака, този път от срам. Тежките травми имат няколко последици, нито една от които приятна. Той се обърна към вратата и извика:
	— Слизаме! Разчистете коридора!
	Нямаше нужда детето да вижда какво има там и в кухнята.
	Навън просветнаха долните светлини на дофина и се разнесе ръмженето на двата му двигателя. Машината кацна сред пирена зад плевниците.
	Другите мъже чакаха долу. Вече бяха замъкнали труповете в кухнята и бяха затворили вратата. Като държеше за ръка боеца, момиченцето колебливо заслиза по стълбището и плъзна поглед по войниците. Те го наблюдаваха и единият промълви:
	— Божичко!
	Дори да бяха изпитвали някакво съжаление към мъжете, които бяха убили, то се изпари напълно.


	Командирът на групата помогна на Джесика Томпсън да се качи в хеликоптера за обратния полет до Кредънхил.
	Опита се да използва джиесема си и едва тогава установи, че покойният Зогу е нямало да може да се свърже с хората си, даже да е искал. В тази част на Хълмовете на Денби нямаше сигнал. Боецът последва Джесика и кимна на пилота.
	Другите мъже щяха да останат там. Щяха да ги приберат по-късно. Дотогава им предстоеше известно разчистване. Не бяха угасили двигателя на волвото и той още работеше. Единият отиде да докара колата. За взимане оставаха петима бойци и четирима убити гангстери в чували за трупове. Услужливите, но несъмнено озадачени полицаи от графство Конуи щяха да бъдат помолени да дадат съсипаното волво за скрап.
	В Кредънхил закараха Джесика направо в санитарната част. Поеха я две жени и докато детето се къпеше и миеше с шампоан косата си, едната излезе и каза на командира на поделението:
	— Не са я докосвали, нали разбирате. Заплашвали я и я зяпали похотливо всеки път, когато й носели храна. Тъй че — тъкмо навреме. Тя е умно момиче. Разсъдливо. Ще има нужда от психолог, но ще се оправи.
	Командирът се обади на сър Ейдриън и той съобщи на Робърт Томпсън, който си беше жив и здрав. Уестън разполагаше с кола и шофьор и ги прати на дългото предутринно пътуване до Херефорд да съберат бащата и дъщерята.
	Когато се прибраха в Лондон, сър Ейдриън отново посети Томпсън в Батърси.
	— Едва ли ще можете да останете държавен служител след тази история. А и едва ли ще искате. Може би е добре да смените местоживеенето си. Безопасността и на двама ви е гарантирана.
	Помълча и добави:
	— Знам едно много красиво кътче. Топъл климат, искрящо синя вода. Уелингтън, Нова Зеландия. Добри училища, приветливи хора. Мисля, че мога да уредя нещо, ако желаете. Познавам техния посланик в Лондон.
	Пак помълча за момент.
	— Прилична държавна служба. Хубава къща. Лесен транспорт — там разстоянията не са големи. Нов живот може би. Мисля, че може да се уреди. Съобщете ми решението си.
	След един месец Робърт Томпсън и Джесика поеха към този нов живот.


	Ейдриън Уестън беше хуманен човек и пожела да научи истинската самоличност на клетника, чиито овъглени останки бяха в дистанционно управляваната летяща с бясна скорост кола.
	През 1943-та Съюзниците подготвяли операцията в Южна Европа. Било важно да се опитат да заблудят нацисткото висше командване, да го убедят, че ударът ще започне там, където нямало да започне. Британците взели труп на неидентифициран бездомник, облекли го в униформа на майор от Кралската морска пехота и го хвърлили в морето край бреговете на Южна Испания.
	На китката му с верига било заключено куфарче, съдържащо документи, очевидно строго секретни, които предполагали, че атаката ще е през Гърция. Изхвърленото на брега тяло било предадено на Гуардия Сивил. Формално неутрална, франкистка Испания всъщност клоняла към Оста. Документите стигнали до германското разузнаване и оттам — до Берлин.
	В Гърция били прехвърлени огромни подкрепления. Под командването на Патън и Монтгомъри Съюзниците започнали операцията през Сицилия и Италия. Бил спасен животът на хиляди хора. По-късно излезли роман и филм, и двата под заглавието „Човекът, който не съществуваше“. Оттам бе взел идеята и сър Ейдриън.
	Трупът в колата също бе на бездомник, също неидентифициран. Бяха се готвили да го погребат служебно в необозначен гроб. Резултатите от аутопсията показваха, че е починал от пневмония, сигурно вследствие от това, че е спял на открито под дъжда. Както и че организмът му вече е бил тежко увреден от неизлечим алкохолизъм. Единствената вещ, която не бил заложил, за да си купи пиене, бил пръстен с плочка.
	Но някога, мислеше си сър Ейдриън, той трябва да е обичал и да е бил обичан, да е имал работа, семейство, живот. Как се беше докарал дотам, че да умре в канавката? Реши поне да се опита да разбере.
	Така че стопира служебното погребение. Обади се на хора, които му дължаха услуга, нарита задниците на няколко мързеливци, привлече внимание към проблема. Накрая взеха ДНК проба. Провериха в националната ДНК база данни. Нямаше нищо. Ако мъртвият имаше криминални регистрации, пробата му трябваше да е въведена там. Не беше.
	Уестън тъкмо се готвеше да остави служебните процедури да бъдат изпълнени, когато му се обади учен, занимаващ се с ДНК база данните, и каза:
	— Може би има съвпадение с ДНК на негов брат.
	Въпросният индивид участвал в сбиване в бар преди години, повдигнали му обвинение в причиняване на телесна повреда и го осъдили. Беше известно и името му. Дрейк. Филип Дрейк. На полицията й отне известно време да го открие след три смени на местоживеенето. Но го откри. Показаха му пръстена и той потвърди, че принадлежал на по-големия му брат Бенджамин, наричан Бени.
	Не го бил виждал от двайсет години, откакто брат му, съсипан от посттравматично стресово разстройство, изпаднал от системата за социални грижи и обществените благотворителни организации, пропил се и заживял по улиците. Обаче си спомняше, че проблемите на Бени били резултат от бойните действия в Афганистан, в които той участвал под знамето на Великобритания.
	Служел в Мерсийския полк, набиран в Източен Мидландс и разквартируван в Личфийлд. Уестън се обади на командира и му разказа. И военният реши, че колкото и ниско да е паднал, ефрейтор Бени Дрейк трябва да има военно погребение, бръкна в полковия резерв и осигури средствата.
	След седмица траурното шествие излезе през главния портал на казармата в Уитингтън и пое по улиците на Личфийлд. Катафалка с британското знаме носеше ковчега, а зад нея в лимузина се возеха двамата родители. Гражданите сваляха шапките си и се обръщаха към улицата. Най-отзад бяха носачите и един старшина. Всички крачеха бавно и тържествено.
	Шествието влезе в уитингтънското гробище и го насочиха към определения парцел. Шестима войници пренесоха ковчега до гроба покрай черквата „Сейнт Джайлс“. Полковият свещеник извърши службата. Накрая вдигнаха знамето от ковчега, сгънаха го и го предадоха на родителите.
	Докато спускаха ковчега, стрелковото отделение излезе напред заедно с полковия сигналист. Гробарите зачакаха с лопатите си. Войниците произведоха три салюта над гроба и сигналистът изсвири „Последният пост“. Господин и госпожа Дрейк стояха изпънати и изглеждаха изключително горди, докато военните изпращаха техния син ефрейтор Бени Дрейк в последния му път. Може и да беше умрял в канавката, но в гроба го полагаха негови другари.
	Когато заглъхна и финалната нота на „Последният пост“, една самотна фигура в отсрещния край на гробището свали бинокъла от очите си. Сър Ейдриън се качи в колата си и шофьорът го върна в Лондон. Имаше сметки за уреждане.


	На другата сутрин запорираха банковите сметки на господин Владимир Виноградов и му наредиха да напусне страната. Официалното обяснение, което не съдържаше аргументация, защото по закон не се изискваше такава, просто гласеше, че според правителството неговото оставане във Великобритания „не е от полза за общественото благо“.
	Той протестира, като заплаши с безкрайно съдебно обжалване. На бюрото му сложиха снимка. Тя показваше лицето — със затворени очи — на гангстер, когото руснакът е пратил да отвлече дете. Виноградов млъкна, после се обади на личния си пилот на „Нортхолт“ и му нареди да приготви самолета му.


	Приведен пред компютъра в сумрачната стая в Чандлърс Корт, Люк Дженингс се взираше в екрана. Въведе няколко символа на тъчскрийна и отново погледна, впримчен и потънал в личния си свят. Доктор Хендрикс седеше до него и наблюдаваше. Знаеше какво прави тийнейджърът, но не и как го прави. Понякога инстинктът не се поддава на логиката и й противоречи. Специалистът от ЦПК беше поставил привидно неизпълнима задача… и все пак.
	Навън цареше пълен мрак, минаваше полунощ. И двамата нито знаеха, нито ги интересуваше. В киберпространството няма часове. Някъде, на много километри оттам, една база данни безшумно се съпротивляваше, опитваше се да защити своите тайни. И точно преди разсъмване изгуби борбата.
	Доктор Хендрикс смаяно ахна. По някакъв начин, нямаше представа какъв, задачата беше изпълнена: Люк Дженингс бе прескочил въздушната междина, беше въвел точните алгоритми. Защитните стени бяха паднали, далечната база данни бе капитулирала. Нямаше нужда да продължават. Разполагаха с кодовете. Той потупа младежа по рамото.
	— Вече можеш да изключиш компютъра. По-късно ще продължим. Ти ни осигури достъп. Браво.
	С проникването си в база данните на Форт Мийд, щата Мериленд, Люк Дженингс неволно бе рискувал да го пратят за дълги години в американски затвор. За това, че е направил същото с тази база данни, щеше да получи само похвали. Не го интересуваше нито едното, нито другото. Беше се справил с предизвикателството. Само това имаше значение. Други можеха да влизат в чуждестранната база данни и да вкарват малуер, троянски коне, инструкции системата да се саморазруши.
	Чуждестранната база данни се намираше дълбоко под земната повърхност в пустинята на теократичната република Иран, държава, която използваше и разпространяваше тероризъм и искаше да създаде своя атомна бомба. Ако този проект се реализираше, една друга страна щеше да бъде унищожена. Ако сър Ейдриън постигнеше своето и успееше да убеди премиера, кодовете за достъп до иранската база данни щяха да бъдат предадени на държавата Израел.
	Само че не съвсем безплатно. В преговорите щеше да бъде поставен и въпросът за едно неотдавна открито огромно находище на природен газ.


	Сю Дженингс се взираше в сутрешния полумрак. Знаеше точно какво изпитва и му се наслаждаваше максимално. Беше минало толкова много време…
	Бракът й всъщност бе приключил преди десет години. Това отчасти се дължеше на усилията по отглеждането на двете момчета и специалните потребности на по-голямото. Но не главно на това. С Харолд никога не се бяха карали сериозно. Накрая обаче той й даде да разбере, че не проявява абсолютно никакъв интерес към физическата страна на брака им. По онова време не се бяха любили от седмици. Той — четирийсет и пет годишен, тя — пращяща от здраве трийсетгодишна жена.
	През последните десет години Сю бе имала няколко кратки връзки, винаги чисто физически. Но с Харолд бяха останали заедно заради момчетата, особено заради Люк. Имаше и практически съображения: дом, постоянен доход и всичко, което можеше да се купи с него. Ала Харолд вече го нямаше — тя беше вдовица.
	Усещането, което изпитваше в предутринния здрач, се свеждаше до плътско желание — копнеж за докосването на спящия до нея мъж. Сю знаеше, че той няма да рискува да прекоси втория етаж, за да стигне до нея, а и стаята й се намираше между спалните на Люк и Маркъс. Затова накрая отиде при него тя.
	Вратата беше отключена. Сю влезе, остави халата си да се свлече на пода и се вмъкна под завивките до него. Почти не разговаряха. Просто се любиха, той — с коравата си като желязо сила, тя — със страстта на отдавна потисканото желание.
	Когато беше дошъл с хората си, капитан Уилямс беше седял с тях на масата: Сю Дженингс, доктор Хендрикс, още двама от ЦПК и синовете й. Спазваха благоприличие, но взаимното им привличане се четеше в очите им. Изплъзваха се подробности. Той бил на трийсет и девет, вдовец, след като преди осем години жена му загинала при злополука с кану край бреговете на Алгарв.
	Сю Дженингс обмисля дни наред какво да прави. Повече не можеше дори само да се преструва, че отрича неудържимото си привличане към военния, присъединил се към компанията на нейното семейство и учените на масата. Когато погледите им се срещнаха онзи пръв път над чашите чай, тя усети, че чувството е взаимно.
	Но Сю нямаше опит в съблазняването. Никога през живота си не го беше правила.
	Така че зачака капитанът да направи ход. Макар и винаги учтив, той не правеше опити за сближаване. От възпитание? Или от сдържаност? По дяволите и двете. Сю съзнаваше, че се влюбва. Защо той не направеше първата крачка? След три седмици взе решение.
	Точно след полунощ Сю Дженингс стана от леглото си, все още почти гола. Погледна се на лунната светлина в огледалото на гардероба. На четирийсет имаше пищно тяло, но в никакъв случай не беше дебела. Поддържаше форма във фитнеса, ала за кого? Не и за безличния Харолд, който повече се вълнуваше от голфа, отколкото от секса.
	Още се чувстваше достатъчно млада, за да си направи още едно дете, и в момента искаше тъкмо това, но само с точно определен мъж, и той спеше в стая в другия край на къщата. Боса, тя си наметна халата и открехна вратата, като внимаваше да не вдигне шум и да не събуди момчетата в двете съседни спални.
	Поспря за последен път пред неговата врата, заслушана в дълбокото равномерно дишане вътре, преди да натисне бравата и да се вмъкне в стаята.
	И сега бяха прекарали първата си нощ заедно. Вперила очи в проблясъка на зората през завесите, тя взе решение. Щеше да го има, и то не само за една нощ. Възнамеряваше да е следващата госпожа Уилямс и знаеше, че в сравнение с една красива и целеустремена жена ракетата „Екзосет“ прилича на зле проектиран фойерверк. Когато юнското слънце огря върхарите на дърветата, тя крадешком се върна в своята спалня.


>	12.

	Иран от много години копнееше да се сдобие с атомна бомба. Идеята се беше породила още при шаха, свален през 1979-а. Дотогава неговите приятели и закрилници в САЩ вече го бяха разубедили. Такова външно влияние отсъстваше при аятоласите.
	Технологията отдавна не представляваше проблем. Един пакистански учен, участвал в успешните проучвания и създаването на атомната бомба в родината си, беше продал информацията на Иран. Проблем представляваше осигуряването на достатъчно количество уран.
	Урановата руда, известна като „жълта торта“, дълги години се купуваше от различни доставчици по света. Но под формата на руда уран-235 има максимум пет процента чистота. Прекалено недостатъчно за производството на ядрено оръжие. Рудата трябва да се обогати, докато достигне чистота почти деветдесет и пет процента.
	Като официална причина за нейното купуване винаги се посочваше създаването на атомни електроцентрали, за които е достатъчна чистота пет процента. Светът не вярваше на това оправдание. Защо страна, която буквално плаваше в океан от петрол и не даваше пет пари за екология, не експлоатираше безплатните си суровини, за да произвежда електричество? Отговорът се криеше в секретните химически заводи, чието съществуване се отричаше пред света и които имаха за задача да обогатяват урановата руда в оръжеен уран-235.
	През 2015-а ядреният клуб на САЩ, Китай, Франция, Русия и Великобритания, както и безядрената Германия и Европейският съюз, сключиха споразумение с Иран, по силата на което той трябваше да преустанови ядрените си проучвания срещу отмяната на множество икономически санкции, наложени му тъкмо заради неговите ядрени амбиции. Тайно обаче споразумението се нарушаваше.
	Аятоласите отдавна са постановили, че държавата Израел, която не притежава нефтени находища, но е изключително развита в технологично отношение, трябва да бъде изтрита от лицето на Земята. Затова Израел проявява сериозен интерес към иранските ядрени амбиции. Освен това Израел разполага с Мосад (Институцията), изключително ефективна секретна разузнавателна служба, полагаща постоянни усилия да открие точно какво планира и докъде е стигнала иранската диктатура.
	Иран не беше първият съсед на Израел, започнал ядрена програма. Същото се отнасяше за Сирия, която получи урок през 2007-а. Израелските шпиони и разузнавателни самолети бяха открили, че в уединен район край Дейр ез-Зор в Източна Сирия се строи огромна квадратна сграда, на която в Тел Авив лепнаха прякора Куба. Това пораждаше прекалено много любопитство, за да бъде пренебрегнато. Оказа се, че там е инсталиран ядрен реактор, построен в Северна Корея, който трябва да осигури на сирийския диктатор плутоний — ядрото на атомна бомба.
	Една нощ през 2007-а осем самолета излетяха от базите си в Южен Израел, насочиха се на запад над Средиземно море, после на север, след това на изток и незабелязано преминаха над сирийското крайбрежие. Движеха се на стотина метра височина, буквално над покривите, и със скорост, изискваща наносекундна точност. Носеха различни бомби, които щяха да гарантират пълното унищожаване на целта.
	В 12:42 осемте самолета хвърлиха бомбите. Улучиха всички цели. В 12:45 командирът на ескадрилата предаде по радиостанцията една-единствена дума, „Аризона“ — „целта е унищожена“. Ескадрилата пое на север, стигна до турската граница и полетя на запад над нея, докато не стигна морето. После се насочи обратно към дома.
	Разрушаването на Куба не засягаше пряко иранците, но им даваше урок. Когато стартираха ядрената си програма, те я скриха дълбоко в комплекс от подземни бункери. В тях започнаха да обогатяват уран-235, за да получат запас от оръжеен уран.
	Установи се, че има два химически завода. По-малкият, „Натанз“, се намираше в изкорубена планина в северната част на страната. Много по-големият се казваше „Фордо“ и беше скрит толкова дълбоко под повърхността в пустинята, че нямаше да го засегнат и най-мощните противобункерни бомби.
	В процеса на обогатяване се използват безчет редици центрофуги, наричани в ранните дни „циклотрони“. Работата с тези машини е изключително опасна. Те представляват вертикални колони с височина от един и осемдесет до два и половина метра, чиито ядра се въртят с изумителните петдесет хиляди оборота в минута. Разположени са в редове, наричани „каскади“. Смяташе се, че в главната центрофужна зала има двайсет хиляди центрофуги, свързани в каскади от по сто двайсет и осем.
	Причината за толкова големия брой центрофуги е, че те обогатяват урановата руда извънредно бавно и дневно извличат само по няколко безценни зрънца, които се съхраняват грижливо. Причината да са толкова опасни е фактът, че се въртят на лагери, които трябва да са балансирани внимателно. И най-малката промяна в скоростта на въртене или баланса им може да доведе или до прегряване, или да ги изтръгне от лагерите им, или и двете. Тогава цялата зала ще се превърне в истинска кланица — части от телата на операторите ще се разхвърчат във всички посоки и полуделите центрофуги ще разбият съседните машини и самите себе си на стопени късчета.
	За да не се допусне такава катастрофа, целият процес се контролираше от компютър майка, управляван от база данни, защитена пласт по пласт от стена, разработена толкова майсторски, че през нея можеха да проникват единствено присъстващите там ирански оператори, снабдени с кодовете за достъп. Тъкмо тези свръхсекретни кодове беше осигурил тийнейджърът, който седеше до доктор Хендрикс в Чандлърс Корт.
	Никой във „Фордо“ не бе забелязал нищо, затова и нищо не трябваше да се предприема. Стигаше само че притежават кодовете за достъп. С разрешението на премиера сър Ейдриън ги предаде на висш ръководител от ядрения сектор в израелското посолство на Палас Грийн в Лондон.


	След седмица, в началото на юли, дълбоко под повърхността в иранската пустиня се случи нещо изключително странно. В компютъра майка се появи почти незабележима промяна. Скоростта на въртене на лагерите в една от центрофужните каскади започна да расте. Облеченият с бяла манта инженер на главния пулт нареди на база данните да я коригира. Техниката не реагира. Други ръце в пустинята Негев въвеждаха нови команди. Скоростта продължаваше да се повишава.
	Обезпокоеният инженер във „Фордо“ повика свой началник. Озадаченият технолог въведе коригиращи кодове. Те бяха пренебрегнати. Датчикът, следящ температурата на лагерите, започна да сигнализира. Безпокойството се превърна в тревога и после в паника. База данните отказваше да се подчинява. Скоростта на въртене се повишаваше, както и температурата на лагерите. Стойностите преминаха допустимата граница. Технологът натисна един червен бутон. В огромната зала с центрофугите зави сирена. Мъже с бели манти забързаха към грамадните стоманени врати. Воят на сирената не спираше. Бързането прерасна в лудо бягство, в надпревара със смъртта — центрофугите от първата каскада се откъснаха от лагерите си. Металът засия в алено от неудържимото триене. Бягащите мъже се блъскаха, за да се измъкнат през отворените портали.


	В предварителния доклад, който стигна до върховния водач на републиката, аятолах Хаменей, се посочваше, че и последният оператор се спасил тъкмо навреме. Вратите почнали да се затварят със съскане, за да изолират развихрящия се в голямата зала ад. Хората се отървали, но центрофугите каскада по каскада се самоунищожили, като се изтръгвали от лагерите си, за да съборят следващата каскада в редицата.
	Многоуважаемият и превит от старост аятолах се насили да прочете и последния ред от доклада. Пред него в скромния му дом стояха строени пребледнели учени.
	Двайсет години, гласеше преценката. Двайсет години неуморен труд и разходи отишли по дяволите за един катастрофален час. Щеше да има разследване, естествено. Той щеше да заповяда. Най-добрите умове на Иран щяха да проучат всичко. И щяха да му докладват. Щяха да му кажат какво се е случило, как, защо и най-важно, от чия ръка. Той освободи учените и се уедини за молитва в личната си джамия.
	Зад това трябва да бяха израелците, разбира се, дано Аллах ги пратеше в ада. Но как бяха успели да се доберат до кодовете за достъп? Бяха се опитвали неуспешно години наред. Разработеният от тях и американците малуер „Стъкснет“ беше нанесъл щети, но кодовете бяха издържали. А сега някой бе успял. Можеше ли да са самите израелци? Иранците не можеха да знаят, че всъщност е бил някой много по-отдалече, най-великият хакер, който е виждал светът — или в този случай, който не е виждал.


	Върховният водач не разбираше абсолютно нищо от компютри и затова изцяло зависеше от своите специалисти. След задълбочено разследване те му съобщиха, че ръцете, които са въвели в компютъра майка командата, инструктираща лагерите в центрофугите да повишат скоростта си на въртене до безумни равнища, предизвикали тяхното самоунищожаване, сигурно са израелски.
	Проблемът обаче се състоеше в кодовете за достъп. Те бяха най-важното. Без тях никой не можеше да даде самоубийствените инструкции на компютъра майка. Докато с тях всичко беше възможно.
	Аварията в Иран не остана дълго в тайна. Новината не можеше да се скрие. Подложените на травмиращи преживявания хора, дори учените, говорят за тях. Разказват на свои колеги, както на присъствалите, така и на онези, които не са били там. Разказват на семействата си. Вестта се разпространи и изтече в онази световна общност на учени, които работят на държавна служба и са посветили живота си на изучаване на чуждите успехи в същата област. Случилото се във „Фордо“ прекалено приличаше на компютърната авария в Мурманск.
	Накрая загадката не се разгада в Техеран, а в Москва — в Кремъл знаеха кой е извършителят и къде се намира.
	След два дни руският посланик в Техеран поиска частна аудиенция при върховния водач. Носеше лично послание от Вожда. В него се говореше за едно уединено имение в английската провинция и за един млад хакер, способен да постига невъзможното.


	В изпълнение на даденото от сър Ейдриън обещание човекът в Белия дом получи подробен доклад. Подобен документ с почти същото съдържание дойде и от ЦРУ. Президентът разбра, че са го лъгали. Той и бездруго отдавна беше денонсирал договора, по силата на който Съединените щати бяха облекчили наложените на Иран финансови санкции в замяна на пълно прекратяване на ядрените изследвания, камо ли на обогатяването на уран. Президентът скъса договора и отново наложи пагубните икономически санкции.


	Приблизително по същото време на деня в апартамента на сър Ейдриън до Адмиралтейската арка се получи писмо. Това го заинтригува. Съвсем малко хора знаеха този адрес и пликът беше донесен от куриер. Вътре имаше кратък любезен текст. Подателят смяташе, че е от взаимен интерес да се срещнат, и канеше Уестън да го посети за разговор. Бланката бе на израелското посолство. Подписът — на Авигдор Хирш, непознато на сър Ейдриън име.
	По време на службата си в МИ6 сър Ейдриън работеше в областта на Русия, СССР и съветската империя от източноевропейски сателити. Близкият изток не спадаше към неговия ресор, а и от пенсионирането му вече бяха изтекли повече от десет години. Бяха се пенсионирали и други хора, имаше повишения, смяна на постове, напускания — едни доброволни, други с насърчение отгоре. Въпреки това обаче той разполагаше с връзки и към тях спадаше човекът, „ръководил“ Близкия изток, който като по-млад още работеше на Воксхол Крос. Казваше се Кристофър.
	— Ави Хирш ли? Естествено, че го познавам — отговори гласът по обезопасената линия. — Тук е от три години, ръководи резидентурата на Мосад. Много интелигентен.
	— Нещо друго?
	— Ами, почнал е като юрист след военната си служба в техните Сили за специални операции. Специалист е по израелско, американско и британско право. Завършил е в Тринити Колидж, Кеймбридж. Определено не е тъп селяндур. Имаме много добро отношение към него. Какво иска?
	— Още не знам — отвърна сър Ейдриън.
	— Чу ли за аварията във „Фордо“?
	— Разбира се. Както и за реакцията на Щатите.
	— Е, заради това в отдела работим денонощно. Успех с Ави.


	Израелското посолство в Лондон има изключително усилена охрана. Тя е крайно необходима. Имало е опити за атентати и многобройни демонстрации пред входа му.
	Колата на сър Ейдриън се приближи до портала от ковано желязо, където внимателно прегледаха документа му за самоличност. От лостовата будка бяха проведени телефонни разговори. После го пуснаха вътре. Друг охранител посочи къде да паркират и когато шофьорът угаси мотора, придружиха Уестън в сградата.
	Нямаше досадни проверки като на летище, но Уестън знаеше, че незабележими скенери ще проучат всеки сантиметър от него. Не носеше багаж, нямаше дори куфарче. Помещението, в което го отведоха, се намираше под земята — очевидно конферентна зала, сканирана и изолирана, за да гарантира пълна сигурност.
	Ави Хирш отговаряше на полученото от Уестън описание: към четирийсет и пет годишен, атлетичен, с хубав тен, изискан и отлично владеещ езика на Шекспир. Предложиха му кафе, което сър Ейдриън отказа. После останаха сами. Уестън знаеше, че този разговор не би се провел без подробни инструкции от върховното командване на Мосад, базирано в северните предградия на Тел Авив.
	— Наредено ми е да ви съобщя, че моята страна и нейното правителство са ви изключително признателни — започна шефът на резидентурата на Мосад. И двамата бяха наясно, че става дума за предадените кодове за достъп до компютъра майка във „Фордо“.
	Това всъщност беше голяма похвала. В шпионския свят, и особено в глобалния киберсвят, Израел е една глава над всички останали. Мосад има агенти по цялото земно кълбо и няма равни в Близкия изток. Дълбоко под повърхността в пустинята Негев край Бер Шева е скрит мозъчен тръст, известен като Шмоне матаим, в превод „поделение 8200“. Там са събрани най-добрите киберумове на страната, които разбиват кодове, разработват нови, проникват във вражески бази данни и следят цунамито от шифровани съобщения, разменяни между службите на техните противници — а и на приятелите им. Поделение 8200 никога не спи.
	Повечето етапи от кариерата на сър Ейдриън бяха приключили преди всичко това. Той беше ветеран в младежки свят. Някои неща обаче не се променят. Има приятели, има врагове, има предатели, има глупаци, които плямпат много. Дните на предаване от ръка в ръка по калдъръмените улички на окупираната от Съветите Братислава може да изглеждаха отдавна в миналото, но точната информация на точното място в точното време още можеше да променя историята.
	По-конкретно, забитият между ребрата нож или скритата под колата бомба още могат да отнемат човешки живот. И сър Ейдриън отлично знаеше, че изисканият шеф на резидентурата от отсрещната страна на масата представлява служба, която по никакъв начин не се е отказала от тези стари методи, стига да смята прилагането им за наложително.
	Разузнавателната дейност на Мосад се подпомага от различни подразделения на Силите за специални операции, аналогични на Специалната военновъздушна служба, Специалната военноморска служба и Специалния разузнавателен полк във Великобритания и в САЩ — на момчетата от Делта Форс, военноморските тюлени и Отдела за специални действия в ЦРУ. Това са командосите от Сайерет Маткал, Кидон (в превод „Щик“ или „Връх на копие“), който извършва убийства в чужбина, и дори по-тайнствения Дувдеван, чиито бойци се специализират в езиците и особеностите на общностите в Близкия изток, за да могат да се инфилтрират във вражески страни, да минават за местни и се „законсервират“ за дълги години, преди да се активират.
	Въпреки че Близкият изток не спадаше към неговия ресор, сър Ейдриън знаеше всичко това, защото то е общоизвестно в шпионските среди. Така че и беше наясно, че Иран трябва да е фрашкан със законсервирани израелски агенти, някои от които несъмнено заемащи високи постове, и мълчаливо зачака Ави Хирш да започне по същество.
	— Ще бъда напълно откровен — каза израелецът, като имаше предвид тъкмо обратното. — Ясно е, че източникът на страхотната информация, която ни дадохте, кодовете за достъп до „Фордо“, трябва да е някакъв кибергений. В нашето поделение осем хиляди и двеста има много способни разбивачи на кодове, но вашият човек ги е изпреварил. Той е преодолял въздушната междина, което се смяташе за невъзможно. Това го прави изключително ценен, но и изключително уязвим.
	— Уязвим?
	— За опити за отмъщение. В перспектива донякъде се изясняват обстоятелствата около катастрофата на „Адмирал Нахимов“. Изглежда, че някой е поел управлението на крайцера.
	— Хм — гласеше „многословният“ отговор на сър Ейдриън.
	— Мога да ви кажа, че малко повече от седмица след аварията във „Фордо“ руският посланик е имал частна среща с аятолах Хаменей. Някакви идеи?
	— Хм отново — каза Уестън.
	— Разбирате ли, сър Ейдриън, хрумна ни, че Москва може вече да е информирала Иран за самоличността на този изумителен индивид, който явно дълбоко сте засекретили. А вероятно и за неговото местонахождение — стига да им е известно, естествено. Ако разполагат с тези данни, иранците може да се опитат да си отмъстят. Просто приятелски съвет. От една признателна организация. Може би е разумно да го преместите. Незабавно. Иран също разполага с поделения от убийци.
	— Много любезно от ваша страна — каза сър Ейдриън. — Извънредно съм ви задължен. Това определено си струва да се обмисли на най-високо равнище.
	Той знаеше нещо, за което Ави Хирш не подозираше. Преместването на Люк Дженингс в нова, чужда среда щеше да е невероятно трудно. Психическото състояние на младежа беше такова — маниакална привързаност към непосредствената обстановка, към мястото на всяка вещ около него и главно към организацията на алгоритмите в компютъра му, — че внезапното му прехвърляне другаде можеше да предизвика срив.
	Ала предупреждението идваше навреме. Иран разполагаше с атентатори самоубийци, фанатици и килъри. В Ислямския революционен гвардейски корпус, Пасдаран, имаше едно вътрешно ядро, бригадата „Ал Кудс“, която извършваше масови или селективни убийства из целия Близък изток. Можеха ли да са спокойни, че Чандлърс Корт е извън техния обсег? Министър-председателката щеше ли да допусне още една престрелка из мирните зелени морави на Уорикшър?
	Едва ли. Засядането на „Адмирал Нахимов“ беше справедливо възмездие за явната употреба на нервнопаралитичното вещество „Новичок“ по улиците на Солсбъри. Едно бе да помогнат на Израел да изобличи ядреното коварство на Иран към американския президент, а съвсем друго — да провокират извършването на атентати от близкоизточни маниаци в английската провинция.
	— Кажете, Ави, ако имаше друга свръхсекретна иранска организация, съдържанието на чиято база данни вашите началници биха оценили повече от всичко друго, коя щеше да е тя? ВАДЖА или ФЕДАТ?
	Израелският агент с усилие запази самообладание. Изненадваше се, че този възрастен пенсиониран „кремълолог“ е чувал за тях. Но сър Ейдриън се беше информирал. Той знаеше, че ВАДЖА е иранското Министерство на разузнаването, което има свои убийци и в Иран, но главно в чужбина, а ФЕДАТ е извънредно секретният научноизследователски и развоен център за ядрено оръжие в Министерството на отбраната. ФЕДАТ се помещава в модерен комплекс от офис сгради в центъра на Техеран, точно срещу университета „Малек Ащар“.
	Докато колата му излизаше през портала от ковано желязо на израелското посолство, сър Ейдриън размишляваше за вероятността последната му хитрост — втората услуга за израелците — също да успее. Като им съдействаше за унищожаването на центрофугите във „Фордо“, той помагаше на световната сигурност. Сега имаше предвид нещо по-тясно свързано с Великобритания.
	Уестън също се нуждаеше от услуга, а в неговия свят, както и в този на Ави Хирш, за услугите се плащаше с услуги.
	Дълбоко в себе си сър Ейдриън подозираше, че която и организация да избере Тел Авив, в другата вече са проникнали специалистите от поделение 8200, действащи под повърхността на пустинята Негев край Бер Шева.
	Три дни по-късно получи отговора: ФЕДАТ.


>	13.

	Когато една държава реши да се опита да се превърне в ядрена сила, се натрупва огромно количество документи. Иран беше взел това решение много отдавна, скоро след като на власт дойдоха аятоласите и създадоха своята безмилостна теокрация. Изявлението на аятолах Рафсанджани, че Израел трябва да бъде изтрит от лицето на Земята, представляваше обявяване на война — тайна, но все пак война, водена скришом, без спазване на Женевската конвенция и каквито и да било други общоприети норми.
	Като обявяваше екзистенциална война на малката обкръжена страна, Иран се изправяше срещу най-страшния противник в радиус от три хиляди километра от Техеран. Израел беше роден чрез секретни операции, първо срещу уморените от военни действия британци през 1945-а, а от 1948-а нататък — срещу заобикалящото го множество гневни и отмъстителни палестински и арабски общности.
	Арабите бяха в състояние да мобилизират на своя страна огромен брой хора, грамадни пространства и неограничени финансови средства. Израелците не разполагаха с нито едно от тези неща, но превъзхождаха противника с оръжията и уменията си. Те притежаваха дългогодишен опит в планирането, разработването и изпълнението на секретни операции. Добавете към това фанатичния патриотизъм, увереността, че загубата е равна на смърт, световната мрежа от сънародници, готови незабавно да помогнат по всеки възможен начин, и способността да минават за всичко друго освен за израелци или евреи.
	Друго предимство бяха изключително високоразвитите технологии. Изправен пред алтернативата да бъде унищожен, в случай че загуби, Израел нямаше скрупули да приема помощ от бялата Южна Африка, друго военизирано малцинство, за да си осигури необходимите количества обогатен уран и да се превърне в ядрена сила, като построи завод за бомби при Димона в пустинята Негев.
	В замяна израелците помогнаха на Южна Африка да създаде шест атомни бомби, унищожени преди да дойде на власт Африканският национален конгрес.
	Тайната война бушуваше от шест десетилетия. От време на време обществеността зърваше по нещо на повърхността — тук труп, там разрушени съоръжения. Някогашният Мосад ле-Алия Бет, създаден за тайно транспортиране на европейски евреи, оцелели от Хитлеровия Холокост, от концлагерите до Обетованата земя, се преобразува в Мосад и се превърна в може би най-страховитата секретна разузнавателна служба в света.
	Американското ЦРУ си има своя Отдел за специални действия, който ще отиде на война и ще убива, ако му бъде наредено. Британската МИ6 (или СРС) предпочита да пази ръцете си колкото може по-чисти и разчита поделенията от Силите за специални операции да вършат каквото има за вършене. Израел също има Сили за специални операции, но Мосад без колебание „ликвидира“ когото се налага, както в родината, така и зад граница. Оттук и поредицата убийства на врагове по целия свят, или заради евентуална бъдеща опасност за Израел, или за отмъщение, като в случая с убийците на израелските спортисти на Олимпийските игри в Мюнхен през 1972-ра.
	При шаха Израел почти нямаше защо да се бои от Иран, но след идването на аятоласите всичко се промени, особено след стартирането на иранската програма за създаване на ядрена бомба. Иран се въоръжи с Пасдаран и неговата бригада „Ал Кудс“, на която възлагаха терористични операции и убийства в и извън страната. Към тях може да се добавят ВАДЖА, Министерството на разузнаването и САВАМА, тайната полиция, разполагаща с верига от ужасяващи затвори и средства за изтезания.
	Организацията, която трябваше да създаде ядрената бомба, беше ФЕДАТ, пазител на огромния архив за предприетите дейности, направените покупки, подкупените учени, местонахождението на запасите от ядрен материал и подробностите за постигнатия досега напредък. Иран от много години мамеше за всички тези документи. Докато светът преминаваше към компютризирани бази данни, близкоизточната държава продължаваше да съхранява много от секретните си архиви на хартия. Те бяха скрити пред очите на всички — в голям, но порутен склад в Шорабад, южен квартал на Техеран.
	След това бяха откраднати, целият половин тон документи. Този удар беше извършен от Мосад, макар че си оставаше загадка точно как, освен за неговото ръководство в също толкова анонимната офис сграда на север от Тел Авив. Израелските агенти явно си бяха осигурили достъп до склада в Шорабад и колкото и да е удивително, бяха пренесли целия товар или до хеликоптерна площадка, или до кораб, чакащ край бреговете на Залива. И оттам до Израел — покрай Арабския полуостров и през Червено море.
	Този архив обаче не изчерпваше всичко. Останалото продължаваше да е заключено в база данните на ФЕДАТ, а в нея не бяха проникнали. Засега. Такова проникване предлагаше сър Ейдриън като своята част от сделката с Ави Хирш, който очевидно беше получил разрешение по време на неочакваното си посещение в Тел Авив, пътувайки инкогнито с Ел Ал.


	Частният самолет „Гълфстрийм“ VI кацна във военновъздушната база „Брайз Нортън“ в Оксфордшър. Той принадлежеше на израелски мултимилионер и носеше означенията на неговата ИТ компания. Въпросният мултимилионер спадаше към Саяним, Помощниците, световна мрежа от евреи, която не може да бъде свързана с Мосад, но при нужда „подава ръка“. Самолетът не беше базиран на телавивското летище „Бен Гурион“, а във военната база „Сде Дов“ на север. Британската група чакаше някъде на закрито. Те излязоха след презареждането и един старшина от наземното обслужване ги заведе до стълбичката на гълфстрийма. Посрещачите, които щяха да ги придружат до Израел, не слязоха от самолета.
	Британската група се състоеше от красива руса жена, която се грижеше за нервен, болезнено срамежлив и явно пътуващ с нежелание тийнейджър и неговия по-малък брат. Плюс трима киберспециалисти, които живееха с тях и майка им.
	На борда бяха двучленният екипаж и стюардесата, всички в униформи на компанията. Имаше и четирима от Мосад, които казаха само малките си имена — Ювал, Моше, Мордехай, наричан Моти, и Аврам, — пък и те не бяха истинските. Снимките бяха забранени — не че някой искаше да снима.
	Не особено добрата новина беше, че един от тях е предател. Беше роден и израснал в Иран и към него се бяха обърнали от ВАДЖА с предложение за много голяма сума, ако шпионира за тях. Понеже мечтаеше някой ден да емигрира в САЩ като богаташ, той се бе поддал.
	Само че имаше по-добра новина. Директорът на Мосад Мейер Бен-Ави (с кодово име Ръкавелите) знаеше за това и го използваше като средство за дезинформация на Техеран. И все пак всичко си има граници и в не много далечното бъдеще щеше да бъде извършен предутринен арест, последван от секретен съдебен процес и дългогодишна присъда в подземна килия. Или по-вероятно автомобилна катастрофа с фатален край. След това една тайна банкова сметка, която всъщност не беше съвсем тайна, щеше да бъде запорирана и съдържанието й щеше да бъде дарено на фонда за вдовици и сираци.
	Полетът мина спокойно и кацнаха на старото летище „Овда“. Там ги посрещнаха три лимузини, които щяха да ги откарат в новоподготвената вила в околностите на Ейлат, далеч от погледите на туристите, но достатъчно близо до морето, за да могат всеки ден да се къпят в топлите сини води. Създаденият от Рафи Нелсън* морски бар се намираше точно край брега.
	[* Рафи Нелсън (1931–1988) — израелски бохем, собственик на бар и курортно селище край Ейлат. — Б.пр.]


	След като настаниха британската група във вилата край водите на Акабския залив, четиримата придружители от Мосад бяха освободени и отлетяха обратно за Тел Авив. Един от тях, онзи, наричан Моти, имаше сериозен проблем. Трябваше да докладва всичко научено на своите господари в Техеран.
	Аварията, сполетяла завода за обогатяване на уран, вече беше общоизвестен факт. Но Моти също знаеше, че колкото и невероятно да изглежда, компютърният гений, осигурил кодовете за достъп до компютъра майка във „Фордо“, е седял на няколко крачки от него по време на шестчасовия полет от „Брайз Нортън“ до Ейлат.
	Британците не знаеха нито дума иврит и бяха разговаряли само на английски, но Моти владееше добре и този език. Неспокойният тийнейджър седеше в дъното на самолета със спуснати над илюминаторите щори и отказваше да погледне навън и надолу към моретата и сушата под тях. Момчето четеше технически списания, които щяха да са непонятни за Моти, с неговите работни познания за обикновените компютърни системи. То приемаше само лимонада от стюардесата и срамежливо й се усмихваше, когато тя се обръщаше към него. Стана обаче ясно, че тъкмо то е разбило кодовете във „Фордо“. И сега, обратно в апартаментчето си край Тел Авив, Моти трябваше да прати тази информация хиляди километри на изток.
	Роден и отраснал в Исфахан, той произхождаше от семейство, част от малката трийсетхилядна еврейска общност, все още живееща в Иран. Като тийнейджър се беше възползвал от безредиците при свалянето на шаха, за да пресече границата и да емигрира в Израел по силата на Закона за завръщането.
	Естествено, можеше да мине за иранец и говореше фарси без акцент. Поиска да го пратят в Дувдеван, но прецениха, че е прекалено рисковано да се връща на секретни операции в Иран, след като аятоласите бяха взели властта. Всеки от миналото му щеше да го познае и можеше да го изобличи, макар и неволно. Вместо това го назначиха в самия Мосад.
	Някой в Исфахан трябва да го беше издал. Заговориха го в Стария град на Йерусалим и му предложиха сделка. Срещу голяма сума, каквато щеше да получава и за всяка следваща информация, трябваше да мине на тяхна страна и да работи за ВАДЖА. Моти мечтаеше да се пенсионира като богаташ и затова се съгласи.
	Разкриването му като двоен агент не закъсня. Израелец рядко предава родината си и работи за Иран или която и да е друга близкоизточна диктатура, но обратното се случва често. Многомилионното иранско население е поробено и държано в страх от Пасдаран и мнозина са готови да работят срещу тази организация и копнеят за радикални промени.
	Мейер Бен-Ави ръководеше мрежа от агенти в Иран, включително двама във ВАДЖА, и Моти скоро беше разкрит. Щеше да е лесно да го арестуват и да сломят съпротивата му в подземния комплекс под пясъците на Негев, но Бен-Ави предпочете друг подход. Въпреки трудоемкостта той постави изменника под наблюдение. Следеше се всяка сричка, която той изричаше гласно, принтираше или пишеше на ръка.
	Умишлената дезинформация е силно оръжие в шпионажа и всяка страна се стреми да подава сведения направо на най-висшите органи на врага. Такава роля сега неволно играеше Моти.
	Преходът към напълно дигитализирани форми на комуникация облекчаваше всички законни и незаконни дейности. Но също така превръщаше засичането им в детска игра. По тази причина се наблюдаваше и тенденция на връщане към старите методи.
	Иран години наред успяваше да решава този проблем, като съхраняваше ядрената си документация на хартия в шорабадския склад, далеч от проверките на Международната агенция за атомна енергия във Виена. Изправени пред опасността от киберразкриване, тайните агенти също прибягваха към средствата от миналото. Сред тях са предаването от ръка в ръка и шпионският тайник.
	Първото е елементарно, но изисква точен до секундата разчет на времето. Шпионинът носи стотици класифицирани документи, заснети на микрофилм, в контейнер, не по-голям от кибритена кутия. Контейнерът трябва напълно незабелязано да премине в ръцете на резидента. Само че шпионинът вече е под подозрение и по улицата го следят агенти на тайната полиция.
	Той ненадейно завива и влиза в някой бар или ресторант. Резидентът тъкмо си тръгва и върви към изхода. Двамата се разминават за половин секунда. Размяната се извършва през това време. Полицейските агенти се появяват на прага. Резидентът любезно се отдръпва, за да им направи път. После излиза със стоката. Шпионинът вече е напълно „чист“.
	Тайникът е просто някаква дупка. Може да е зад хлабава тухла в стена или в дървесен дънер в парк. Той е известен единствено на шпионина и резидента. Шпионинът отива при тайника, уверява се, че не го наблюдават, и оставя пратката вътре. По-късно на предварително уговорено място се появява тебеширен знак. Шпионинът и резидентът няма нужда да се приближават и на километри един от друг. Предупреден от тебеширения знак, за който проверява редовно, че пратката е в тайника, резидентът отива там и я взима. Моти имаше тайник зад едно арабско кафене в Стария град в (Източен) Йерусалим.
	Той грижливо написа донесението си на фарси на лист съвсем обикновена купена от магазина хартия, изтри отпечатъците си с гъба, напоена в белина, сгъна листа многократно и го пъхна в кибритена кутия, също грижливо избърсана. Кутията влезе в памучна торбичка и никога повече нямаше да бъде докосната от пръстите му. После Моти взе автобуса на Егед до Йерусалим.
	Слезе в западната част и се вля във върволиците туристи, които се виеха през контролно-пропускателния пункт „Манделбаум“ и обикаляха из лабиринта от исторически улички и пазари, какъвто е Старият град. След час кибритената кутия лежеше в дупката зад разхлабената тухла и на каменните подпори на един мост на няма и сто метра от Виа Долороза се появи тебеширен знак. Това остана незабелязано както за жителите на града, така и за туристите.
	Взетите от него предпазни мерки бяха изключителни. Моти не поемаше никакви рискове. Но един млад стажант в Мосад, който имаше досадната задача да държи под наблюдение тайника от висок тавански прозорец, гледащ към клозетите на кафенето, видя Моти да оставя пратката и докладва. След няколко часа забеляза мургавия резидент да се прокрадва край клозетите, да завива по пустата уличка и да прибира пратката. Стажантът отново докладва.
	До спускането на нощта мургавият мъж се върна в Йордания по моста „Алънби“, а кибритената кутия замина за Техеран и стигна до Хосеин Таеб, началник на разузнаването в Пасдаран. Край Тел Авив Бен-Ави угаждаше на страстта си към отлежалия скоч с чаша „Чивас Регал“ и се наслаждаваше на последните отблясъци на потъващото в Средиземно море слънце.
	Беше направил всичко възможно. Сега можеше само да чака. В шпионажа има ужасно много чакане.


>	14.

	Макар и назначен за началник на разузнаването в Пасдаран, Хосеин Таеб не беше нито военен, нито разузнавач. Той бе духовник, пропит изцяло от теологията на шиитския ислям и предан до гроб на върховния водач аятолах Хаменей и революцията, управляваща Иран от падането на шаха. Донесението на единия от единствените два източника в израелското разузнаване го изпълваше с ярост.
	Той знаеше точно какво е било извършено в големия завод „Фордо“. Знаеше и кой го е извършил. Беше присъствал на съвещанието в изключително тесен кръг, на което най-големите ирански ядрени физици бяха обяснили колко години и колко средства ще са нужни поне за да се приближат до изгубеното във „Фордо“ равнище и до количеството оръжеен уран, който вече не съществуваше.
	Таеб също знаеше, че преди време, впечатлени от възможностите и богатствата, раждащи се в калифорнийската Силициева долина, в Израел са решили да създадат нейно копие. Неговият отдел наблюдаваше построяването на киберграда, преобразил някогашното прашно пустинно село Бер Шева в център с лъскави небостъргачи. Експертите му го бяха информирали за мащабното вербуване на най-блестящите млади умове в неговия враг Израел, които щяха да живеят и работят или над земята, или под повърхността, в поделение 8200 — най-добрата свръхсекретна кибершпионска служба след Челтнам и Форт Мийд. Знаеше и че Иран изобщо не може да се мери с нея.
	Но също така знаеше, че за аварията във „Фордо“ не са виновни страхотните млади евреи в Бер Шева. Да, те бяха проникнали в компютъра майка и бяха въвели самоунищожителните инструкции. Други обаче им бяха дали кодовете за достъп, които те толкова отдавна се бяха опитвали да открият — и не бяха успели. Сега от Москва любезно бяха съобщили на върховния водач самоличността на човека, постигнал невъзможното — младеж от Англия, който със сигурност трябваше да бъде смятан за най-опасния хакер на света. И сега идваше в Израел, за да го наградят с безплатна почивка край водите на Акабския залив. Духовникът повика своя оперативен началник.
	Полковник Мохамед Халк не беше духовно лице, а войник и убиец по рождение. Като младеж бе постъпил в Басидж, резерв от доброволци в Пасдаран, които по време на Ирано-иракската война срещу Саддам Хюсеин се бяха хвърляли на самоубийствени стада в иракските минни полета по границата, за да умрат за Аллах и Иран.
	Неговата всеотдайност и смелост бяха привлекли внимание. Прехвърлиха го от Басидж в редовните сили на Пасдаран, където участваше в операция след операция и се издигна в звание, служи в Южен Ливан при обучаваните в Иран бойци от Хизбула, а наскоро и в силите на Асад в Сирия. Халк прочете донесението от предателя от Мосад и погледна Хосеин Таеб.
	— Той трябва да умре — заяви духовникът.
	— Разбира се — отвърна военният.
	— Искам лично да поемете командването — продължи Таеб. — Ще ви осигуря всички необходими разрешения. Но не се бавете. Английската група няма да остане дълго там.
	Полковник Халк веднага разбра, че наказателната операция трябва да се осъществи откъм морето. Разполагаше с огромен избор от мореходни съдове. Пасдаран не е само армия в армията, тайна полиция, машина за терор и гарант за народното покорство. Тя също разполага със собствени военновъздушни и военноморски сили, както и с огромна промишлено-търговска империя и търговски флот. Халк излезе от кабинета на своя началник и отиде да се срещне с генерала, командващ всички кораби на Пасдаран, и военните, и търговските.


	Спряха се на парахода „Меркатор“, който по-рано носеше иранско име, но после го бяха преименували и сега плаваше под флага на Малта. Тази малка република от Европейския съюз се радва на таксите, които взима за регистрация на търговски съдове, чиито товари никога не й се налага да проверява.
	За този избор допринесе фактът, че „Меркатор“ е само две хиляди тонен трампов параход, мърляв и ръждясал, който едва ли щеше да привлече внимание, докато се тътри с малките си товари от пристанище на пристанище. Нещо повече, в момента той чакаше празен в порт Бандар Абас, най-южната част на Иран.
	Първо трябваше да сменят капитана и целия екипаж с отряд моряци с боен опит, взети от агресивните торпедни катери, които редовно смущават западното корабоплаване в Персийския залив. Тази задача беше изпълнена в рамките на едно денонощие от Али Фадави, началник на военния флот на Пасдаран. След това натовариха „Меркатор“ с дъски, стълбове и греди, според документите поръчани от строителна фирма в Акаба, Йордания, процъфтяващо пристанище на няколко километра път през залива от Ейлат в Израел.
	За последните осем километра от Акаба до Ейлат полковникът осигури две от най-бързите яхти на света, „Брадстоун Чалънджър“, десетина от които напоследък бяха купени от Иран без посочена причина. Те вдигат над осемдесет възела в спокойни води и обикновено са богаташки играчки. Полковник Халк нареди да откарат две такива на юг и да ги натоварят на „Меркатор“ заедно с екипажите им. Яхтите бяха скрити под платнища на палубата.
	Сега имаше нужда от своите хора. Избра дванайсет морски командоси, всички с опит в дебаркирането и близкия бой с малки оръжия. Цялата група замина на юг с хеликоптер, за да се срещне с „Меркатор“, вече в морето, на трийсет километра от брега в Ормузкия проток. Начело с полковник Халк, щурмоваците се спуснаха по въжета от вертолета на предната палуба на парахода и бяха отведени в отреденото им тясно пространство сред натоварения дървен материал. Плаването до Акабския залив щеше да отнеме пет дни при пълна мощност на турбината.
	В донесението си Моти пишеше, че охраната на вилата била поверена на ейлатската полиция и тя определила няколко полицейски двойки, които щели да дежурят последователно, за да не смущават почивката на гостите. Поне така бяха казали на Моти, докато групата от Мосад летеше на север. Това не отговаряше съвсем на истината. Мейер Бен-Ави всъщност беше определил за охрана двайсет души от изключително специалното поделение на Силите за специални операции Сайерет Маткал.
	Маткал обикновено действа извън границите на републиката и е специализиран в незабелязаното проникване из целия Близък изток. Въпреки че са майстори на невидимостта, когато решат да бъдат забелязани, бойците от Маткал всъщност са ужасно смъртоносни.
	„Меркатор“ подмина порт Аден и тъкмо навлизаше в теснините на Бабелмандебския пролив, когато най-после го идентифицираха. Прелетелият над него израелски самолет просто приложи принципа на елиминирането. Корабът отговаряше по големина, малтийското му знаме не можеше да заблуди никого и оставащата зад него пенлива следа показваше, че се движи с пълна скорост. Бързата проверка в пристанищната администрация на Акаба установи, че това е неговото крайно пристанище. На палубата имаше покрити с платнища гърбици и йорданската строителна фирма, уж поръчала дървения материал, била влязла в процедура по фалит преди няколко месеца. Разузнавателния отдел на Хосеин Таеб явно го биваше в мотивацията, но не и в детайлите. След Джида израелците проследиха „Меркатор“ чак до Акаба.
	Когато стигна местоназначението си, корабът не хвърли котва във вътрешното пристанище, а на рейдовете. С помощта на балките на „Меркатор“ спуснаха двете яхти в морето и ги завързаха за парахода. Заредени догоре с гориво, те можеха за минути да изминат осемте километра до Акабския залив и после да се понесат на юг за срещата с много по-големия и по-тежковъоръжен кораб на Пасдаран, който плаваше на север.
	Преди да напусне Иран полковник Халк бе инструктирал агента, обслужващ тайника на Моти и в момента легендиран като турист в Йордания, да пресече сухопътната граница и да влезе в Израел. Все още като безобиден турист, той щеше да отиде на юг в Ейлат и да направи оглед на описаната от Моти вила, разположена на юг от курорта, близо до бара, някога притежаван от Рафи Нелсън.


	Агентът видя с бинокъла си пристигането на „Меркатор“ и отиде с взета под наем лодка да се срещне със своя началник.
	В капитанската каюта той подробно описа въпросната вила. Агентът беше забелязал двамата ейлатски полицаи да охраняват портала. Но не и бойците от Сайерет Маткал, скрити във вилата и из околния район.
	Агентът разказа, че наблюдавал шестчленната английска група: трима мъже, майката и двамата синове, единият от които, срамежлив и нервен, се нуждаел от окуражаване, за да влезе в топлата синя вода. Не можел да извади фотоапарат в близост до вилата, но успял да направи точни скици, които предаде на полковник Халк. Полковникът планира удара за следващата нощ.


	В два през нощта, часа на нощния убиец, двете яхти бяха отвързани и потеглиха в залива. Не се налагаше да бързат — висока скорост щеше да е необходима за бягството към Червено море. Откакто в девет предишната вечер се спусна мрак, на запад сияеха светлините на Ейлат, този магнит за туристите, и над смълчаното море можеше да се чуе музика от стотици барове, ресторанти, клубове и партита. По-малко шум идваше откъм промишленото пристанище Акаба зад тях, което някога Лорънс Арабски и Хашемитите освободили от турците. До два часа пристанищният град вече спеше. Мощните, но приглушени двигатели на двата чалънджъра издаваха само клокочещ звук, докато яхтите плаваха на запад с по-малко от десет възела.
	На юг от града се появиха пръснатите тук-там светлини на крайградските вили. Предишния ден, клекнал в надуваемата лодка с твърд корпус, служеща като спасителна лодка на „Меркатор“, в случай че се наложи екипажът да напусне кораба, полковникът се беше смесил с летовниците, за да мине покрай плажа и лично да се запознае с местоположението на обекта. За ориентир му служеше самотен плажен бар. Щяха да дебаркират десетина метра встрани от него и до целта щяха да им остават сто метра тичане по открит терен.
	Всеки чалънджър имаше двучленен екипаж. Във всяка от яхтите с тях имаше по шестима командоси. Имаше място за още, но полковник Халк не искаше да се блъскат, докато скачат в дълбоката до коленете вода и тичат нагоре по плажа. Огневата мощ на дванайсетима опитни стрелци щеше да е предостатъчна за ликвидирането на целите.
	Той не знаеше, че други очи, въоръжени с мощни очила за нощно виждане, са забелязали яхтите да изплуват от чернотата на морето и да се приближават към брега. На сушата тихо бяха дадени заповеди, само че не на фарси, а на иврит.
	Хората на полковника дебаркираха успешно и се втурнаха по пясъка в почти права редица. Снайперистите можеха да ги повалят много по-рано, но инструкциите на бойците от Маткал бяха други. Във вилата имаше само манекени, свити в леглата, сякаш заспали. Командосите от Пасдаран стигнаха до сградата, чиито врати и прозорци бяха отворени, нахлуха вътре и тичешком се качиха на втория етаж. После започна стрелбата, която разкъса нощната тишина. Други хора на стотици метри оттам се събудиха и скочиха от креватите си с уплашени викове.
	Туристите в съседните вили и на плажа залегнаха, за да се спасят. Последните двама пиячи на плажния бар изпсуваха и се хвърлиха на пода, където вече лежеше барманът.
	Нападателите на вилата не срещнаха съпротива. Обиколиха всички спални и обсипаха спящите с куршуми. Най-младият командос влетя в една от стаите, от която изскачаше полковник Халк. На воднистозелената полусветлина на очилата си за нощно виждане той ясно видя тялото на русокос младеж с бяла памучна пижама, цялата подгизнала от кръв, проснато върху също така окървавения чаршаф. Войникът се завъртя и последва командира си. Бяха си свършили работата. Бяха изпълнили мисията.
	Дванайсетимата убийци напуснаха вилата по същия начин, по който бяха влезли — през входната врата и прозорците. Заради заглушителите оръжията на снайперистите не издадоха звук. Паникьосаните туристи не чуха нищо. Точно преди да умре полковник Халк се запита защо двамата ейлатски полицаи не са там, където ги беше видял по време на следобедната си обиколка край плажа. Така и не получи отговор на въпроса си.
	Също като войниците от Силите за специални операции в Чандлърс Корт хората от Маткал използваха боеприпаси с кухи върхове. Всеки куршум проникна в съответното тичащо тяло и се разшири, за да остави изходна рана с големина на чинийка за чаена чаша. Оцеляха само двама. Заповедите бяха пределно ясни. Един-двама трябваше да стигнат до брега и да се качат на яхтите. Другите десетима изминаха не повече от петдесет от необходимите сто метра.
	Единият оцелял беше младият командос, влязъл в спалнята на момчето след полковника. Той усети, че другарите му падат около него, но в продължение на няколко секунди си мислеше, че просто се препъват, и се чудеше защо. После вече газеше до колене в морето и се пресягаше към ръцете, протегнати към него. Двата чалънджъра с рев потеглиха от брега и полетяха към мрака. Не ги последва нито един куршум.


	От бункер, разположен над и зад вилата, Ави Хирш наблюдаваше как двете пенливи следи се стопяват в мрака. Бяха му разрешили да остави своя заместник да ръководи резидентурата в Лондон, за да може той да отлети за родината си и да контролира ейлатската операция. В крайна сметка, изтъкна Хирш пред Мейер Бен-Ави, идеята се беше родила по време на разговор в обезопасена откъм подслушване стая на Палас Грийн между него и един хитър стар англичанин с рицарски сан, прекарал цялата си кариера в МИ6, с която Мосад бяха провеждали съвместни операции.
	Измина час, докато двата чалънджъра стигнат до военния кораб на Пасдаран. Изчерпали горивото си, яхтите бяха изтеглени на борда за пътуването от Червено море и край оманския бряг към Ормузкия проток. Но радиовълните са по-бързи.
	Подслушан от младите специалисти от поделение 8200 под пясъците край Бер Шева, докладът на командосите стигна до Хосеин Таеб след един час. Той на свой ред се яви в скромния апартамент на върховния водач на улица „Пастьор“. Командосите претърпели тежки загуби, когато еврейските неверници се събудили и отговорили на огъня. Но закъснели. Англичанчето било мъртво — един от оцелелите бойци от Пасдаран лично го разпознал.
	Тази измислица се поддържаше и в Израел. Ликуването рано или късно щеше да изтече. За ейлатските медии това беше голяма сензация — среднощен сблъсък между две конкуриращи се банди на плаж край града. Туристите получиха категорични уверения. Всички бандити били заловени от полицията, която била предупредена и ги очаквала. Подобно на повечето медийни сензации и тази пошумя и отшумя. Туристите имаха чудесния навик да се прибират у дома след края на почивката си. Никой не видя труповете — всички те бяха изчезнали преди изгрев-слънце.
	Най-горещи поздравления получиха шестимата актьори от Израелската филмова школа, особено двойникът с изрусените къдрици, представил се блестящо в ролята на Люк Дженингс. Както и техническият отдел на Спиро Филмс — там бяха произвели шестте манекена, от които под дъжда от куршуми бяха изригнали цели кофи съвсем истинска наглед кръв.
	Актьорите също бяха похвалени за перфектния английски по време на полета от „Брайз Нортън“ до летище „Овда“ и после по пътя до вилата. Бяха успели да заблудят дори Моти.
	В Техеран ликуваха, тъй като вярваха, че унищожителят на центрофугите във „Фордо“ най-после гние в ада на неверниците.
	Иранският посланик в Москва помоли за лична среща с Вожда. Сподели, че имал да предаде важна информация, която трябвало да стигне лично до ушите на кремълския господар. Руснакът отначало се държеше скептично. Когато дипломатът му разкри, че по време на почивка в Израел кибергеният Люк Дженингс е бил убит от ирански командоси, той изпадна във възторг и отправи искрени поздравления към госта си.
	След тръгването на посланика, който любезно беше отказал тост с водка, руснакът позвъни на шефа на шпионажа в Ясенево. Евгений Крилов се зарадва на похвалата. След края на разговора обаче поиска да му занесат няколко досиета от архива. Известен факт е, че в света на шпионажа всеки следи известните си приятели, но поддържа много по-подробни архиви за своите врагове. Архивът в Ясенево съдържаше богата информация за известните служители на ЦРУ, ФБР и други американски служби. Аналогични сведения се пазеха за британската МИ5 и още повече за МИ6. И данните обхващаха много години назад в миналото.
	Сър Ейдриън Уестън беше привлякъл вниманието още през Студената война, когато го повишиха в шеф на източноевропейския отдел. Войната може и да се смяташе за приключила, но не и интересът към него. Досието му подробно отразяваше и неговото назначаване за заместник-началник на МИ6. Когато получи документите, Крилов ги проучва цял час.
	В тях се съобщаваше, че тогавашният господин Уестън е постигнал поразителни, макар и неафиширани успехи срещу СССР и после срещу Руската федерация. Знаеше се, че е вербувал двама важни съветски и руски предатели, и имаше подозрения за вербуване на други. Изглеждаше, че негов специалитет е измамата: заблуда, отклоняване на вниманието, хитрости. Споменаваше се, че дори имало вероятност след пенсионирането му дискретно да е бил привлечен за съветник на новата британска министър-председателка.
	Дали наистина можеше да се е върнал в играта? Всички неотдавнашни неволи на Русия и нейните съюзници носеха почерка на човека, чието дебело два и половина сантиметра досие лежеше разтворено пред Крилов. Имаше и снимка, направена с микрокамера на дипломатически прием преди много години. Подозренията на Крилов се изостриха до почти пълна увереност. Тъкмо Ейдриън Уестън беше ходил при Фрич във Вадуц Банк — бяха го заснели да пресича фоайето и снимката от досието явно беше на същия човек. Само че той очевидно не се бе хванал на въдицата. Една катастрофа следваше друга. Крилов се вторачи в снимката и започнаха да го обземат съмнения за касапницата в Акабския залив.


	Гостуването на шестимата израелци достави удоволствие на Сю Дженингс. Тя не знаеше причините за него, но достатъчно се доверяваше на сър Ейдриън, който й каза, че имал план за осигуряване на безопасността на нейното семейство.
	Сю забеляза приликата на блондинката с нея и на къдрокосите момчета със синовете й. Не беше толкова глупава, че да я приеме за случайна. Сигурно се готвеше някакъв театър, но тя нямаше представа защо. Не се и налагаше да има представа. Нещата в света на шпионажа просто стоят така.
	Но тяхното гостуване й достави удоволствие. То разнообрази монотонното й ежедневие. Те останаха само няколко дни, като през цялото време внимателно наблюдаваха нея и синовете й, после си заминаха.
	Като се оставеше това, в прегръдките на капитан Хари Уилямс от СВВС тя се радваше на секс, какъвто в предишния си живот нито беше правила, нито си бе представяла. Вторият й син Маркъс беше напълно доволен от новото си училище. Определиха го за капитан на отбора по крикет Жребчетата XI и това му спечели вниманието на първото му гадже.
	Сю обаче не знаеше точно какво се случва в компютърното крило, където нейният по-голям син Люк, вторачен в екрана както винаги, прекарваше часове в писане на клавиатурата — в свят, в който не можеше да го следва никой, даже доктор Хендрикс.

	* * *

	Един извънредно горещ ден в началото на август същият този доктор Хендрикс се оттегли в личния си кабинет и набра телефонния номер на сър Ейдриън.
	— Той успя — каза ученият, когато отсреща му отговориха. — Успя, по дяволите! Кой ли не се мъчи от години, но сега са наши! И Техеран дори не усети проникването.
	Сър Ейдриън можеше да каже на Ави Хирш, отново на поста си в Лондон, но понеже беше скромен човек, остави подаръка на госпожа Марджъри Греъм. Министър-председателката се свърза по сигурна линия с израелския посланик и го уведоми, като знаеше, че премиерът на Израел ще се зарадва. После нареди кодовете за достъп до главната компютърна база данни на ФЕДАТ да бъдат предадени на Йерусалим и Вашингтон.
	Данните, които бяха извлечени с помощта на тези кодове от научноизследователския ядрен център в Техеран, доказваха, че двамата лидери, израелският и американският, имат право. Иран постоянно лъжеше Международната агенция за атомна енергия и съответно света. Ядрените изследвания изобщо не бяха преставали, дори не бяха забавяли темповете си. Ударът срещу архива в Шорабад не можеше да се сравнява с мащабите на информацията, получена от ФЕДАТ. Това предизвика скандал.
	САЩ се бяха оттеглили от международния договор, отменящ икономическите санкции срещу Иран. Повечето други страни по споразумението бяха възразили. Но те не бяха виждали съдържанието на архива на ФЕДАТ.
	Един тайник в стена зад едно кафене в Йерусалим беше затворен завинаги и в Тел Авив извършиха дискретен арест.


>	15.

	Консултацията се проведе на четири очи по време на обяд на една слънчева тераса в Чекърс, официалната провинциална резиденция на британските премиери. Както винаги, персоналът беше от тиловата служба на Кралските военновъздушни сили. Колин, съпругът на министър-председателката, подаде глава през вратата на терасата, кимна, усмихна се широко и отиде да гледа мача по крикет между Англия и Австралия.
	Марджъри Греъм не пиеше често, но от време на време си позволяваше чаша „Просеко“ преди неделния обяд. Сър Ейдриън й направи компания. Когато сервитьорката ги остави сами, госпожа Греъм се обърна към госта си.
	— Тази работа със Северна Корея. Какво смятате за нея, Ейдриън?
	— Получихте ли вече подробен доклад от Форин Офис?
	— Вашите бивши началници. Естествено. Но бих искала да чуя вашето мнение.
	— Каква е официалната позиция?
	— Традиционната, разбира се. Конформистка. Трябва да следваме американския пример. Да се съгласим с Държавния департамент и Белия дом. А вашата?
	Сър Ейдриън отпи глътка от чашата си и зарея поглед към моравите.
	— Случвало ми се е да участвам в няколко операции за заблуда. Даже съм ръководил една-две. Те биха могли да са изключително вредни за противника и полезни за онзи, който ги провежда. Могат да вкарат врага в грешка за месеци, даже за години наред. Време, пари, усилия, пот, труд и сълзи. И всичко това за нищо. Дори за много по-малко от нищо. Заради една грешка. Най-лошият вариант обаче е самозаблудата. Боя се, че американците са избрали да плуват тъкмо в този океан.
	— Пълна денуклеаризация на Северна Корея. Не е ли възможно в края на краищата? — попита тя.
	— Това е измама, госпожо премиер. Лъжа, мошеничество. Но изпълнено майсторски, както винаги. И се опасявам, че Белият дом се е подлъгал. За пореден път.
	— Защо? Там има блестящи умове.
	— Прекалено много от тях бяха уволнени. И човекът, който живее там, копнее да му връчат Нобеловата награда за мир. Затова и желанието му да повярва, е надделяло. Това винаги предшества успешната измама.
	— Значи смятате, че Пхенян лъже, така ли?
	— Убеден съм.
	— Как така всеки път им се разминава?
	— Северна Корея е загадка, госпожо премиер. На пръв поглед тя не притежава нищо. Или почти нищо. В световен мащаб страната е малка и гола, лишена е от суровини, управлявана е ужасяващо, фалирала е и я заплашва глад. Реколтата от двете основни зърнени култури, ориза и житото, е слаба. И все пак Северна Корея се разпорежда със света като завоевател.
	— И как успява да го постигне режимът, Ейдриън?
	— Просто му се позволява. Логичните винаги се страхуват от безумците.
	— И освен това имат ядрени бомби.
	— Да, и от двата вида. Атомни и термоядрени. Уран и полоний. Северна Корея притежава богат запас радиоактивен материал и въпреки че режимът на Ким уж предава известно количество на Международната агенция за атомна енергия за унищожаване, сигурен съм, че запазва достатъчно на тайни места. Зависи дали външният свят ще повярва на лъжите.
	— Но ако Северна Корея публично разрушава полигона… как се казваше?
	— „Пунгери“, госпожо премиер.
	— Как биха могли да продължат след неговото разрушаване?
	— Първо, защото полигонът „Пунгери“, което е или поне беше планина, вече е разрушен. При това от самите тях, по погрешка. Най-малко трийсет години три последователни режима, всички доминирани от семейство Ким — дядото, синът, а сега и внукът, — денонощно са се трудили за създаването на цял арсенал от ядрени бомби.
	— Навремето избрали планината Пунгери и започнали да дълбаят в склоновете й — продължи той. — Копали що копали и накрая стигнали до сърцето. Използвали машини, но и робски труд. Хората умирали с хиляди от недохранване и изнемога. Изкопаната пръст стигала за още две планини. Извозвали я надалеч, за да не се вижда от въздуха. След като стигнали до сърцето на планината, продължили да копаят. Още тунели, галерии, изпитателни зали, общо над двеста и деветдесет километра. Това е тунел с големината на магистрала от Лондон до Хук ван Холанд*. После майката природа си казала думата. Планината не можела да издържи повече. Започнала да се пропуква, да пропада навътре. Те обаче не се отказвали. После провели изпитание на най-голямата си водородна бомба дълбоко под земята. И предизвикали земетресение с магнитуд над шест по скалата на Рихтер. Това довършило пропадането на планината Пунгери… В същото време севернокорейската икономика започна да се срива като планината поради икономическите санкции, наложени от външния свят, след като корейците изхвърлиха инспекторите от Международната агенция за атомна енергия. И тогава, това беше миналата година, те измислиха измамата: ние публично ще разрушим „Пунгери“, ако ни пращате зърното и нефта, които ни трябват. И Западът се хвана.
	[* Град в югозападния ъгъл на Холандия. — Б.пр.]
	— Откъде знаете тези неща? — попита министър-председателката.
	— Всичко е в публичното пространство, ако човек знае къде да търси. Служителите в Обединения кралски институт за изследвания в областта на безопасността и отбраната проучват всички аспекти на стратегическите опасности в целия свят. Струва си човек да се консултира с тях.
	— Тогава защо Западът се е хванал на въдицата?
	— Всъщност, госпожо премиер, на въдицата се хванаха САЩ в лицето на Държавния департамент и Белия дом.
	— Пак питам: защо са се хванали на въдицата?
	— Защото така им изнасяше, госпожо премиер.
	Цялата кариера на сър Ейдриън като държавен служител беше посветена на една от най-строгите дисциплини — разузнаването. Той смяташе, че повечето политици и прекалено много висши държавни служители се отличават със самолюбие с хималайски мащаби. Такава суета може да допусне самозаблуда почти без никакви други щети освен безсмислено харчене на огромни суми от парите на данъкоплатците. Държавните разхищения са житейски факт. Но ако си позволиш да се самозаблуждаваш по време на секретна операция в сърцето на вражеска диктатура, спокойно може да гушнеш букета. Той работеше за Марджъри Греъм тъкмо защото знаеше, че министър-председателката е едно от редките изключения по въпроса за самолюбието.
	— Божичко, наистина ли имате толкова лошо мнение за нас, Ейдриън?
	— През хиляда деветстотин трийсет и осма дори още не съм бил роден. Аз съм четирийсет и осми набор.
	— Аз пък съм петдесет и осми — десет години съм по-млада. Какво, от това?
	— През хиляда деветстотин трийсет и осма МИ6 вече съществува. Американците още не били създали ЦРУ. А и САЩ поддържали доктрината на изолационизъм. Нашите агенти обаче активно действали в нацистка Германия. Знаели за първите концлагери — Дахау, Заксенхаузен, Бухенвалд. Установили сме какво представляват, къде се намират, какво се случва там. Докладвали сме. Никой не искал и да знае.
	— Съобщили сме, че Хитлер строи военни кораби, от каквито миролюбива Германия изобщо не би трябвало да се нуждае — продължи той. — И отново никой в Лондон не искал и да знае. Открили сме, че на ден се произвеждат по два от новите изтребители „Месершмит“. Докладвали сме. Даунинг Стрийт пак ни обърнал гръб. Лековерният министър-председател слушал единствено фанатичния на тема политика на отстъпки Форин Офис. Хитлер, оставил се да го убедят премиерът, бил почтен господин, който, щом бил дал дума, щял да държи на нея. Само че фюрерът ежедневно нарушавал и последната клауза на Версайския договор от хиляда деветстотин и осемнайсета, всяко дадено лично от него обещание. И всичко това можело да се провери.
	— Тогава си е за тогава, Ейдриън, сега си е за сега. Какво се опитвате да кажете?
	— Същото се повтаря пак. Първата западна сила в света предпочита да се самозаблуждава, че едно източно чудовище, чието зверство е доказано, ще се превърне в миролюбив партньор срещу малко ориз. Отново надделява самозаблудата.
	Госпожа Греъм остави чашата си с кафе в чинийката и се загледа в зелените английски поля, толкова далеч от изкорубените планини на Северна Корея.
	— И тази планина…
	— Пунгери.
	— Няма значение. Наистина ли няма никаква стойност?
	— Абсолютно никаква. Това вече не е полигон. Пред очите на целия аплодиращ ги свят те ще вдигнат във въздуха нещо, което бездруго е развалина. „Пунгери“ вече не е годен за ядрен полигон. Но те имат други. Във всеки случай в момента не им се налага да правят нови изпитания. Запасите им стигат да плашат цивилизования свят.
	— Разрушаването на „Пунгери“ не е проблем. Те обаче имат два други проблема. Няма особен смисъл да притежаваш ядрени бомби, ако не можеш да ги хвърлиш върху цел на много километри от теб, даже на хиляди километри. Най-голямата им междуконтинентална балистична ракета още не я бива толкова, че да носи и най-малката им термоядрена бойна глава. Те се опитват да намалят размерите на главите и да усъвършенстват ракетите. И все някога ще успеят. — Той помълча. — Ракетата Хвасон петнайсет ще бъде усъвършенствана, ще носи термоядрена бойна глава и ще стига не само до американския остров Гуам, но и до всяка точка на самия континент. Когато се случи това, вече няма да им се налага да искат услуги — те направо ще ги изискват. Иначе…
	— Щом публичното разрушаване на и без това разрушената планина е само театър, какво всъщност искат те?
	— Нещо като мостов кредит, госпожо премиер. Много милиони тонове зърно, милиарди литри нефт. Само че кредитът трябва да се изплаща. А този никога няма да бъде изплатен. Тъй че ще е… подарък за добро поведение. Докато им отърва. Китай години наред спасяваше Северна Корея. Но търпението на президента Си Дзинпин е на изчерпване. Оттук и отчаяното ухажване на Белия дом.
	— А ако севернокорейският диктатор не получи този „мостов кредит“?
	— Тогава Ким Чен Ун се сблъсква с проблем номер две. За разлика от Форин Офис, аз съм на мнение, че малкият дундьо Ким изобщо не е толкова силен, колкото изглежда. Ние винаги виждаме само маршируващи свръхтренирани и свръхфанатични полкове в Пхенян. Но само един милион привилегировани верноподаници имат право да живеят в столицата — всички те имат хубави жилища, хубава храна, хубави служби. Само на тези избраници е позволено да се явяват пред западните камери. Плюс двестахилядната свръхлоялна армия, преторианската гвардия, която е готова да умре за Ким и режима му.
	— Но в провинцията живеят двайсет милиона души и има още един милион войници. Те са на прага на масов глад. Не войниците — тях ги хранят. Те обаче имат майки, бащи, братя, сестри, съсухрени от недохранване, вкопчени в живота, раждащи недоразвити, дребни деца. — Погледна я и попита: — Помните ли Николае Чаушеску, госпожо премиер?
	— Той идва веднъж тук, нали?
	— Точно така. И ние глупаците го направихме почетен рицар на кралството, задето уж се противопоставял на Москва. Поредната идея на Форин Офис. На Кинг Чарлз стрийт явно си падат по диктатори. По-късно му отнехме рицарското звание. След смъртта му. След дъжд качулка.
	— И какво общо има той с всичко това?
	— Преди смъртта си бащата на Ким Чен Ун Ким Чен Ир признал пред Кондолиза Райс, че тайно се страхувал от „момента на Чаушеску“, както го наричал.
	— И какъв е този момент?
	— Подобно на семейство Ким, Чаушеску беше безмилостен комунистически тиранин. Управляваше Румъния с изключителна жестокост. Подобно на семейство Ким, той беше безпощаден и корумпиран. Присвояваше огромни богатства. И подобно на семейство Ким, той заливаше народа си с потоци от пропаганда, за да убеди хората да го боготворят. Един ден, докато държал реч в град Тимишоара, Чаушеску доловил звук, какъвто не бил чувал никога през живота си. Всичко е филмирано. Той не можел да повярва на ушите си. Опитал се да продължи, после изгубил нишката. Накрая избягал от трибуната и се качил на покрива, откъдето го взел вертолет. Хората го освирквали.
	— И това не му харесало, така ли?
	— Нещо повече, госпожо премиер. Три дни след това собствената му армия го арестува, осъди го и го разстреля заедно с отвратителната му жена. От този момент се е ужасявал Ким Чен Ир — когато народът накрая се надигне и армията вземе мерки, за да си спаси кожата.
	— Може ли същото да се случи с Дундьото?
	— Никой не знае колко глад са способни да понесат севернокорейците. Освен ако Западът не капитулира и не го отърве, разбира се.
	— И ако се случи последното, Ейдриън?
	— Той ще разполага с достатъчно време, за да довърши работата по увеличаване на полезния товар на ракетата Хвасон петнайсет и намаляване на размерите на термоядрената бойна глава. И тогава ще може да изнудва света. Повече няма да има отстъпки с взривяване на и бездруго безполезни планини.
	— Значи доставките на зърно са истинската му Ахилесова пета, така ли?
	— Донякъде. Истинското разковниче не са нито атомната, нито водородната бомба, а ракетите. Той трябва да усъвършенства ракетните установки. Предполагам, че това ще отнеме две години, може би три, и още няколко изпитателни пуска. В момента ракетите Хвасон чакат в силозите си.
	— Самозаблуда или не, Ейдриън, аз не мога да започна словесна война с Белия дом. Можем ли да направим нещо друго?
	— Според мен всички техни ракети се управляват от суперкомпютри, които са отлично защитени, но съдържат доказателства за севернокорейските ядрени амбиции. Също като архива на ФЕДАТ в Техеран, който най-после убеди Белия дом, че го мамят. Ако докажем, че Дундьото лъже…
	— Е, в състояние ли сме?
	— Разполагаме с едно странно оръжие. Онова кахърно момче с изумителни способности. Бих искал да го насоча към Северна Корея.
	— Добре. Имате разрешение. Обаче го пазете в пълна тайна. Дръжте ме в течение. И гледайте да не подпалите война. Един човек отвъд океана иска Нобеловата награда за мир.
	Сред най-близките си Марджъри Греъм беше известна с язвителното си чувство за хумор.


>	16.

	Жълто море не е жълто. То е сиво, студено и негостоприемно и четиримата мъже в очуканата рибарска лодка трепереха. Започваше мрачно утро, но техните страдания не се дължаха нито на студа, нито на облаците, които скриваха изгряващото над Корея слънце. Дължаха се на страх.
	Да избягаш от Северна Корея, чиито брегове все още се мержелееха през утринната мъгла, е изключително опасно. Те не трепереха заради бурното море, а защото знаеха, че ако някой от многобройните севернокорейски патрулни катери ги залови, ще получат доживотни присъди в робски трудов лагер или екзекуция от по-милостивия наказателен взвод.
	Трима от мъжете бяха рибари, свикнали с водите на Корейския залив в северния край на Жълто море. Те бяха получили огромен подкуп от четвъртия мъж, за да се опитат да избегнат патрулите, да го оставят на южнокорейския бряг и после да се върнат обратно още преди да се е разсъмнало. И не бяха успели. Износеният стар двигател се беше повредил по средата на пътя на юг. Макар че гребяха бясно от часове, насрещният вятър и вълните не им позволяваха да се отдалечат от страховитото севернокорейско крайбрежие.
	Чуха рева на двигателя преди да забележат сивото петно на хоризонта или да различат някое от знамената, за да определят принадлежността му. Но моторният тътен се приближаваше все повече. Надяваха се бурните вълни да скрият малкия корпус на лодката им, завита с мрежи в оптимистичен опит за камуфлаж. Но патрулният катер със сигурност имаше радар, вероятно беше усетил нещо и продължаваше да се приближава. След пет минути се извиси над тях и по мегафон им заповядаха да спрат.
	Отстрани се виждаше друго петно, изплуващо от усилващата се светлина. Те се надяваха и се молеха това да е остров Каули с малкото пристанище Муду — само точка в океана, но в границите на Южна Корея. Гласът зад мегафона отново извика и един от рибарите обнадеждено погледна нагоре.
	Езикът беше корейски, естествено, но акцентът не идваше от брега зад зората. Идваше от юг. Рибарят надникна изпод мрежата и видя знамето, което се развяваше на кърмата: двойната сълза от герба на Южна Корея. Никога повече нямаше да видят жените си, но нямаше и да се изправят пред наказателния взвод. Бяха успели, въпреки всичко. Щяха да им дадат убежище. Тайната полиция на Севера нямаше да се добере до тях.
	Южнокорейският патрулен катер от новия клас „Чамсури“ ги качи на борда и двама моряци им дадоха одеяла. Трети завърза пълната им с вода лодка за кърмата. Рулевият запали двигателя и обърна носа на юг към Каули. Младият капитан с южняшки акцент включи радиостанцията и се свърза с базата си. Тъй като се отнасяше за инцидент, щеше да има следствие. Успешните бягства по суша бяха невъзможни, а по море — изключително редки. Той трябваше да се подсигури. Да докладва незабавно. Попита ги за имената им.
	По-възрастният мъж, който беше подкупил рибарите да го откарат на юг въпреки рисковете, седеше и трепереше под одеялото. От студ ли? Или от страх? По-скоро от облекчение, заменило увереността, че ще ги разпитват и ще ги убият. Екипажът установи, че трима от бежанците са бедни рибари. Един от моряците се приближи до мъжа под одеялото с клипборд в ръка и попита:
	— Как се казваш?
	Четвъртият бежанец го погледна.
	— Ли Сон Ри. — Одеялото се изхлузи от раменете му. Пагоните на униформата, осигурила му свободно преминаване през контролно-пропускателните постове по пътя от Пхенян до брега, заблестяха на слабото слънце. Това не беше отчаян ефрейтор, търсещ по-добър живот в Южна Корея. А генерал от армията на КНДР, Корейската народнодемократична република — член на свръхелита на диктатурата на Ким.
	Капитанът погледна пагоните на мократа униформа и пак включи радиостанцията. Нямаше да подминат остров Каули. Там имаше хеликоптерна площадка. От щаба на военноморските сили в Инчон пристигаше вертолет. Историята на полуострова на двете Кореи щеше да се промени.


	Девет часа и също толкова часови зони на запад също започваше утрото. В един скромен апартамент край Адмиралтейската арка иззвъня телефон. Сър Ейдриън вдигна.
	— Да, госпожо премиер.
	— Има нещо ново. Спомняте ли си за какво разговаряхме преди няколко седмици? Е, някакъв севернокорейски генерал явно е избягал в Южна Корея. Било свързано с ракетната програма на Ким.
	От прекараните години в СРС сър Ейдриън знаеше, че съществува процедура, позволяваща Даунинг Стрийт да бъде информиран за проблеми, счетени за достатъчно важни, преди обичайния сутрешен бюлетин — „докладните“, които премиерите четяха на закуска. Ако получените новини бяха достатъчно неотложни, премиерът можеше да бъде събуден по всяко време. Не че в този случай имаше значение. Сътрудниците на министър-председателката се чудеха кога изобщо спи тя.
	— Ще възложа на нашите хора там да следят нещата.
	— Много разумно, госпожо премиер.
	Връзката прекъсна. Сър Ейдриън въздъхна и остави слушалката. Знаеше, че министър-председателката има предвид началника на британската резидентура на СРС в посолството в Сеул. Стана, облече си халата и отиде да си направи препечена филийка с масло. И кафе. Разбира се, кафе, неговата любима силна черна арабика.
	Нямаше смисъл да обяснява дори на премиера колко часове е прекарал с най-добрите умове на Северна Корея, които бе успял да осигури Обединеният кралски институт за изследвания в областта на безопасността и отбраната. Бе изслушал многочасови доклади преди да се спре на генерал Ли Сон Ри. И въпреки това нямаше особено голяма вероятност ръководителят на ракетната програма да получи фалшивия есемес, камо ли да му повярва. И все пак, както се казва, ако не рискуваш…
	Люк Дженингс пак беше постигнал невероятното и бе изровил кодовете за достъп до севернокорейската база данни с мобилни номера. Тя беше отлично защитена — що се отнасяше до киберпространството, севернокорейците не бяха начинаещи. Всъщност ги биваше много и постоянно атакуваха Запада с малуер, троянски коне и абсолютно всички възможни средства. Само че не бяха осемнайсетгодишни със синдром на Аспергер.
	В тази параноична диктатура има милион и осемстотин хиляди стационарни телефона и те са достъпни само за най-висшите представители на властите и администрацията. Телефоните могат да станат източник на заговори и съзаклятия — те не са за масите. Дори благонадеждните трябва да попълват множество формуляри, за да получат номер, и всички линии постоянно се подслушват. Още по-строго е наблюдението върху притежателите на мобилни телефони.
	Държавната телекомуникационна компания се казва Кориолинк, партньор с египетската Ораском. Смята се, че право да ползват джиесеми имат четиристотин хиляди души, и почти всички от тези четиристотин хиляди спадат към привилегированите, живеещи в столицата. Истинският елит се обслужва от още по-малка мрежа. Тъкмо в нея бе проникнал Люк Дженингс, макар и след седмици работа. Оттам поеха знаещите корейски от Обединения кралски институт за изследвания, Форин Офис и СРС, които преровиха база данните, за да открият личния номер на генерал Ли Сон Ри.
	Писмото написа емигрант от Северна Корея, затворен в охранявана явочна квартира. По заповед на Ким Чен Ун през 2013-а бяха арестували и екзекутирали по скалъпени обвинения в държавна измяна неговия чичо и наставник Чан Сон Тек, може би най-влиятелния човек в страната след него. Чичото бил разстрелян с тежки картечници. Писмото до генерал Ли, анонимно, но явно от приятел сред елита, го предупреждаваше, че му готвят същата участ.
	Не, засега нямаше нужда да разказва всичко това на премиера, размишляваше Уестън, докато отпиваше от своята арабика. „Необходимост да се знае“ и тъй нататък. Американците щяха да вземат Ли, разбира се. Той щеше да е луд да остане в Южна Корея. Някоя охранявана къща в близост до ЦРУ в Маклийн щеше да е по-безопасна и също толкова комфортна. Безброй часове подробни разпити на корейски.
	Какво щеше да разкаже генерал Ли? И дали американците щяха да допуснат да присъства британец? Бяха минали много години, повечето му добри приятели от Компанията също като него бяха пенсионери. Поне официално. Но той все още поддържаше някои стари връзки, създадени навремето зад Желязната завеса. Преживени заедно опасности, вдигнати наздравици. Както казваха ветераните на бара в клуба на ССО, позабавлявахме се. Сър Ейдриън щеше да се чуе с някой от тях.


	Инстинктът на сър Ейдриън не го подведе. Бързо отведоха бежанеца от инчонската военноморска база в столицата Сеул. Никой местен командир не искаше да носи отговорност за тази потенциална опасност по-дълго, отколкото се налагаше.
	Същото се отнасяше за южнокорейското правителство. Уж трябваше да е настъпил период на разведряване в отношенията между Севера и Юга, широко прокламирано и акламирано по целия свят, а сега в ръцете на правителството на Юга се появяваше дипломатическа бомба, която можеше да взриви целия процес и пак да доведе до открита война.
	Това щеше да е страшен позор за Пхенян и северното правителство научи новината по-късно същата сутрин. Веднага отправиха искане генерал Ли да им бъде върнат. Вместо да се обиди, южнокорейският режим посрещна с облекчение силовата намеса на ЦРУ от американското посолство в Сеул. Все още в лекьосаната си с морска сол униформа, генералът се съгласи с американците, че наистина желае да го прехвърлят в САЩ.
	Прехвърлянето се осъществи още същата вечер с транспортен самолет на американските военновъздушни сили. Само час след отпътуването му, докато генерал Ли спеше в самолета, Сеул започна да разпространява слуха, че цялата операция била организирана от ЦРУ. Управлението не прояви никакъв интерес да го отрече. Ако беше вярно, това щеше да е майсторски удар.
	Второто предвиждане на британския ветеран също се оказа точно. Броени часове след кацането на самолета настаниха генерал Ли Сон Ри в изключително комфортна квартира, охранявана от здравеняци от Отдела за специални действия и разположена в грамадния комплекс на Управлението в Лангли, щата Вирджиния.
	От ЦРУ, Пентагона, Държавния департамент и университетите светкавично бяха събрани специалисти по Северна Корея, нейното управление, оръжейна програма, култура и език. От тях сформираха ядрото на екипа за разпити и присъстващите наблюдатели. Не се налагаше да предупреждават генерала, дори деликатно, че цената за неговото спасение и защита е пълно съдействие. Той не беше глупак.
	Белият дом настояваше да се бърза. Президентът искаше незабавно всичко, което можеше да разкрие мъжът, идващ от сърцето на севернокорейската власт и военна машина.
	Световете на дипломацията и медиите бяха в смут. Скоро САЩ вече не бяха в състояние да подготвят нови срещи на върха. Въздействието на безсмислените разговори между президента и корейския диктатор на едно островче край Сингапур започна да отшумява. Любопитството към евентуалните сведения на избягалия генерал напълно засенчваше поредното шоу.
	Правителството на Северна Корея заплашително мълчеше. След като само веднъж „изобличи“ Запада с всичките му хитрости и направи неубедителен опит да обяви бежанеца за самозванец, самоизолиралата се държава прекрати всякакви контакти с външния свят. Главната грижа на Пхенян явно била, обясняваха на света анализаторите в западните медии, севернокорейският народ да не узнае за случилото се. Известно време се получаваше, но вестта постепенно се разпространи.


	Самият разпит на генерал Ли, учтиво наричан „разговор“, започна след два дни в базата на ЦРУ — в напълно изолирана среда под охраната на Отдела за специални действия.
	Генералът носеше шит по поръчка тъмен костюм, риза и вратовръзка, негов избор, и разпитващите бяха облечени по същия начин. Те бяха четирима, плюс двама преводачи: американски учен и корейски бежанец, гражданин на САЩ от трийсет години. Двайсет наблюдатели следяха срещата на видеоекрани.
	Управлението искаше да постави генерал Ли в спокойна, комфортна и безстресова обстановка — все едно петима професионалисти водят дружески разговор. Главният разпитващ, професор по кореистика, владееше отлично езика, след като беше посветил целия си живот на своята област. Бяха го инструктирали подробно какви сведения спешно искат да получат военните.
	Генерал Ли всъщност спадаше към онзи безкрайно малък процент севернокорейци, които добре знаеха английски. Двамата преводачи следяха за точността и от време на време помагаха с терминологията. Всички, включително наблюдателите, имаха най-високо ниво на достъп до класифицирана информация. Сред тях се намираше възрастен англичанин, който безмълвно седеше в дъното — неговата любима роля.
	Въпреки че сред политиците и висшите служители, които можеха мигом да бъдат уволнени за несъгласие с президента, господстваше тенденция към самозаблуждение, ЦРУ запазваше ядрото си от последователни реалисти и професионалисти. Тъкмо с тях имаха отлични контакти британските им партньори от МИ6. И тъкмо те се бяха наложили над своите американски колеги да включат пенсионирания британец в съвсем ограничения списък на гостите.
	Движеща сила зад всичко това беше директорът на ЦРУ, когото напълно конфиденциално бяха информирали, че ако не е бил един тийнейджър, който в момента си „играе“ с компютъра си в сърцето на Уорикшър, генерал Ли Сон Ри още е щял да е в Пхенян. Никой друг във Вашингтон — включително самият генерал — не подозираше, че есемесът, който е накарал севернокорееца да избяга, е измама.
	Такива разпити не траят еднократно, макар и продължително. Те се точат дни наред. Едва на втория ден позволиха на Ли да навлезе в своята експертна област — ракетната програма на Ким Чен Ун, оглавявана от самия него. И тогава той хвърли бомбата, най-вероятно без да го съзнава. Генералът нямаше представа точно какво знаят западните съюзници, нито че знаят по-малко, отколкото си мислят.
	Първия ден високопоставеният бежанец беше потвърдил предупреждението на сър Ейдриън, че разрушаването на ядрения полигон „Пунгери“ е просто трик. Севернокорейците определено бяха заблудили световните медии, които с радост бяха осведомили своите читатели, слушатели и зрители за сериозната отстъпка на Северна Корея.
	Всъщност полигонът вече бил в развалини, съобщи генералът. Жертва на прекомерно изкорубване, изпитания и земетресение, той представлявал лабиринт от срутени тунели, пещери и галерии. Зад запечатаните с експлозиви входове имало само камари останки и съборени тавани.
	Ли потвърди също, че предизвикващата такива вълнения междуконтинентална балистична ракета Хвасон-15 е прекалено слаба да носи онази термоядрена бойна глава, която ще превърне Северна Корея в истинска ядрена сила.
	На втория ден той разкри две неща, които Западът наистина не знаеше. Първо, че диктаторът Ким Чен Ун е по-слаб, отколкото предполагат всички. Генерал Ли се кълнеше, че Ким бил фигурант, поддържан от така наречените селектори — около две хиляди генерали и висши бюрократи. Тъкмо те притежавали и управлявали страната и живеели в изключителен разкош, докато народът гладувал. Така Ким Чен Ун можел да прави онова, за което имал най-голяма дарба — да позира пред медиите, да маха с ръка на кланящия се пред него пролетариат и да яде.
	Второто му разкритие предполагаше, че несъвършенствата на Хвасон-15 не слагат точка на корейската ядрена програма. Дълбоко под секретна планина, неизвестна на външния свят, имало друга пещера, където разработвали нова мощна ракета, Хвасон-20. Тя със сигурност щяла да пренесе най-тежката им термоядрена бойна глава до всяка точка на света. Липсвали само многостепенните двигатели, които трябвало да са готови всеки момент.
	Към края на първия ден от разпитите Вашингтон отмени обявената втора среща между Ким Чен Ун и американския президент въз основа на недобросъвестност, проявена от другата страна.
	Вечерта на втория ден сър Ейдриън отлетя обратно за Великобритания. Предстоеше му да докладва на една дама, но първо трябваше да направи още някои справки.


>	17.

	Във всеки голям град има библиотеки, където учените могат да размишляват над документи и древни текстове, но Лондон е мечтата на всеки изследовател. В огромната столица съществуват архиви за абсолютно всичко, каквото са мислили, писали и правили хората още откакто първият троглодит е излязъл от своята пещера.
	Едни от тях се съхраняват в светли нови библиотеки от стомана, бетон и стъкло. Други са в древни подземия, където черепи на хора, отдавна умрели в някогашни епидемии, зяпат живите и сякаш им казват: „Ние бяхме тук. Живяхме, обичахме, борихме се, страдахме, умряхме. Ние сме вашата история. Открийте ни, помнете ни“.
	Сър Ейдриън се спря на Обединения кралски институт за изследвания, разположен в близост до Уайтхол и Темза. Човекът, когото потърси след усърдно разпитване, му се стори удивително млад. Но пък напоследък всички му се струваха млади. Напредващата старост е безмилостна. Четирийсетгодишният професор Мартин Диксън изучаваше ракетите още от ранното си юношество, когато тази тема дълбоко го заинтригувала. Това го насочило и към изучаването на двете Кореи.
	— Стремежът на севернокорейския режим да притежава ядрени оръжия и ракети, които да ги носят, датира отпреди петдесет години — от основателя на династията Ким Ир Сен — каза му ученият. — След хиляда деветстотин четирийсет и пета, когато победената Япония се изтегля от Корейския полуостров, Йосиф Сталин лично избира първия Ким, който трябва да създаде комунистическата държава Северна Корея и да нападне Юга. Три години по-късно патовото положение на полуострова води до неговото окончателно разделяне.
	— До смъртта си през хиляда деветстотин деветдесет и четвърта Ким Ир Сен създава първата комунистическа династия в света и успява да предаде властта на сина си Ким Чен Ир. Освен това налага система на абсолютно преклонение пред него и семейството му сред народа, като промива мозъците на севернокорейците и ги превръща в марионетки, които го боготворят и никога не оспорват неговата полубожественост. За тази цел изолира Северна Корея от всякакво външно влияние. — И добави: — Междувременно Ким Ир Сен осъзнава, че една малка, почти гола държава с двайсет и три милионно население, което дори не може само да осигури храната си, никога няма да се превърне в световна сила, освен ако не разполага с ядрени оръжия и ракети, способни да стигнат до всяка точка на планетата. Това се превръща във фикс идея. Същото е и при неговия внук. Всичко, абсолютно всичко, каквото е или е можела да е Северна Корея, е принесено в жертва на този стремеж към всяване на страх в света.
	— А ракетите?
	— Първа беше бомбата, сър Ейдриън — отвърна младият учен. — Корейците и от Севера, и от Юга, са изключително интелигентен народ. Северът реши безброй технически проблеми, обогати достатъчно уран двеста трийсет и пет, а после и плутоний, за да създаде атомни и сега термоядрени оръжия, и днес разполага със запаси и от двете. Цялата им чужда валута отива за това.
	— Стана обаче ясно, че няма смисъл да притежаваш атомна бомба, ако си в състояние да я взривиш единствено под собствения си задник. — Той се позасмя. — За да всяваш страх и да ти се кланят, трябва да можеш да я пренесеш и детонираш на много километри разстояние. Те първо внесоха ракетни технологии и построиха различни ракети, които нарекоха „Мусудан“. Тези ракети могат да носят бомби със скромни размери в бойните си глави, но само на малки разстояния. Ние на Запад наблюдавахме как изпитват атомната си бомба, многократно, винаги под земята, докато не осеяха цялата страна с грамадни дупки. Междувременно ракетната програма се развиваше и те преминаха от „Мусудан“ към нов тип ракета — с много по-голям полезен товар и обсег. Както знаете, тя се казва „Хвасон“.
	— Докъде точно са стигнали?
	— Ким Чен Ир продължи политиката на баща си. Учените продължаваха да усъвършенстват ракетите „Хвасон“ до смъртта на втория Ким през две хиляди и единайсета. Последва кратка борба за власт, но любимият син на починалия диктатор спечели с огромна преднина. Дебел, грозен, с шантава прическа — това няма значение. Той е абсолютно безпощаден, самовлюбен до крайност.
	— Откакто дойде на власт, Ким Чен Ун постига още по-бърз и настойчив напредък и в двете програми, с бомбата и ракетата. Изпитание след изпитание, изстрелване след изстрелване. Те бяха изключително скъпи и често — неуспешни, а неговото поведение става все по-ексцентрично. Всичко това като че ли е без значение. Налагат се търговски санкции, после се вдигат. Истината е, че светът се страхува от него. САЩ могат да ликвидират него и режима му с изпреварващ удар, същото може да направи и неговият огромен съсед и покровител Китай. Но и двете страни се опасяват, че той ще взриви достатъчно термоядрени устройства, че да опустоши целия полуостров и голяма част от Североизточен Китай. Оттук и… постоянните отстъпки, превъзнасянето му като държавник от световен мащаб. Що се отнася до ракетната програма, тя спада към тясната област на моите проучвания — продължи той. — Последната им ракета, с най-голям обсег и полезен товар, е Хвасон петнайсет. Тя е огромна, но не е достатъчно голяма, за да носи термоядрената бойна глава, която Ким Чен Ун иска да е в състояние да прати до всяка точка на света — и конкретно до Вашингтон. Знаете ли за бягството на генерал Ли Сон Ри?
	— Имам скромно участие в него — разкри сър Ейдриън.
	— Е, доколкото разбрах, генерал Ли е признал, че Северна Корея е решила да хвърли зара за последен път. Всичко или нищо. Хвасон двайсет. В процес на изграждане.
	— Той каза точно това. Аз бях там.
	— Късметлия сте, сър Ейдриън. Надявам се по-нататък да ме допуснат до генерала. Американците са първи. Но Хвасон двайсет ще трябва да е доста по-различен от своя предшественик.
	— В какво отношение?
	— Такива големи ракети обикновено се съхраняват в подземни силози и се изстрелват от тях. Покритието на силоза крие ракетата от любопитни очи в небето, докато не го вдигнат за изстрелването. После тя се издига отвесно върху огромно огнено кълбо, което я изхвърля в космоса. След като се отдалечи от Земята, ракетата се накланя и поема по нова траектория, която да я отведе до целта й. Там бойната глава се отделя, пада и избухва. Хвасон петнайсет се транспортира с камион с трийсет и две оси. Общо тежат сто тона. Само няколко специално подготвени шосета в Северна Корея са в състояние да поемат такъв товар. Но това няма значение. Даже да успеят да скрият в пещера една-единствена ракета и да замаскират само няколко километра път, те могат да я изкарат и изстрелят. Хвасон двайсет обаче ще трябва да се съхранява в силоз, построен и скрит в някакъв подземен комплекс, за който още не знаем.
	— И аз така разбрах — каза сър Ейдриън. — И тук се включва в играта генерал Ли. Той знае.
	— Това не е добре за Ким. Но не е и най-големият му проблем. Тази чест се пада на ракетния двигател. Северна Корея никога не е била в състояние да построи достатъчно мощен двигател за Хвасон.
	— Тогава откъде ги взима? От Китай ли?
	— Не, от Русия. Ракетният потенциал на Северна Корея бързо нарасна, откакто Ким Чен Ун дойде на власт. Причината е, че той смени двигателите. В някогашния СССР имаше два завода, които строяха съветските двигатели. Единият в Украйна, другият край Москва. После дойде разпадането на Съветския съюз и закриха украинския. Руският продължи да произвежда ракетния двигател РД двеста и петдесет. С него бяха снабдени Хвасон дванайсет, четиринайсет и петнайсет и това обяснява увеличената заплаха от Северна Корея при управлението на Шишкото. После настъпи катастрофата. Правителството в Москва стартира програма за превъоръжаване на стойност един трилион рубли и премина към нов ракетен двигател. Производителят на РД двеста и петдесет изгуби контракта. Това е Енергомаш. Имаха двигатели на склад, но нямаха поръчки. И тук се намесва Ким Чен Ун. Имам информация, че в Енергомаш спешно модернизират част от двигателите РД двеста и петдесет и ги подготвят за Хвасон двайсет. Ако заводът не го направи, с Ким е свършено. Той ще има бомби, но не и ракети, с които да ги изстреля.
	— Правителството в Москва няма да им попречи — заяви сър Ейдриън. — Не и при сегашните настроения. В момента Русия е също толкова агресивна към Запада, колкото беше и през Студената война. Така че оттук не може да се очаква никаква помощ. Когато в Енергомаш приключат, как ще направят доставката?
	Професор Диксън се замисли, после каза:
	— Това ще е голяма машина. Двигател с течно гориво, но едностепенен. И огромни количества хиперголично гориво, което е изключително токсично и нестабилно. Едва ли може да се пренася със самолет. По-скоро с херметично затворен влак. През Сибир, на север от Китай и Монголия и надолу по провлака към тясната граница между Русия и Северна Корея.
	— Казвате, че горивото е нестабилно. Може ли да се случи авария?
	— Само ако се предизвика.
	Сър Ейдриън му благодари и си тръгна.


	Когато министър-председателката и сър Ейдриън се срещнаха отново, лятното слънце пак сияеше и терасата в Чекърс си оставаше приятно място за обяд.
	— Е, как е вашият корейски бежанец? — попита тя, когато останаха сами.
	— Изключително интелигентен и много гневен. Разбира се, трябва да се държи на положение, затова се владее.
	— Това добре ли е?
	— Определено, госпожо премиер. Когато е убеден, че с него са се отнесли несправедливо, човек изпитва ярост и затова не крие нищо. Генерал Ли ще ни каже всичко, каквото знае, а той знае много.
	— Знае ли защо са се готвили да го арестуват?
	— Не. Бил е напълно предан на режима на Ким Чен Ун.
	— А кой го е предупредил навреме, за да избяга?
	Сър Ейдриън се умълча, сякаш обмисляше отговора си.
	— Няма представа, нали?
	— За щастие, няма. Както и севернокорейското правителство. Предупреждението си остава загадка за тях.
	— Били сте вие, нали, Ейдриън?
	— Човек прави каквото може, госпожо премиер.
	Марджъри Греъм замислено отпи голяма глътка вино, за да запази неутрално изражение.
	— Случайно да е замесена и лисица?
	— Опасявам се, че имате право, госпожо премиер.
	— А сведенията на генерала?
	— Най-важното е, че режимът на Ким Чен Ун изобщо не е имал намерение да денуклеаризира Северна Корея в замяна на търговски отстъпки, дори жизненоважни. Американците не са особено доволни, че за малко не са били измамени.
	— Оттук и отказът от тези отстъпки и отмяната на всякакви бъдещи срещи.
	— Точно така.
	— Идва зима. Без огромен внос, за какъвто не могат да платят, севернокорейският народ пак ще гладува.
	— Режимът на Ким Чен Ун не се интересува от това, госпожо премиер.
	— Е, тогава каква ще е следващата му стъпка?
	— Изглежда — или поне така твърди генерал Ли и аз разполагам с информация, която го потвърждава, — че под негово ръководство в секретна пещера, която американските шпионски самолети още не са забелязали, строят наистина грамадна нова ракета.
	— Нашият млад хакер в Чандлърс може ли да я открие?
	— Винаги можем да опитаме, госпожо премиер.
	— Да, опитайте, Ейдриън, моля ви. Кафе?


	Сър Ейдриън завари доктор Хендрикс в кабинета му в компютърното крило на старото имение в съседство с оперативната зала, където тихо жужаха редици супермодерни компютри.
	— В Русия има един завод, Енергомаш — каза Уестън. — Споменава ли се нещо за него в публичния домейн?
	Джеръми Хендрикс придърпа компютъра към себе си, логна се и се зае да въвежда въпроса си.
	— Има го, да — каза след малко. — Публично е огласен: производствено оборудване и части за космическата промишленост.
	— И така може да се каже.
	— Директорски борд, акции, споменаване за държавни и военни поръчки. Много теми са класифицирани, тоест секретни. Значи има вероятност повечето запитвания да бъдат отхвърлени от съображения за сигурност. И ние правим същото. Явно произвеждат ракетни части.
	— Не ме интересува фирмената структура. Може ли да научим някакви технически подробности?
	— Не и тук. Ще трябва да отидем в съседната стая и да се консултираме със собствената си класифицирана информация за тези хора. Това не е за публична консумация.
	В главната зала доктор Хендрикс се наведе над друг компютър и въведе въпросите си.
	— Системите им за сигурност са изключително стабилни на всяка стъпка и да, компютърно управлявани са. Имат свръхсложни защитни стени, които ги пазят от нерегламентиран достъп, камо ли от ровичкане.
	— Но ако проникне през защитните стени, ако прескочи въздушната междина, въпреки че това теоретично не е възможно, човек може ли да пусне вътре малуер и незабелязано да се измъкне?
	— На света има само един хакер, който е способен на това, и двамата го познаваме.


	Люк Дженингс дойде от жилищното крило с майка си. Както винаги се държеше неестествено срамежливо сред хора, не желаеше да се ръкува и да гледа другите в очите, въпреки майчиното си поощрение. Сър Ейдриън не настоя.
	След като се увери, че всичко в компютърната зала е точно където трябва, момчето видимо се отпусна. Самото жужене на редиците компютри му действаше почти като успокоително. Доктор Хендрикс му показа един лист с редове цифри и йероглифи. Това бяха защитните стени на суперкомпютър в далечна Русия.
	Сър Ейдриън отново установи промяна в отношенията между тийнейджъра и по-възрастния мъж. Двамата, изглежда, се бяха сближили още повече. Уестън се досещаше за причината. Люк Дженингс за пръв път имаше колега. Беше прекарал целия си млад живот сам на тавана в Лутън. В Чандлърс Корт отначало всички бяха непознати. Изглежда, най-сетне друго човешко същество бе проникнало в затворения свят на момчето и беше получило разрешение да остане там. Но въпреки всичките си познания за киберсвета, въпреки всичките си години работа в ЦПК, въпреки всички седмици, прекарани в наблюдение над рамото на Люк, Джеръми Хендрикс все още не можеше да проумее, камо ли да повтори онова, което правеше младежът, за да постигне невъзможното.
	— Тези хора са много опасни за нашата страна, Люк — каза Хендрикс. — Смяташ ли, че бихме могли да разберем какво са намислили?
	Очите на момчето грейнаха. То проучи знаците на листа в ръката си. Ново предизвикателство. Когато чу думите „Според мен е невъзможно“, Люк се оживи. В това се състоеше смисълът на живота му.


	Сър Ейдриън пренощува в един близък хотел: древни тухли, почернели от вековете греди, пай с дивеч по местна рецепта. По време на кафето с калвадос намери зарязан „Дейли Телеграф“ и провери способностите си с кръстословицата, като попълни две трети от нея, преди да признае, че мозъкът му не е в състояние да го отведе по-нататък. Уестън знаеше, че в сумрачната компютърна зала Лисицата ще работи през цялата нощ.
	В осем сутринта се върна в имението. Някъде вътре спеше тийнейджърът, който озадачаваше световните свръхсили. В гората наоколо се сменяше охраната. Войниците от нощната смяна не бяха спали. За всеки случай. Доктор Хендрикс още бодърстваше и го очакваше.
	— Проследих всичките му ходове и просто не мога да разбера как го направи — каза на сър Ейдриън ученият и му подаде друг лист. — Това са кодовете за достъп до компютъра майка на Енергомаш. Този компютър контролира производството и монтажа на ракетния двигател РД двеста и петдесет, последен модел. Ахилесовата им пета са монтажните процедури. При цялото количество хиперголично гориво, което се бълника наоколо, една-единствена искрица… Във всеки случай Люк получи кодовете и като че ли никой в Русия не забеляза абсолютно нищо.

	* * *

	По обратния път до Лондон сър Ейдриън имаше причина да е признателен на Киърън Мартин от Националния център за киберсигурност, задето му бе позволил да отмъкне Джеръми Хендрикс от неговия екип. Този човек се беше оказал способен да хвърли мост над пропастта между уязвимия осемнайсетгодишен младеж, който разбираше всичко в киберсвета и почти нищо в реалния свят, и много по-възрастния някогашен шпионин, който познаваше и понякога прилагаше хитростите и заблудите на секретния свят, но можеше да лети из киберпространството също толкова, колкото и в космоса.
	Но Уестън имаше една основна тревога. Тайното звено в Чандлърс Корт все някога трябваше да се закрие. Както Александър Велики плакал, когато не останали повече светове за завоюване, щеше да дойде ден, когато нямаше да има повече загадки за разгадаване — или поне по нареждане на правителството.
	Люк Дженингс нямаше да има цена за престъпниците — той можеше да прониква в банките. Ала това никога не биваше да се случва. Заради деликатността му не можеха да го пратят да работи в офис сграда с още сто колеги. Джеръми Хендрикс можеше да иска да остане негов наставник, негов професионален осиновител, но операция „Троя“ щеше да приключи. И тогава какво щеше да прави Люк? Уестън още се измъчваше от тези мисли, когато пристигна при Адмиралтейската арка.


>	18.

	Често се смята, че тъй като Северна Корея се самообявява за комунистическа държава, там не може да има религия и всички трябва да са пълни атеисти. Само че не е така. Народнодемократичната република е дълбоко религиозна и набожността на всички граждани е задължителна.
	Разликата с традицията е, че по закон всеки севернокореец е длъжен да почита трима смъртни богове — един жив и двама мъртви. Това са тримата Ким — дядото, бащата и синът. Портретите на двамата покойници, Ким Ир Сен и Ким Чен Ир, са задължителни за всеки дом. Те висят на стената така, както разпятието — в къщата на набожни католици. Правят се редовни проверки, за да се гарантира, че портретите са закачени на видно място и са обект на почит.
	Реверните значки на живия бог Ким Чен Ун също са масови. Всяко негово споменаване без званието „маршал“ се наказва. Всяка лична облага идва от него.
	Както във всички религии, за укрепване на националната вяра са съчинени легенди. В Северна Корея една от тях е свързана със светостта на планинския връх, където се твърди, че бил роден вторият Ким, синът на Основателя. Върхът се казва Пектусан.
	Това е спящ вулкан, разположен в северозападния край на страната, на север от Жълто море и Корейския залив, точно до границата с Китай. Тъкмо там режимът беше избрал да построи свръхсекретния ракетен силоз за все още разработваната Хвасон-20.
	Под ръба на кратера е скромната дървена колиба, уж родно място на Ким номер две. Целта на легендата е да „докаже“, че този Ким е от скромен, но свят корейски произход, издигнал се е благодарение на собствените си качества и затова е достоен да го почитат като жив бог. Всичко това са глупости, естествено.
	Вторият Ким всъщност е роден в Сибир, в пълна безопасност под закрилата на Сталин, където баща му командвал военна част от китайски и корейски емигранти. Детството му всъщност е преминало в изключително комфортна обстановка. И след разгрома на Япония през 1945-а тъкмо кръвожадният Сталин на практика създал Северна Корея и наложил Ким Ир Сен за неин комунистически диктатор. Със съветска подкрепа последният започнал Корейската война.
	Тъй като Пектусан е свята земя, достъпът там е забранен за севернокорейския народ и върхът изцяло е окупиран от армията. Така изкопните дейности остават в тайна. Те до голяма степен са извършени на ръка от хиляди роби, идващи от многобройните концлагери. Никой не знае колко работници са умрели от преумора, недохранване, болести и измръзване през ледените зими, траещи на върха по пет месеца в годината.
	Генерал Ли разкри всичко това на американците, но не бяха взети съответните мерки. Опитите за установяване на конструктивен диалог с третия Ким упорстваха, с безнадеждната цел доброволна денуклеаризация на Северна Корея в замяна на търговски отстъпки под формата на западни дарения — храни и нефт. Успоредно с това продължаваше производството на Хвасон-20. Накрая останаха да липсват само онези жизненоважни двигатели от Русия.


	Зимният студ подрани в Москва с типичния признак — пронизващи ветрове от източните степи, — предупреждаващ за настъпващия мраз, докато по-голямата част от Европа още се радваше на късното лятно слънце.
	На уединен коловоз зад Ярославската гара подготвяха извънредно секретна композиция. Транссибирската железопътна линия е известна, но само един от няколкото й маршрута води директно от Москва до Пхенян, без изобщо да навлиза в монголска и китайска територия. Този маршрут се обслужва от самите севернокорейци. Секретната композиция на коловоза беше точно такава.
	Сцената напомняше нещо от Толстой. Облаци дим обгръщаха грамадния локомотив. На дълги отсечки от най-голямата железопътна мрежа в света, близо шест хиляди и петстотин километра в седем часови зони, няма дизелови и електрически локомотиви. Все още се използват парни машини, които се движат с въглища.
	За преодоляване на някои стръмни склонове и в случай на повреда далеч от населено място имаше два огромни локомотива, украсени с кръстосаните знамена на Русия и Северна Корея. Персоналът се състоеше от севернокорейци. Зад локомотивите и контейнерите с въглища бяха закачени три запечатани товарни вагона. Те съдържаха все още несглобените части на новите ракетни двигатели РД250 от Енергомаш. Верига от руски и севернокорейски охранители опасваше влака и не допускаше да се приближават външни лица.
	Накрая бяха изпълнени абсолютно всички бюрократични изисквания, бяха удовлетворени абсолютно всички официални лица и композицията получи разрешение за потегляне. Железните колела с писък се завъртяха, бълващото пара чудовище напусна коловоза, подмина пътническите влакове с техните щуращи се човешки товари и пое на изток.
	Онези, които са пътували по Транссибирската магистрала, ще потвърдят, че това не е най-комфортният влак на света. С него се возят само най-верните поклонници на железопътния транспорт.
	В продължение на сякаш безконечни часове той преминава през всеобхватните руски гори от борове, лиственици и смърчове. Това е единствената гледка, минута след минута, ден след ден, за онези, които предпочитат да гледат през прозореца. Скуката е убийствена. В този конкретен влак имаше само охранители: покорни, невъзмутими, дисциплинирани, без нищо за четене, но явно неподатливи на досадата.
	Във вагона на охраната имаше легла, на които мнозина прекарваха пътуването в дрямка. Имаше проста безвкусна храна, но поне в достатъчни количества, само по себе си цяло щастие. И чай — безкрайни чаши чай от неизчерпаем самовар. Никога няма да узнаем дали стражите бяха наясно каква страховита мощ охраняват и колко нестабилно е хиперголичното ракетно гориво в огромните контейнери. Но най-вероятно не бяха. Нямаха представа. Просто изпълняваха заповед и си вършеха работата.
	Нощта преля в ден и после пак в нощ. Напуснаха европейска Русия, пресякоха Урал и навлязоха в родната си Азия. Бавно минаваха през зле осветени градове, обгърнати в облаци смог, и се насочваха към Екатеринбург, където през 1918-а в едно мазе било избито семейството на последния цар, макар че те нито го знаеха, нито ги интересуваше.
	Дните и нощите се нижеха бавно. Сибирският студ стягаше като в менгеме бездънните гори. Пещта поглъщаше въглища, локомотивът ревеше, водата кипеше, буталата се движеха, колелата се въртяха.
	Минаваха през градове с имена, които севернокорейците не можеха нито да прочетат, нито да произнесат: Новосибирск, Красноярск и Иркутск, където през 1960-а бяха свалили шпионския самолет Ю-2 на американския пилот Гари Пауърс. Тук охранителите видяха през прозорците огромно езеро — Байкал, най-дълбокото на света. Охранителите не знаеха и това.
	На юг се простираше Монголия, но те не пресякоха границата. Не можеха да рискуват евентуалното конфискуване на този товар, нито дори неговата проверка. После страната на юг стана Китай, но релсите продължаваха през Русия. Дойде и отмина Хабаровск и най-после завиха на юг към границата с родината им. Покрай тях се плъзна Владивосток и накрая влакът спря.
	Но това беше просто Туманган, гарата на руско-корейската граница. Въпреки че бяха дежурили на смени в продължение на седем денонощия, локомотивните бригади бяха изтощени. Смениха ги с нови. Ако беше пътнически и возеше онези малцина западни туристи, които се отправяха на това пътешествие, влакът щеше да продължи и да измине последните няколкостотин километра до столицата.
	Само че този специален товар имаше специално местоназначение. Връх Пектусан се намираше на много километри от главната линия Пхенян-Москва. Щяха да отклонят композицията и да прехвърлят товара на друга линия. На граничната гара гъмжеше от агенти на тайната полиция — Министерството на държавната сигурност.
	След смяна на локомотива композицията потегли през устието на река Туманган, после зави на запад към вътрешността, където се намираше свещеният връх и секретният силоз, криещ Хвасон-20 от любопитни очи.
	Маршалът научи новината в пхенянския си дворец и грейна от щастие. Неговото двуличие беше успяло. Стремящият се към разведряване президент на Юга Мун пращаше хуманитарна помощ от царевица, пшеница и ориз. Южна Корея се радваше на добра реколта и имаше предостатъчно излишъци, които можеше да дари. До една седмица той, Любимият ръководител, щеше да се превърне в истинска световна термоядрена сила.


	Сър Ейдриън беше абониран за няколко специализирани списания за международни отношения и разузнавателни анализи, които имаха ограничено разпространение. В едно от тях прочете за някой си Сон Джи Уей, за когото никога не беше чувал. Гостът щял да изнесе лекция за Корея. Очаквала се малобройна публика. Въпреки това пенсионираният разузнавач реши да се срещне с него.
	Господин Сон беше имал необикновен живот. Роден в Северна Корея преди петдесет години, когато бил едва десетгодишен, родителите му избягали в Китай и оттам — на Запад. Но така изгубили сина си, който бил заловен от полицията и след няколко седмици — изхвърлен на улицата.
	Здравата власт на тримата Ким над народа отчасти се крепи и на безпощадното наказание за целите семейства на бежанците. Ако някой се опита — камо ли ако успее — да избяга в чужбина, арестуват всичките му близки, родители, братя и сестри, деца, и ги пращат в концлагери. Престъпление е дори самото желание да избягаш.
	След освобождаването си детето се присъединило към така наречените „пърхащи лястовички“ — безпризорни хлапета, които спели по улиците, ровели из боклуците за храна и не ходели на училище. Това било далече от столицата, тъй че туристите не ги виждали. На осемнайсет години Сон също се опитал да се измъкне през китайската граница, пресякъл я една безлунна нощ, но след два дни го хванали да краде храна. По онова време китайските власти връщали бежанците обратно в Северна Корея. Осъдили го на доживотен трудов лагер. Там го подложили на изтезания и побой и го пратили да работи. Мъчил се единайсет години, преди да успее да се спаси.
	Този път имал трима спътници и отново се насочил на север към границата с Китай, вместо към южнокорейската граница, Демилитаризираната зона, или ДМЗ, далеч на юг. ДМЗ изобщо не е демилитаризирана, а е най-опасната граница на света: всъщност две граници, разделени от ивица, широка километър и половина и осеяна с противопехотни мини, стражеви вишки и картечни гнезда. Малцина успяват да избягат на юг.
	Четиримата стигнали в Китай. Единият от тях бил работил там и добре знаел китайски. Другите трима си държали устите затворени, докато другарят им ги уреждал да пътуват с камиони и в товарен вагон на бавно движещ се влак. Навлизали все по-навътре в Китай и се отдалечавали от границата с нейните многобройни патрули. После завили на юг и накрая се добрали до Шанхай.
	Много отдавна е минало времето, когато Шанхай е бил рибарско село. Днес той е просто гигантски. Километричните му докове, кейове и пристани приютяват всевъзможни търговски кораби. Повечето са големи контейнеровози, но още има и каботажни кораби и те открили един, който плавал за Южна Корея през Източнокитайско море.
	Скрили се под брезентовото платнище на спасителна лодка. Когато в открито море ги намерил един от моряците, го убедили да върне платнището обратно и да не ги издава. Полумъртви от глад, четиримата слезли на брега в Пусан, Южна Корея, и поискали убежище.
	Сон Джи Уей бил умен. Възстановил здравето си и си намерил работа, с която си изкарвал прехраната. Десет години по-късно започнал борбата, като използвал спестяванията си и известна финансова подкрепа от Южна Корея. Създал движението „Без вериги“.
	Когато се срещна с Уестън след лекцията си, той обясни на сър Ейдриън какво върши.
	В основата на озадачаващото покорство на широките народни маси в Северна Корея, каза Сон, било тяхното пълно неведение за всичко случващо се във външния свят. Изолацията на родината и живота им от всичко навън била тотална.
	Нямали радио, за да слушат чужди предавания, нито телевизори и айпади. От сутрин до вечер, а после и до зори, и така през целия им живот, ги заливала правителствена пропаганда. Без никакви примери за сравнение, те смятали живота си за нормален, а не безкрайно извратен.
	Около един милион от двайсет и три милионното население били привилегированите, които живеели сравнително добре. Те не страдали от периодичния глад, в резултат на който по улиците се образували камари от трупове, защото оцелелите били прекалено слаби, за да погребват мъртвите. Цената била пълна и абсолютна вярност към династията Ким.
	Двайсетина процента от гражданите, включително деца, били доносници, подпомагани от около едномилионна тайна полиция, постоянно бдяща за намеци за предателство или неподчинение.
	— Те може да се променят… и ще се променят, ако им бъде обяснено колко прекрасен може да е животът на свобода — каза господин Сон. И неговата задача била да се опита да ги информира.
	Той разполагал няколко доброволци край границата в очакване на южен вятър. После пускали малки хелиеви балони с писма и снимки, описващи живота в Южна Корея. Балоните отлитали на север, издигали се и когато накрая се спуквали, писмата падали на земята. Въпреки че било престъпление да ги четат, той знаел, че мнозина се престрашават.
	Сър Ейдриън си спомни историята за вече покойния Ким Чен Ир и тайния му страх от „момента на Чаушеску“, когато хората престанат да ръкопляскат и един подир друг започнат да дюдюкат.
	— Какво ви е нужно, за да разширите дейността си? — попита Уестън.
	Господин Сон сви рамене и се усмихна.
	— Финансиране. Движението „Без вериги“ не получава материална помощ нито от южнокорейските власти, нито от чужбина. Балоните и хелият струват пари. Ако разполагам със средства, дори бих могъл да помисля дали да сменя балоните с дронове. Те ще се връщат невредими и могат да се използват пак. Многократно. Дроновете могат да носят малки евтини възпроизвеждащи устройства с батерии. Живото слово и движещите се образи са много по-въздействащи, по-убедителни. Севернокорейците могат да видят истината за живота в Юга. Свободата, човешките права, възможността да говориш каквото мислиш и каквото искаш. Но всичко това е много далеч в бъдещето.
	— И смятате, че вашите някогашни съграждани могат да се променят, така ли? Да въстанат? Да се вдигнат?
	— Не веднага — призна господин Сон. — И това няма да са широките народни маси. Също като в Румъния преди години, това ще са генералите, които виждате да се подмазват на дебелака. Те всъщност управляват машината за репресии и поробване. Тях ги устройва да живеят в разкош и спокойствие. В момента боготворенето на Ким им дава възможност да го правят.
	— Не забравяйте и възрастовия фактор — продължи той. — Старостта е на почит в корейското общество. Цялото висше командване се състои от хора, които биха могли да са бащи на Ким. Те не обичат да се отнасят към тях с презрение. Бягството на генерал Ли сериозно ги е потресло. Затова Ким трябва да нанася удари и да го прави непрестанно. И му го позволява фактът, че Западът е толкова лековерен и смята, че някой ден Ким ще се откаже от всичките си ядрени оръжия. Така че генералите ще стоят до него… докато не се появи заплаха за самите тях. Тогава ще го свалят, като генералите в Румъния.
	— Убедителен сте, господин Сон — каза сър Ейдриън. — Самият аз не мога да ви помогна. Но май познавам човек, който може.
	Той не се съмняваше, че свръхобремененият британски данъкоплатец не бива да бъде товарен с поредния принос към чужда кауза, но не лъжеше, че се сеща за евентуален спонсор.


	Никога няма да узнаем какво всъщност се е объркало в сърцето на свещения връх Пектусан през онзи септемврийски ден.
	Ракетата Хвасон-20 се издигаше от дъното на силоза си. Наистина беше огромна. Част по част и с огромно внимание бяха монтирали новия двигател РД250. Още по-внимателно бяха заредили крайно нестабилното гориво, хиперголичния пропелант, който щеше да я пренесе над половината планета. Още нямаше термоядрена бойна глава и изработените от високояка стомана врати към небето още бяха затворени.
	Но всички системи трябваше да бъдат изпитани. И нещо се обърка тъкмо по време на изпитанието. Теоретично не можеше да се повреди нищо. Включването и изключването на веригите, проверката на връзките, за да е сигурно, че няма да се издънят в момент на нужда — това не трябваше да е опасно.
	Взривът пръсна свещения връх на парчета. В сравнение с него планираните експлозии в „Пунгери“, толкова жадно проследени от медиите и американските наблюдатели, приличаха на празнични фойерверки.
	На Пектусан нямаше чужденци. Но севернокорейските генерали бяха там, в бункерите си. Бяха дошли да присъстват на триумф. А сега с олюляване се запътиха обратно към своите лимузини, като изтупваха праха от униформите си.
	Няколко различни сеизмографа много далеч оттам отчетоха трус някъде в северната част на Корея. Локализираха източника като единствения вулкан в тази част на света. Учените заключиха, че е забоботил връх Пектусан. Но той не трябваше ли да е спящ?
	Външният свят, хората, които наблюдаваха екраните на сеизмографите, можеха само да гадаят защо един уж спящ вулкан внезапно се е събудил. В пхенянския дворец на маршала нямаше чудене, само забавяне.
	Генералите, които бяха присъствали на катастрофата, се върнаха в столицата с лимузините си, след като бяха профучали през села с измършавели от недохранване селяни, които ги посрещаха с овации, защото не смееха да направят друго. Щом пристигнаха, никой от тях не посмя пръв да съобщи новината. Едва след като дебелият диктатор повтори въпроса си, един от тях призна, че имало „проблем“. Когато се разкриха всички подробности, клетият вестоносец изгуби и работата, и свободата си. Пратиха го в трудов лагер.
	В това общество е позор да крещиш от гняв, но все пак маршалът закрещя. И крещя цял час. Придворните ужасено избягаха. Когато се успокои, той поиска да му доложат и най-малката подробност и после нареди да проведат пълно разследване за причините. Анализите на останките щяха да установят, че повредата вероятно е била в доставения от Русия двигател РД250, някакъв производствен дефект, предизвикал искра. Така или иначе, горивото се беше възпламенило. Но до тези разкрития имаше няколко седмици.
	Междувременно маршалът знаеше само, че рискованата му игра се е провалила. Увенчана с най-смъртоносната термоядрена бойна глава от неговия арсенал, ракетата Хвасон-20 трябваше да го превърне в истинска ядрена сила, канена на най-елитните срещи на върха. А сега неговите учени му казваха, че щяло да отнеме години и астрономически суми, за да построят нова ракета и нов силоз в друга планина.
	И тогава той повика руския посланик, който си тръгна с пребледняло лице.


>	19.

	На сър Ейдриън му отне три дни да открие спонсор за корейското съпротивително движение, доброволците от „Без вериги“, работещи под ръководството на господин Сон. Отначало Уестън проведе дискретни разговори с двама свои стари познати от Националната агенция за борба с престъпността, доскорошната Агенция за борба с тежката организирана престъпност. Въпреки че не е част от столичната полиция, тя си сътрудничи с нея, но има национална юрисдикция.
	В Агенцията също има отдели, които се занимават с наркотиците и руския подземен свят. Сър Ейдриън разговаря с началниците и на двата отдела и накрая се спря на господин Иля Степанович, бивш бос на руската престъпност, който, подобно на Владимир Виноградов, по време на икономическия колапс на Русия преди години използвал пари, подкупи и насилие, за да придобие контролния пакет акции в цяла една промишленост. Ставаше въпрос за руския добив на платина. Това го беше направило милиардер.
	Богатството му позволило да подкрепя Вожда с пари и влияние още когато той станал за пръв път премиер — преди да овладее президентския пост с „уредени“ избори и властта му да стане вечна. Връзките между двамата оставаха стабилни. Пипалата на Степанович още стигаха и до Кремъл, и до подземния свят. Криминалните му регистрации бяха изчистени и той живееше в Лондон, където му бяха позволили да се установи със статут на временно пребиваващ.
	Олигархът обитаваше имение за двайсет милиона лири в най-богатия столичен квартал, Белгрейвия, държеше частния си самолет на „Нортхолт“ и обществената му легитимация, вместо футболен отбор, бяха неговите състезателни коне, тренирани в Нюмаркет. Имаше няколко публични телефонни номера за приятели и познати и един секретен, защитен със стени, инсталирани от най-добрите киберспецове в бранша. Степанович го смяташе за непробиваем. Люк Дженингс разби кодовете за достъп за броени дни. Доктор Хендрикс, който за пореден път нямаше представа как е успял да го направи тийнейджърът, включи телефона на непроследимо подслушване и след известно време засече обаждане до номер в Панама Сити. Номерът беше на банка.
	Сър Ейдриън възложи на младия гений нова задача. След няколко дни проникнаха във фирмената база данни, съдържаща тайни документи за чуждестранни титуляри на сметки. База данните попита контакта, очевидно разпознат като самия господин Степанович, защото всички идентификационни кодове бяха верни, каква сума иска да бъде преведена, на каква сметка и в коя банка.
	В операцията всъщност не участваха истински телефони. Връзката се осъществяваше между два компютъра. Сър Ейдриън играеше ролята на контакта. С доктор Хендрикс бяха в компютърната зала в Чандлърс Корт и ученият, който седеше на клавиатурата, поиска по-нататъшни инструкции. Уестън погледна листа в ръката си.
	Там бяха данните на нова сметка в уважавана търговска банка на Нормандските острови. Сър Ейдриън ги прочете буква по буква и цифра по цифра. Доктор Хендрикс ги въведе на клавиатурата и инструкциите за наносекунда стигнаха до Панама. Той погледна по-възрастния мъж.
	— Панама пита колко искате да прехвърлите от сметката.
	Уестън не беше мислил за това. Сви рамене и отвърна:
	— Всичко.
	Преводът беше направен за миг.
	— Мамка му — вторачен в екрана, изруга доктор Хендрикс. — Това са триста милиона лири!
	Фалшивият господин Степанович прекъсна връзката. Вече се бяха погрижили проверките на трансакцията да не доведат до Чандлърс Корт. Доктор Хендрикс се разкикоти. Седящият на стол в отсрещния край на помещението Люк Дженингс се усмихна. Младежът беше щастлив, защото е направил нещо, което доставя радост на приятеля му.
	Сър Ейдриън се върна в Лондон.
	Естествено, парите бяха прекалено много за нуждите на господин Сон в Сеул. Уестън му преведе приличен оперативен фонд, с който можеше да залее Северна Корея с пропагандни материали, и си позволи да предложи щедри анонимни дарения на благотворителни организации, сред които такива в помощ на малтретирани или гладуващи деца по света и на болни или сакати военни.
	Докато обслужващият персонал в имението в Белгрейвия си приказваше на по бира след работа в близкия „Краун & Анкър“, някой спомена, че след вечеря чул рев като от ранено животно, идващ от дневната на собственика.
	Никой от тях обаче не знаеше, че потъналото вдън земя богатство не принадлежи на господин Степанович. Той го съхраняваше от името на „ворм в законе“. Това бяха „кокаиновите пари“ на руския подземен свят, който е известен като много скептичен към оправдания, в случай че изчезнат негови средства. Господин Степанович си спаси кожата, като върна всичко, но се наложи да се откаже от състезателните си коне.


	В деня след наздравиците с бира под мертеците на кръчмата в Белгрейвия в Чекърс се проведе извънредно дискретна среща. От политиците присъстваше министър-председателката, която председателстваше съвещанието, но почти не отваряше уста и както винаги предпочиташе да слуша експертите: външния министър, министъра на отбраната и заместник-министри от три други министерства. Но те бяха там, за да изслушат някои изключително висши държавни служители.
	Това бяха началникът на отбраната, началникът на СРС, директорът на Националния център за киберсигурност и неговият колега от ЦПК и по един представител на СРС и Форин Офис, които през цялата си кариера бяха изучавали Източна Европа и Русия. От различни източници постъпваха новини и нито една от тях не беше добра.
	След няколкогодишно проучване екип от холандски учени стигнал до категоричното заключение, че през юли 2014 г. самолетът на „Малайзия Еърлайнс“, извършващ полет 17, е бил свален съвсем съзнателно — загинали всичките двеста осемдесет и трима пътници и петнайсетчленният екипаж — от руски разчет, изстрелял ракета „Бук“ от окупираната от Русия Източна Украйна.
	Засечен разговор по радиостанция потвърждавал, че виновниците не били украински бунтовници и отлично знаели, че тяхната цел е пътнически самолет. Повечето пътници били холандци.
	— Трябва да има наказание — заяви началникът на отбраната. — Или поне да бъдат възпрени. Провокациите непрекъснато се увеличават и положението вече е нетърпимо.
	Хората около масата закимаха в знак на съгласие.
	Следващите докладчици бяха от Форин Офис и НЦКС.
	Била извършена опустошителна кибератака срещу Украйна — срещу банките, правителството и електропреносната мрежа, — получила името „НеПетя“. Била замаскирана под формата на изнудване за получаване на откуп, но нито една западна служба за борба с киберпрестъпността не се съмняваше, че зад нея стои руското правителство.
	Нещо повече, каза шефът на НЦКС, извършваните от Русия кибератаки срещу Великобритания с всяка следваща седмица ставали все по-ожесточени и по-чести. Всяка от тях нанасяла щети и защитата струвала скъпо.
	Накрая премиерът покани външния министър да обобщи обсъждането.
	— Живеем във време, по-опасно от всяко друго през живота ни. Повечето материали в медиите са за глобален тероризъм, организиран от някаква шантава псевдорелигиозна секта, която изопачава исляма и издига в култ смъртта. Но това не е главната заплаха, въпреки атентаторите самоубийци. ИДИЛ не е национална държава. Днес над десет страни притежават ядрени бомби и ракети, с които да ги изстрелват. Четири от тях са абсолютно нестабилни. Други три не само са безпощадни диктатури във вътрешно отношение, но и са крайно агресивни във външно. Това са Северна Корея и Иран, а водач на групата по свой избор стана Русия. Положението не е било толкова лошо още от Сталиново време.
	— Каква е позицията на министерството на отбраната? — попита госпожа Греъм.
	— Трябва да се съглася с външния министър — отвърна министърът на отбраната. — Опитите на руски подводници и военни кораби да проникват в наши води и на ядрените им бомбардировачи да нарушават въздушното ни пространство са постоянни — поне веднъж седмично. Нашите изтребители прихващачи и подводната ни защита винаги са нащрек. Великобритания не е единствената мишена в Западна Европа, а само главната. Както отбеляза външният министър, Студената война се завърна, но не по наш избор, а на Москва. Западът е под скрита атака, маскирана като провокации на всички равнища.
	— А положението в Русия? — попита министър-председателката.
	— Също толкова лошо, ако не и повече — отговори специалистката по Източна Европа от Форин Офис. — Кремъл държи руснаците във все по-здрава хватка. Повечето руски медии вече се отнасят сервилно към властта. Критичните журналисти обикновено се ликвидират от наемни убийци. Другите са си научили урока: дори не се опитвай да критикуваш Кремъл. Ще платиш не с кариерата си, а с живота си. Извършват се и убийства на критици извън Русия — както добре ни е известно. Като че ли нямаме друг изход, освен да продължаваме да приемаме агресиите — освен открита война, а това е немислимо.


	Мрачното съвещание приключи след половин час. Министрите и висшите държавни служители се разотидоха да обядват. Онези в дъното на залата изчакаха своя ред. На изхода госпожа Греъм срещна погледа на сър Ейдриън и му кимна към библиотеката. Отиде при него няколко минути по-късно.
	— Не разполагам с много време — каза министър-председателката. — Чухте оценките. Вашето мнение?
	— Те са напълно прави, разбира се. Перспективата е доста черна.
	— А представителката от Форин Офис? И тя ли е права? Нищо ли не можем да направим?
	— Нищо официално, госпожо премиер. Но ако Русия бъде сполетяна от истинска катастрофа и после Кремъл дискретно бъде предупреден, че ако провокациите престанат, повече няма да има злополуки, може и да се вслушат. Не може и дума да става обаче за нищо явно. Всички правителства трябва да пазят достойнството си.
	— Моля ви, пратете ми предложението си, Ейдриън. Писмено. Със специална доставка. Лично за мен. В рамките на седмица. Прощавайте, трябва да тръгвам.
	И излезе. Уестън потегли за дома си. Имаше една идея.


	Сър Ейдриън винаги предпочиташе подробно да проучва нещата преди да се изкаже или да даде писмено мнение. Той идваше от област, в която подчинените плащаха с живота си грешките на началниците. След като прерови източниците на информация за газопроводите, за тяхното създаване и функциониране, Уестън се съсредоточи върху Международния институт за стратегически проучвания, съкратено МИСП, и Обединения кралски институт за изследвания в областта на безопасността и отбраната. От първия се спря на доктор Боб Лангли.
	— Русия хвърля безумни суми и усилия за Турски поток и залага всичко, за да спечели. И като че ли никой не обръща абсолютно никакво внимание — каза доктор Лангли. — Което е странно, защото това ще даде отражение върху цяла Западна Европа за десетилетия.
	— А Турски поток е…
	— Най-големият газопровод на планетата. В момента го строят и планират да го приключат в края на две хиляди и двайсета. Тогава нашият свят ще се промени, и то не за добро.
	— Разкажете ми всичко, което знаете за Турски поток, докторе.
	— Природният газ все повече се използва в нашата промишленост и тази тенденция ще се запази. Известни количества идват с танкери от Близкия изток под формата на втечнен нефтен газ, но голяма част днес идва от Русия по различни газопроводи. Германия вече реално е зависима от руския природен газ, което обяснява защо Берлин се държи сервилно с Москва. Газопроводите минават през Украйна, Полша, Молдова, Румъния и България. Всички те получават транзитни такси, които играят съществена роля в техните икономики. Турски поток напълно ще ги замени. Когато по него потече руският газ, Европа ще стане зависима за газови доставки от Русия и на практика ще се превърне в неин слуга.
	— А ако не го купуваме?
	— Европейското промишлено производство ще стане неконкурентоспособно на световните пазари. Според вас кой ще спечели? Принципността или печалбата? Турски поток се състои от два газопровода. И двата идват от вътрешността на Русия и потъват под земята при Краснодар, близо до черноморското крайбрежие в западната част на страната. Син поток минава по дъното на Черно море, излиза в Турция и се насочва към Анкара. Това, плюс снижените цени, е подкупът за Турция. Затова Турция и Русия сега са дупе и гащи.
	— Вторият, много по-дълъг газопровод, Южен поток, също минава по дъното на Черно море, но излиза в Западна Турция, близо до гръцката граница — продължи той. — Там ще бъде построен остров, който ще приема флотилиите танкери, обслужващи Западна Европа. Тогава зависимостта ще е пълна.
	— Значи човекът в Кремъл си знае работата, така ли?
	— Напълно — потвърди доктор Лангли. — Първо, военната заплаха, плюс постоянните кибератаки, после енергийното господство. Един негов предшественик използвал Червената армия. Сега природният газ заменя Червената звезда.
	Макар и специалист по стратегия, Боб Лангли разбираше и от техническите детайли. Той обясни на лаика сър Ейдриън, че макар подводните изкопни работи да били още до средата, газът вече течал по тръбите. Но за тази цел трябвало да остане течен и да не се връща отново в газообразно състояние.
	За да останел течен и под налягане, на всеки осемдесетина километра от трасето трябвало да има компресорни станции. Компресорите били три вида, които обаче вършели една и съща работа.
	— Как се управляват?
	— Ами, с компютър, естествено. Компютрите майки се намират в съоръжение край Краснодар в Русия. Дълбоко под земята и на километри под Черно море веригата компресорни станции приема течния газ, регулира налягането му и го праща нататък към следващата станция, докато накрая излезе на турския бряг. За да се снабдяват с енергия, те използват утечки на природен газ. Хитро, нали? Не се влагат допълнителни средства, а газът просто продължава да тече от Сибир.
	Сър Ейдриън си спомни старата поговорка „Който плаща, той избира музиката“. Или в този случай, който поддържа въртенето на колелата на промишлеността. В своя кремълски бункер Вожда може и да господстваше над бедняшка икономика от гледна точка на потребителските стоки, но с помощта на едно-единствено оръжие възнамеряваше някой ден да подчини европейския континент на своята воля.
	Уестън вече разполагаше с достатъчно информация, за да съчини и прати предложението си на министър-председателката. След това отдели още два дни за технически проверки и след като получи отговор от нея, потегли на север към Чандлърс Корт. Там щеше да се консултира с доктор Хендрикс.
C>
	Уважаема Госпожо премиер,
	Пращам Ви моето предложение, както пожелахте.
	Бъдещето на нашата част от тази планета, Западна Европа, и на нашата родина не зависи от сигурността. Тя идва по-късно, защото първо трябва да сме в състояние да си я позволим. Първата ни грижа е благоденствието. Народът ще негодува, ако бъде обречен на вечна бедност.
	Надвисналият фалит на Германия през 30-те години на XX век кара Хитлер да нападне съседните държави. Той се нуждае от техните ресурси, за да предотврати националния банкрут, предизвикан от безразсъдното му разхищаване на средства. Народът щял да престане да го боготвори, ако отново бъдел поставен в условията на гладните години от предишното десетилетие. Оттогава не се е променило почти нищо.
	Днес ключът към благоденствието е енергията — евтина постоянна енергия, при това в огромни количества. Ние се опитваме да овладеем вятъра, водата, слънцето — това е находчиво и модерно, да, но е нищожна частица от потребностите ни.
	С въглищата, черни или кафяви, е свършено. Дървените пелети замърсяват околната среда. Петролът също. Бъдещето е в природния газ. Под кората на нашата планета има достатъчно за цял век отопление, осветление и двигателна енергия. Резултатът от тях е богатство, комфорт и храна. Народът ще бъде доволен. Няма да негодува.
	Известно ни е къде могат да бъдат открити огромни неексплоатирани находища и постоянно се регистрират нови. Но тази своенравна дама природата не ги е поставила точно под големите концентрации от хора, които имат нужда от тях.
	Неотдавна край бреговете на Израел беше открито много голямо находище на природен газ. (То продължава в териториалните води на три други държави, но главната му част принадлежи на Израел.) Има един проблем.
	Природният газ може да се пренася на кратки разстояния от източника до потребителя чрез собственото му налягане. Новото израелско находище се намира на осемдесет километра навътре в морето. Съвсем наблизо, нужни са само няколко компресорни станции. За по-големи транзити газът трябва да се втечнява и замразява във втечнен нефтен газ. В този вид той може да се транспортира с танкери. При пристигане на местоназначението газът се връща в газообразно състояние и обем хилядократно по-голям от този на танкера. После може да се транспортира по газопреносната мрежа в цялата страна и да се използва като евтина и чиста енергия.
	Би било много разумно Великобритания да сключи дългосрочен ексклузивен договор с Израел. Те имат газ, но нямат завод за втечняване. Ние разполагаме със средствата и технологиите да построим такъв на крайбрежна платформа. Такова партньорство е двустранно изгодно и ще ни избави от десетилетна зависимост, най-вероятно от вражески държави. Това изложение обаче не се отнася за Израел. Дълбоко в Русия има много по-големи находища, но те са на много километри от потенциалните купувачи в Западна Европа.
	За да извади този газов океан на пазара, Русия — и по-конкретно нейният петролно-газов монополист Газпром — трябва да построи един-два гигантски газопровода от находищата през Източна Европа до подходящи пристанища, откъдето с танкери може да снабдява западната половина на континента.
	Обсъждани са по-малки газопроводи през Беларус, Полша и Украйна с пристанища за танкери в Румъния и България. Но Русия по същество извърши нашествие в Украйна и отношенията й с Полша, Румъния и България са обтегнати, защото и трите страни са членки на Европейския съюз и новата агресивност на Кремъл ги безпокои. Последният избор е Турция — оттук и яростното ухажване на тази едва крепяща се в НАТО държава и нейния крайно авторитарен президент.
	Сега Русия е съсредоточила всичките си надежди върху стремежа да залее Западна Европа със своя природен газ и като ни направи енергийно зависими, да стане наш господар. Те планират да го постигнат чрез газопроводи до Турция. Вече се строят два. Наричат се Южен поток и Син поток.
	Главният проблем е технически. За да стигнат от Русия до турска територия, те трябва да минат по дъното на Черно море в продължение на стотици километри. Изкопните дейности се извършват в момента, в който четете тези редове.
	Изкопните машини са изумително сложни и подобно на всички такива съвременни устройства се управляват с компютри. Както знаем, компютрите решават много проблеми, но могат да дават и дефекти.
@	Ваш покорен слуга
@	Ейдриън Уестън
C$
	В Чандлърс Корт сър Ейдриън изложи идеята си на доктор Хендрикс.
	— Ще се сблъскаме със страхотна защита — отвърна спецът от ЦПК. — Даже да успеем да проникнем, какъв малуер ще им пуснем? Какви инструкции бихме могли да дадем?
	— Посъветваха ме и за това — каза Уестън. — Само един дефект в спускова функция, който ще доведе до злополучни последици.
	След час двамата разговаряха с едно свито момче, което седеше пред клавиатурата си в компютърната зала.
	— Люк, край град Краснодар има един компютър майка…

	* * *

	След седмица дълбоко под сините води на Черно море в буталния компресор К15 от Син поток се случи нещо. Буквата К в означението беше съкращение от руската дума „компрессор“. Нужното и зададено по инструкция налягане започна да се променя. Не спадаше. Тъкмо обратното. Повишаваше се.
	В компютърен център, намиращ се в комплекс от ниски стоманени сгради край Краснодар на близо петстотин километра оттам, нечии сръчни пръсти въведоха корекция. Това не доведе до нищо. Налягането в машината дълбоко в Черно море продължи да се повишава. В компютърния център бяха въведени нови, още по-настойчиви инструкции. К15 отказа да се подчини. Индикаторът на налягането наближаваше червената линия.
	В К15 бяха достигнати допустимите граници. Сглобките се обтегнаха, после се пръснаха нитовете. Конструкцията имаше определен допуск, но той беше надвишен. Компресорът приличаше на гигантски автомобилен двигател с бутала, които се въртяха на колянов вал. Коляновият вал има нужда от смазка под формата на мазут. Той започна да пуши. И престана да смазва.
	Край Краснодар комбинацията от сериозна загриженост и пълно озадачение прерасна в паника. Когато далечният компресор избухна, никой не чу нищо. Но в най-дълбоката точка на Черно море, където се намираше К15, дълбочината е две хиляди и двеста метра и налягането е по-голямо, отколкото може да издържи която и да е машина.
	През цепнатините нахлу морска вода — солена, разяждаща, тласкана от невероятната сила на собственото й налягане. Тя потече по газопровода, километър след километър, докато бяха затворени всички хидравлични затвори в двата му края.
	Водата погълна изкопните машини, които престанаха да се въртят на мястото, до което бяха стигнали. До вечерта се наложи Турски поток да бъде спрян.
	— Това не би трябвало да се случи — каза главният учен в компютърния център край Краснодар. — Просто не може да се случи. Аз съм построил тази система. Тя беше абсолютно надеждна. Беше непробиваема.
	Но последвалата проверка установи, че някой всъщност е успял да проникне в краснодарския компютър майка и е вкарал в него незабележим малуер.


>	20.

	Докладите бяха два. Единият стигна до най-недостъпния кабинет в Кремъл сутринта, другият — следобед. И в резултат господарят на цяла Русия изпадна в такъв гняв, какъвто неговите подчинени никога не бяха виждали.
	Когато се ядосаше, той нито крещеше, нито беснееше, нито тропаше с крака. Лицето и кокалчетата на пръстите му ставаха мъртвешки бледи, погледът му — втренчен и неподвижен. Онези, които проявяваха глупостта да се обърнат към него, без да забележат признаците, получаваха отговор под формата на съскане и беше най-разумно да напуснат стаята.
	Първият доклад идваше от компанията Енергомаш, производител на ракетно гориво и двигатели, по-конкретно РД250, с каквито бяха снабдени руските междуконтинентални балистични ракети преди министерството на отбраната да замени най-важните ракетни системи в страната с друг вид от друг доставчик. Тъкмо министерството препращаше за сведение доклада от Енергомаш в Кремъл.
	От компанията съобщаваха, че наскоро техен клиент подал жалба заради ракетните им двигатели. Били продали РД250 на Северна Корея и клиентът правел рекламация. Изглежда, че дефектен елемент от огромна пратка, превозена в запечатан влак до връх Пектусан, предизвикал катастрофална експлозия при изпитания на Хвасон-20. Взривът унищожил ракетата заедно със силоза, в който била сглобена.
	От Енергомаш направили подробна проверка и стигнали до заключението, че има само едно възможно обяснение. Някой би трябвало да е проникнал в компютърната им база данни за качествен контрол, вследствие на което били направени почти незабележими промени в производствения процес.
	Защитните стени на производствената база данни била толкова здрави, че хакването й се смятало за невъзможно. Случилото се просто не се поддавало на обяснение. Някой бил постигнал невъзможното.
	Резултатът беше катастрофа за Северна Корея и нейната секретна ракетна програма, както и отказ на тази страна от повече поръчки в Русия. Щеше да е почти невъзможно да скрият това унижение от тясно свързаната световна научна общност в областта на ракетостроенето.
	Докладът от Енергомаш обаче бледнееше в сравнение с новината, която се получи следобед от Краснодар, оперативния център на проекта „Турски поток“. Аварията на дъното на Черно море означаваше пълен провал за Вожда.
	Той нямаше технически познания, но лаишките обяснения в документа бяха съвсем ясни. Някъде на морското дъно приблизително по средата между руския и турския бряг един компресор излязъл извън контрол въпреки отчаяните опити за коригиране на дефекта. Компютрите, които дотогава работели идеално, отказали да се подчинят на командите.
	Според техническите ръководители на Турски поток проблемът трябвало да се дължи на проникване от външен източник. За такова нещо обаче не можело да става и дума. Кодовете за достъп били толкова сложни — съдържали милиарди изчисления и пермутации, — че човешки разум не бил способен да разбие защитните стени, за да се добере до контролните алгоритми. И все пак невъзможното било направено. В резултат били нанесени щети, чието възстановяване щяло да отнеме години.
	Топъл фронт трупаше черни буреносни маси над Москва, но колкото и да бяха мрачни, купесто-дъждовните облаци, обгръщащи златните кубета на „Св. Василий“, не можеха да се сравняват с настроението в кабинета на господаря на Русия. В един и същи ден той не само беше прочел доклад от външното министерство, подробно описващ едно наистина потресаващо интервю с диктатора на Северна Корея, но бе получил и тази катастрофална новина.
	Възвръщането на неговата любима Русия на дължимото й място като единствена свръхсила на европейския континент не беше просто прищявка за човека в Кремъл. А цел на живота му. Това надмощие вече не зависеше от Сталиновите танкови дивизии, а от пълната зависимост на Западна Европа от руския газ на цена, каквато не може да даде никой друг доставчик, нито който и да е алтернативен енергиен източник. А това на свой ред зависеше от Турски поток.
	Вожда години наред лично ръководеше все по-интензивната кибервойна срещу Запада. Край родния му Санкт Петербург се издига небостъргач, пълен с хакери. Те упорито атакуваха с малуер и троянски коне западните компютри и особено Великобритания и САЩ. Тази война се водеше без патрони и бомби и главно — без да е официално обявена. И все пак си беше своеобразна война…
	Нанасяха се щети за милиарди лири и долари, предизвикваха се сривове в здравеопазването, въздушния транспорт и системите за обществени услуги и Вожда ликуваше от причинените на омразния Запад вреди, въпреки че деветдесет процента от атаките се предотвратяваха от западните киберзащити. Но докладът от Краснодар, описващ многогодишното забавяне и възстановяването на щетите, доказваше, ако изобщо имаше нужда от още доказателства, че някой отвръща на удара. И той знаеше кой.
	Някой трябваше да го е излъгал или самият той да е бил заблуден. Иранците се бяха провалили. Онзи британски кибергений продължаваше да е жив. Тийнейджърът, който можеше да постига невъзможното в киберпространството, не беше загинал във вилата край Ейлат.
	Вожда повика шефа на своето разузнаване, началника на СВР.


	Евгений Крилов пристигна след няма и час. Вожда му хвърли двата доклада и докато Крилов ги четеше, зарея поглед над Александровския парк към покривите в западната част на Москва.
	— Издънихте се — заяви господарят на Кремъл. — Вашите Нощни вълци се провалиха в Англия, а Пасдаран — в Ейлат.
	Крилов мълчеше и си мислеше, че това не е цялата беда. Той не беше съобщил, че неговият съперник не се е заблудил от плана му да инкриминира заместник главния секретар на правителството като свой информатор в Лондон — а и още не знаеше защо — и че действителната му „къртица“, младшият държавен служител Робърт Томпсън, не трябва да се смята за загинал в автомобилна катастрофа, а чисто и просто за изчезнал заедно с дъщеря си, с чието отвличане бяха купили неговата измяна. Подробностите не му бяха известни, но още отдавна се беше наложило да приеме, че четиримата албански бандити, натоварени с операцията, повече няма да видят Тирана.
	Началникът на СВР не беше споделил нищо за това с Вожда. Годините, прекарани в изкачване по служебната стълба, го бяха научили, че шефовете обичат само добри новини и че ако не се повтарят, тези добри новини бързо се забравят. От друга страна, провалите се помнеха вечно.
	След току-що прочетените доклади Крилов вече не изпитваше абсолютно никакви съмнения: имаше си работа с Уестън. Именно той осуетяваше всеки негов опит да открие местонахождението на младия хакер и да го ликвидира.
	Всички шпионски служби си имат легенди. Често това са техните герои, повечето отдавна мъртви, но понякога това са противниците им, обикновено също покойници. Британците помнят Ким Филби, американците — Олдрич Еймс. Руснаците още скърцат със зъби при спомена за Олег Пенковски и Олег Гордиевски. Това бяха големите шпиони, смятани за предатели в собствената си родина. Но оттатък границата онези, които ги бяха вербували, бяха герои.
	Като изгряваща звезда в някогашния КГБ Евгений Крилов беше чувал за британски шпионин, „прехвърчал“ из Източна Германия, Чехословакия и Унгария, който вербувал и водил шифровчик във външното министерство и руски генерал от ракетни войски в Унгария.
	Макар да не можеше да го докаже, Крилов също знаеше, че британецът също е бил близо до капана, устроен от АВО за неговото залавяне. Впоследствие го изтеглили от активна оперативна дейност на административна работа в Лондон, където се издигнал до заместник-началник на МИ6. После се пенсионирал. Или поне така се смяташе.
	Да, младия суперхакер си го биваше, но го ръководеше Уестън, който определяше какви щети и на какво да бъдат причинени и нанасяше кроше след кроше на Русия.
	Младежът, който разбиваше кодовете, се беше превърнал във фикс идея на неговия господар. Но осуетяването на лихтенщайнската измама, разкриването на Робърт Томпсън и целенасоченият избор на катастрофални цели — това идваше от друг ум и всички камбанки в главата на Крилов звъняха с името Ейдриън Уестън.
	Вожда още се взираше в облаците, които в момента заливаха Москва.
	— Какво искате да направим? — попита Крилов.
	Вожда се завъртя, пресече стаята и постави длани върху раменете на седящия началник на СВР. Крилов срещна леденостудените гневни очи.
	— Искам да се приключи с това, Евгений Сергеевич, искам да се приключи с това. Не ме интересува как ще го направите, кого ще използвате. Открийте това момче и го премахнете. Последен шанс, Евгений. Последен шанс.
	Крилов беше получил нареждането си. И ултиматум.


	Всички в шпионския свят се познават. Или поне са чували един за друг. От двете страни на голямата граница взаимно се изучават така, както гросмайсторите вникват в тактиката и характера на шахматистите, с които ще се сражават на някоя бъдеща маса, където оръжията са царици и пешки.
	Съюзниците се срещат и обядват или вечерят заедно, обсъждат, съвещават се и понякога споделят. На дипломатически приеми, под закрилата на Виенската конвенция и своя дипломатически имунитет, противниците се усмихват и се чукат с чаши — всеки знае какъв е другият, какво всъщност прави и че ако успее, единият ще съсипе кариерата на другия. Понякога дори си сътрудничат, но само когато политиците, в своята глупост, стигат прекалено далеч. По време на Карибската криза през 1962-ра те си сътрудничили.
	Онзи ужасен октомври, когато Кенеди настоял съветските ракети да бъдат изтеглени от Куба и Хрушчов отказал, тъкмо началникът на отдела за цялото американско източно крайбрежие в КГБ потърсил свой познат от ЦРУ. Руснакът предложил на американеца САЩ да се откажат от турската си ракетна база „Инджирлик“, представляваща заплаха за Русия, за да може Хрушчов да запази достойнството си пред Политбюро, като изостави Куба. Размяна, а не унижение. Получило се. Иначе все някой щял да изстреля ядрена ракета.
	Макар че по онова време още не беше бил роден, Евгений Крилов, който в момента седеше на задната седалка на пътуващата обратно за Ясенево лимузина, задълбочено беше проучвал тази ракетна криза. По-късно, докато се изкачваше по стъпалата на йерархията в КГБ, се бе взирал в лицата на британските, американските и френските началници на отдели, срещу които се бореше през Студената война. Сред тях беше и Уестън.
	После дойде Горбачов, разпадането на СССР, отказът от комунизма, краят на Студената война. След това години на унижение за Русия, до голяма степен причинено й от самата нея, за което дори в този момент се отмъщаваше. И докато всичко това приключи, човекът, за когото размишляваше сега, се пенсионира. Пет години по-късно назначиха петдесетгодишния Крилов за ръководител на Службата за външно разузнаване, СВР. Той смяташе, че повече не може да има кръстосване на саби. Уестън обаче се беше завърнал и оттогава нещата нямаше как да вървят по-зле.


	Далеч на запад човекът, за когото размишляваше Крилов, над десет години по-възрастен от него, седеше на по чаша с приятели на бара в Клуба на Силите за специални операции. Беше шумно и весело, разказваха се вицове и стари спомени. Сър Ейдриън заемаше ъгловия стол с чаша кларет в ръка, кимаше и се усмихваше, когато го заговаряха, но иначе изглеждаше разсеян. Мислите му бяха насочени към един руснак далеч от тях, с когото никога не се бяха срещали, но с когото за пръв път се бяха сблъскали и когото беше победил преди двайсет и пет години. Благодарение на глупака Върнън Тръбшоу.
	Наближаваше краят на Студената война, но тогава още никой не го знаеше. По онова време беше трудно да се добереш до по-голямата част от страните зад Желязната завеса, камо ли да действаш в тях, затова бе обичайна практика да помолиш някой невинен бизнесмен с основателна причина да ги посети и да си държи очите и ушите отворени за всичко, което би могло да заинтересува властите, с други думи, шпионския свят. След завръщането му се провеждаше дружески обяд, придружен с предпазлив разпит. Обикновено не изскачаше нищо, но знае ли човек.
	Върнън Тръбшоу беше търговски директор на някаква фирма, която участваше в панаир в София, столицата на непоклатимата България. Помолиха го да е наблюдателен и възложиха на Ейдриън Уестън да го разпита. И Тръбшоу, който обръщаше платените от държавата чаши вино една след друга, разказа случка, сигурно без никакво значение.
	Бил включен в покана за прием в руското посолство и докато бил там, отишъл до тоалетната в сутерена. Когато излязъл, видял в коридора четирима души. Единият от тях, явно най-високопоставеният, четял страхотно конско на по-млад мъж. На руски, какъвто Тръбшоу не знаел.
	По-младият почти плачел от унижение, докато другият го сравнявал със земята.
	След седмица отново поканили господин Тръбшоу на обяд. Още вино за държавна сметка… и малко снимки. Ейдриън Уестън беше помолил хората от британската СРС в София за фотографии на служители в тамошното руско посолство.
	Тръбшоу изобщо не се поколеба. Пожълтелият му от никотин показалец посочи две от лицата.
	— Този крещеше, а този го въртяха на шиш — заяви той.
	След още една седмица Ейдриън Уестън пристигна в София, легендиран като дипломат. Тамошните британски разузнавачи му помогнаха с разпознаването. Униженият руснак се оказа Иля Любимов, младши служител в посолството. На другия ден Уестън почука на вратата на апартамента му.
	Знаеше, че шансът е нищожен и сигурно е обречен на провал. Но не разполагаше с време да следи младия руснак, за да го свари сам извън посолството и после да го ухажва няколко седмици, докато се сприятелят. За щастие поне отлично знаеше руски.
	Директният подход във вербуването рядко е успешен, но пак, знае ли човек. Уестън се намъкна в квартирата на Любимов и изложи офертата си. И се получи. Унижението, на което бяха подложили руснака пред двама негови колеги до вратата на тоалетната, дълбоко го беше наранило. Той бе обезсърчен и разочарован. И гневен, много гневен. След час Любимов се съгласи да „мине на другата страна“ и да шпионира за Запада.
	Естествено, нямаше голяма полза от него, но след половин година го върнаха в Москва, отново във външното министерство. Две и половина години по-късно търпението се възнагради. Един от шифровчиците беше пенсиониран по болест. Замениха го с Любимов. Истинска златна мина. Всички шифри на всички дипломатически грами по целия свят — Лондон ги получаваше до един и ги споделяше със САЩ. Това продължи осем години, докато по време на гостуване при овдовялата си майка в Санкт Петербург Любимов не беше блъснат и убит от пиян шофьор на Невски проспект. Дипломатът, преди десет години крещял в руското посолство в София, беше Евгений Крилов.


	В лондонския клуб ветеранът сър Ейдриън даде знак на бармана да напълни отново чашата му. В Ясенево Крилов реши как ще изпълни възложената му от Вожда задача. Или щеше да успее, или с него беше свършено.
	Имаше един човек. Знаеше за него, познаваше репутацията му, но никога не се бяха срещали. Човек от сенките, от Спецназ. Дори за колегите си той си оставаше тайна, както явно предпочиташе. Наричаха го просто Миша и беше най-добрият снайперист, когото изобщо бяха имали.
	Говореше се, че в Сирия е свалил над петдесет терористи от Ал Кайда и Ислямска държава и още стотина украински бойци в Източна Украйна след руската инвазия, маскирана като въстание. Сравняваха го с легендарния Зайцев при Сталинград.
	Снайперистите са различна порода. В битка войниците убиват хора — във въздуха, на море или с куршуми, гранати и мини на сушата. Само че не ги виждат като други човешки същества. Когато стрелят с пушки, врагът просто е фигура, силует, който се строполява на земята, ако бъде улучен. Снайперистът изучава всеки детайл от жертвата преди да дръпне спусъка и да сложи край на един живот.
	Не е достатъчно просто да си точен. Такъв ас, изпънат по корем, вторачен през оптичен мерник в мишена на стрелбище, може да спечели олимпийско злато, но това парче картон е неподвижно монтирано пред него, незащитено от нищо. На война снайперистът е истински ловец на хора.
	И двамата са в състояние да се съсредоточават тотално, ала снайперистът трябва да притежава и способността да остава напълно неподвижен часове наред, ако се налага. Спортистът няма нужда да се крие, докато снайперистът трябва да е невидим. Трябва да потиска инстинктивните си желания да раздвижи схванатите си мускули, да се размърда, да се почеше или да облекчи мехура си другаде, освен в собствените си дрехи.
	Камуфлажът е неговото избавление, неговото спасително въже, и той може да приема различни форми. В града това са тухли, камък, дървени врати, прозорци, разбито стъкло, развалини. Сред природата негов фон са дървета, храсти, трева, листак или паднали дънери. Отрупан с листа и тревни стръкове, той трябва да изчезне като диво животно. И после да чака, час след час, докато целта се измъкне от окопа си или допълзи на мушката му.
	Цялото това чакане, всички тези размишления. Човек става много затворен, рядко се разбъбря, дори извън работа. Син на сибирски ловец, Зайцев се промъквал сред развалините на Сталинград и застрелвал немец след немец. И с Миша беше така. Той произхождаше от Камчатка, земя на снегове и дървета, но можеше да изчезва сред полусрутените тухлени зидове в Алепо или из шубраците на Луганск и Донецк оттатък украинската граница.
	Евгений Крилов вдигна слушалката на служебния си телефон. Трябваше да уреди командировка от Спецназ в неговата СВР.


	Определено не съществува шесто чувство, но все пак трябва да има нещо. Ейдриън Уестън беше жив благодарение на него, а той познаваше и други като себе си. Такива бяха всички от веселата компания в клуба. Има време за изчакване, има и време за действие. Ако правилно избереш момента, ще доживееш до старост.
	Сър Ейдриън си спомни за Будапеща през Студената война, когато отиваше да се срещне със свой агент в едно кафене край Дунав. Тогава действаше „на черно“, без дипломатически имунитет, а агентът беше руски полковник, изгубил вяра в комунизма и минал на другата страна. Когато се приближи към мястото, той започна да се поти.
	Винаги идва момент на тревожност, която трябва да потиснеш, напълно нормално, само че това беше различно. Имаше нещо нередно: изглеждаше прекалено тихо за оживена улица, пешеходците прекалено съсредоточено изучаваха небето. Уестън зави по първата пряка, излезе на друг булевард, сля се с навалицата, отдалечи се. Срещата се провали, сигурно излишно. По-късно научи, че са арестували полковника и са го подложили на тежки разпити, както и че самият той е бил причакван от голям брой агенти от страховитото АВО. Затова минувачите се бяха взирали в небето. Бяха видели безшумно притаените шлифери.
	Сега изпитваше същото усещане за Чандлърс Корт. Неговото местонахождение и обитатели бяха известни в Москва. Вече бяха предотвратили една атака. Капитан Уилямс и хората му си бяха свършили работата. Крилов още преди седмици трябваше да е разбрал, че неговите наемници никога няма да се завърнат. Но господарят на Крилов в Кремъл отдавна беше скъсал с правилата.
	Новината за аварията на връх Пектусан и докладът от Краснодар трябваше да са стигнали до Кремъл и сигурно бяха направени точните изводи.
	Сър Ейдриън нямаше доказателства, но вестите от Корея и Краснодар най-вероятно бяха накарали човека в Кремъл да заключи, че Люк още е жив. Следователно имаше голяма вероятност да последва нов атентат срещу него. Тази задача можеше да е възложена на Евгений Крилов, ала Уестън знаеше, че заповедта е била дадена от Вожда. През дългия си и изпълнен с опасности живот той се беше научил да вярва на инстинкта си, който досега не го бе подвеждал.
	Колкото и стресиращо да подействаше върху Люк Дженингс, това не можеше да се избегне. По-добре стресиран, отколкото мъртъв. Настъпваше моментът да прехвърлят компютърния център на ново, по-безопасно място. Той поиска и получи нова среща с министър-председателката.


	— Сигурен ли сте, Ейдриън?
	— Доколкото може да е сигурен човек в този несигурен свят. Смятам, че той ще е в много по-голяма безопасност далече оттам.
	— Добре. Имате разрешение. От какво се нуждаете?
	— Пак ще ми трябва лична охрана от Полка. Мога направо да го уредя с бригадния генерал. Но ще имам нужда от бюджет, госпожо премиер.
	— Е, моят пост ми осигурява достъп до резервен фонд без излишни обяснения. Ще получите каквото ви е нужно. Намислили ли сте нови цели?
	— Само една. Но е пак в Северна Корея. Недовършена работа. Обаче много ще внимавам, госпожо премиер.


	Получил картбланш от министър-председателката, сър Ейдриън се зае с новата задача: къде да отидат?
	След като търси къде ли не, си спомни за един шотландски офицер, с когото много отдавна бяха служили заедно в парашутнодесантните войски. След смъртта на баща си той беше станал граф Крейглевен. Родът притежаваше огромно имение на запад от Инвърнес, в, центъра на което се намираше замъкът Крейглевен.
	Навремето сър Ейдриън за кратко беше гостувал там на приятеля си. Замъкът Крейглевен се издигаше гордо и непоколебимо на един нос, средновековен гранит с безкрайни морави, разположен сред хиляди декари гори и пасища, в които можеше да се ходи на лов за сърни и фазани.
	През 1745 г., когато Чарлз Едуард Стюарт, хубавият принц Чарли, оглавил въстанието срещу крал Джордж II, повечето предводители на кланове застанали на страната на Стюартите. Прозорливият Крейглевен останал с краля. След разгрома на шотландската армия при Калоден много от предводителите изгубили земите и титлите си. Крейглевен бил възнаграден с графска титла и още имения.
	Сър Ейдриън потърси стария си боен другар и двамата обядваха в „Сейнт Джеймс“. Да, възрастният пер прекарвал по-голямата част от годината в лондонската си къща и южното крило на замъка Крейглевен пустеело. Давало се под наем срещу скромна сума. Стаите само в това крило били двайсет и две, плюс кухни и складови помещения. Държали постоянен персонал заради неочаквани гости.
	— Може да се наложи да се пооправи — каза графът. — Необитаемо е от няколко години, откакто с Мили се пренесохме тук. Но ако му теглиш една боя, твое е.
	На другия ден в замъка пристигна екип от уважавана инвърнеска фирма за интериорен дизайн. Оказа се, че не стига само една боя, но сър Ейдриън и доктор Хендрикс взеха самолет и заминаха на север да контролират и инструктират работниците. Компютърният специалист щеше да възпроизведе киберцентъра, за да могат да пренесат там оперативната зала от Чандлърс Корт с колкото може по-малко стрес за Люк.
	И двамата знаеха, че им предстои още една задача и че тя трябва да се изпълни точно. А именно да направят точно копие на жилището на уязвимия Люк Дженингс, който щеше да забелязва и най-дребната промяна в обстановката и нямаше да е в състояние да се съсредоточава.
	Цялото пренасяне щеше да отнеме седмица. Междувременно сър Ейдриън помоли Люк да посвети вниманието си на ново предизвикателство. Отнасяше се за свръхсекретна и свирепо охранявана база данни, разположена дълбоко под земята в Северна Корея.


	В Русия бяха в ход други приготовления. От Спецназ командироваха някой си Миша в СВР, където подробно го инструктираха за третата му мисия в чужбина.
	Той знаеше много слабо английски, след като беше изкарал задължителния езиков курс, включен в подготовката на бойците от Силите за специални операции. Показаха му множество снимки на уединено имение, намиращо се в някакъв си Уорикшър в Англия. Показаха му също прозорци, на един от които рано или късно сигурно щяло да се появи лице, показаха му и изображение на лицето, пратено от Техеран. Това не беше истинското лице, естествено, но приличаше.
	Резидентът на СВР в Лондон Степан Кукушкин получи пълна информация за предстоящата операция и го уведомиха, че ще се наложи двама от законсервираните му агенти, живеещи като британци, да придружават Миша при влизането и излизането му от страната, както и до и от района на действие. Това включваше транспорт между различни летища и временна явочна квартира, където Миша щеше да отседне, докато се появи възможност да проникне в имението Чандлърс Корт.
	Снайперизмът е специалитет на руските въоръжени сили и по стара традиция се използват снайперски пушки „Драгунов“ и „Наган“. Но Миша беше избрал по-модерната и много по-добра „Орсис“ Т-5000 с оптичен прицел ДХ-20х56.
	Всеки руски снайперист отлично познава историята на големите асове в миналото и особено на Василий Зайцев. Баща му още от малък го учел да убива вълците, отмъкващи добитъка, и той се усъвършенствал в укриването в снежни преспи. В затрупания със сняг Сталинград през зимата на 1942-ра Зайцев ликвидирал над триста немски военни, сред които изпъква германският ас майор Ервин Кьоних.
	Зайцев обаче използвал обикновена съветска пехотна винтовка. Оттогава снайперистките пушки са претърпели значително развитие и най-новата, „Орсис“ Т-5000, може да повали цел, която не се вижда с просто око. Грижливо опаковаха избраното от Миша оръжие, оптичния прицел и боеприпасите, за да ги пренесат в руското посолство в Лондон с дипломатически багаж, неподлежащ на проверка от британската митническа служба и изолиран с олово, в случай че МИ5 използва рентгенови камери.


>	21.

	Не се налагаше двамата руски законсервирани агенти да се срещат. Единият посрещна „госта“ и го заведе в явочната квартира, апартамент под наем в градчето Стейнс. Другият изпълняваше ролята на разузнавач и водач.
	Миша пристигна от Полша с полски паспорт, съвършен до най-малката подробност. Тъй като говореше със славянски акцент и идваше от друга страна членка на Европейския съюз, бързо мина на „Хийтроу“. На митницата дори не му провериха мешката.
	И дори да я беше отворил, митничарят нямаше да заподозре нищо. Турист и аматьор орнитолог, който носеше камуфлажно облекло, здрави обувки и манерка. Няколко книги за птици и бинокъл допълваха образа на безобиден природолюбител. Но служителят изобщо не докосна багажа му.
	Пред митницата чакаше посрещачът със съответното сако и вратовръзка и със съответната безсмислена размяна на фрази. Колата беше на паркинга за краткосрочен престой. Човекът във всяко отношение приличаше на британски гражданин с безукорен английски. Едва когато потеглиха със затворени прозорци двамата заговориха на руски. Два часа след кацането на самолета Миша се настани в апартамента в Стейнс.
	След час посрещачът позвъни в РТ, канал, излъчващ проруска пропаганда на английски език, свърза се със съответния техник и произнесе съответното изречение. В посолството информираха Степан Кукушкин, че снайперистът е на място и чака пушката си. С помощта на обичайните дипломатически шифри Кукушкин на свой ред съобщи на Евгений Крилов за безпроблемното пристигане на убиеца. Бяха казали на Миша да не напуска квартирата. Той и не възнамеряваше, защото гледаше футбол по телевизията.
	Нещата при разузнавача не вървяха толкова гладко. Той отиде при Чандлърс Корт, за да прецени как най-добре да вкара снайпериста в гората. На минаване покрай затворения портал агентът видя, че бариерата се вдига пред камион с логото на известна фирма за превози. Това го заинтригува. Кой се пренасяше? Някой от химиците в държавните лаборатории или обитател на имението?
	Разузнавачът пренощува в собствения си дом през две графства оттам, обаче се върна по изгрев-слънце пеш, след като остави колата си на достатъчно разстояние. Камион на същата компания, но с друг регистрационен номер, излезе от имението и пое по пътя през селото. Разузнавачът се втурна към автомобила си и настигна камиона на изхода за магистрала М40. Завиха на север и след като минаха през Оксфорд, агентът отби, върна се на юг и докладва на своя ръководител.
	На другия ден руснаците извадиха късмет. От имението излезе трети камион и също потегли на север. Този път го проследиха. Когато спря на бензиностанцията на първия паркинг за камиони, под задния му калник незабелязано поставиха проследяващо устройство.
	След изтощително седемстотин и двайсет километрово пътуване камионът стигна до огромното имение на замъка Крейглевен в Инвърнесшър. Агентите на Москва докладваха по обичайните канали на Степан Кукушкин. Той осъзна, че по милостта на бог, в който не вярваше, кремълската операция е била спасена на косъм. Птичките бяха отлетели, но поне знаеше къде са отишли.
	С известно облекчение резидентът можа да съобщи на своя началник Крилов, че е пратил агента си да разузнае при Чандлърс Корт тъкмо навреме, за да засече заминаването на обекта, и с удоволствие си приписа заслугата за установяването на новото местонахождение на момчето и неговия антураж. Операцията на Миша нямаше да бъде отменена, само малко щеше да се забави.
	Кукушкин работеше на цялата територия на Великобритания, но единствената му постоянна дейност в Шотландия имаше за център базата на Кралските военноморски сили за ядрени подводници край Фаслейн на река Клайд, която се намираше много далеч от Инвърнес. Туристи от юг обаче посещаваха планинската област и щеше да се наложи резидентът да прати там законсервирания агент, когото използваше за разузнавач. Човекът получи инструкции веднага да купи кемпър за двама. Така поне щеше да избегне изненадващите отсядания на хотел в район, в който непознатите можеха да привлекат внимание.
	След два дни резидентът на СВР уреди доставката на пратката със снайперската пушка на Миша. Разузнавачът се яви в явочната квартира в Стейнс и двамата със снайпериста потеглиха за Инвърнес.
	Миша не шофираше от съображения за сигурност. Той нямаше британска книжка. Разузнавачът, който се представяше с британското име Брайън Симънс, уж таксиметров шофьор на свободна практика в Лондон, имаше напълно редовни документи и шофира по целия път. Навъртя над осемстотин километра за трийсет часа, включително нощта, прекарана на паркинг.
	В ясната утрин в средата на октомври наглед безобидният кемпър стигна до Крейглевен и видяха покривите на замъка. Оттук пое Миша. Интересуваха го единствено разстояния и ъгли. Два обществени пътя пресичаха имението и „туристите“ ги обиколиха и двата, за да огледат замъка от всички страни. Изясни се, че гостите обитават южното крило.
	На приземния етаж имаше дневни и френските прозорци на южната фасада гледаха към обширните морави, стигащи до почти отвесния склон на дълбок дол, на дъното на който течеше поток. На отсрещния бряг теренът се издигаше към високи гористи хълмове. При моравите долът достигаше около хиляда метра широчина.
	Миша вече знаеше къде ще трябва да установи незабележимата си снайперска позиция: на склона на хълма срещу моравите и прозорците на спалните на третия етаж. Рано или късно едно длъгнесто русо момче щеше да се покаже на някой от тях… и да умре. Или щеше да излезе с други на моравата да пият кафе на слънце… и да умре.
	Карабината „Орсис“ Т-5000 е забележително оръжие, способно да пръсне човешки череп от две хиляди метра с патрони „Лапуа Магнум“, калибър 338. Условията в дола бяха благоприятни, почти не се очакваше отклонение заради вятър и едва еднокилометровото разстояние гарантираше сигурен успех.
	Миша нареди на сънародника си да продължи нататък, докато замъкът се скри от погледа му. На първия паркинг слезе от кемпера с цялото си снаряжение и буквално изчезна в гората оттатък дола.
	Оттук нататък снайперистът нямаше намерение да бъде забелязан от когото и да било. Щеше да живее в гората колкото се наложеше, нещо, с което беше свикнал. Вече носеше камуфлажния гащеризон на ивици. В чанта отзад на кръста си носеше малки хранителни порциони, манерка с вода и мултифункционален инструмент. На бедрото му висеше боен нож в камуфлажна кания.
	Пушката беше увита в камуфлажно платно и в джобовете си носеше резервни боеприпаси, макар да не се съмняваше, че ще му е нужен само един патрон, а той вече беше в патронника. От два дни не се бе къпал и не си беше мил зъбите. В неговия бранш сапунът и пастата за зъби понякога са смъртоносни.
	По униформата му имаше малки халки. В тях щеше да напъха вейки с листа, когато избереше позицията си.
	Снайперистът безшумно навлезе в гората и тръгна към склона на хълма, който гледаше към дола срещу южното крило на замъка Крейглевен.
	Шофьорът на кемпера проследи с поглед изчезването на своя подопечен в гората. Повече нищо не можеше да направи. Въпреки че телефонната връзка пак прекъсваше постоянно, той информира Кукушкин в Лондон и началника на СВР в Ясенево. Оттук нататък и двамата шефове бяха безпомощни.
	Нито един от тях не можеше да знае точно къде се намира снайперистът, какво е видял в гората и какво прави. Знаеха само, че е ловък и опитен сред пустошта, хитър като див звяр в собствената си среда, най-точният стрелец в Спецназ.
	Когато изпълнеше задачата си, Миша щеше да зареже пушката, отново да се превърне в безобиден любител орнитолог, да излезе от шотландската гора и да позвъни с няколко условни думи, за да повика транспорт. Дотогава трябваше да чакат.

	* * *

	Капитан Хари Уилямс от Специалната военновъздушна служба не беше снайперист, но имаше боен опит и добре владееше предпочитаната в Полка далекобойна пушка АХ50 на „Акюраси Интернешънъл“ с оптичен прицел „Шмид & Бендер“. Същата сутрин с неговите хора се настаняваха в стаите си над компютърната група в южното крило на замъка.
	Сега отрядът за лична охрана се състоеше от него и още трима — сержант и двама бойци. След преместването на север сър Ейдриън оценяваше риска за своя млад подопечен като минимален. Никой не подозираше, че са ги видели да се изнасят от Уорикшър. В уединения планински замък сякаш царуваше пълен покой. И така, на втората вечер капитан Уилямс взе джипа на отряда и отиде до единственото село в имението, Ензли, на три и половина километра оттам.
	Селото беше само от петдесетина къщи, но поне имаше черква, ъглово магазинче и кръчма. Селският обществен живот явно зависеше от последната. Хари Уилямс носеше дънки и карирана риза. Нямаше нужда от униформа. Местните хора знаеха, че графът има гости, въпреки че двамата с графинята не бяха там. Пиячите по масите потънаха в мълчание. Външните хора бяха рядкост. Уилямс кимна за поздрав.
	— Добър вечер на всички. — Говореше като полицай от телевизията. Последваха десетина кимвания. Щом беше от гостите на графа, ставаше.
	Пиячите бяха пръснати из единственото помещение, но на бара седеше самотен клиент, сякаш потънал в размисъл. До него имаше празен стол. Уилямс се настани там. Двамата се спогледаха.
	— Хубав ден.
	— Аха.
	— Малцово ли пиеш?
	Капитанът погледна бармана и кимна към чашата на мъжа. Барманът свали от рафта бутилка качествено малцово уиски и наля. После повдигна вежди.
	— И за мене същото — каза Уилямс.
	Мъжът до него беше доста по-възрастен, поне шейсетинагодишен. Имаше обветрено загоряло от лятното слънце лице, цялото в бръчки, включително от смях в ъгълчетата на очите, но нямаше вид на глупак. Можеше да се наложи Хари да остане цели седмици в Крейглевен. Просто искаше да се сприятели с местните хора. Нямаше представа, че това ще му се изплати стократно.
	Двамата вдигнаха чаши за наздравица и отпиха.
	Маки реши, че гостите на графа може и да не са обикновени туристи. Човекът, който седеше до него, адски приличаше на военен.
	— В замъка ли си отседнал? — попита той.
	— За известно време — отвърна капитанът.
	— Познаваш ли тукашните планини?
	— Не много добре, обаче съм ловил сьомга на Спей*.
	[* Река в Североизточна Шотландия. — Б.пр.]
	Гилито* беше проницателен бивш войник. Знаеше две и двеста. Човекът, с когото пиеше в момента, не можеше да е обикновен пехотен офицер в отпуска. Беше жилав и корав, но повечето от другите гости на графа явно бяха цивилни. Значи този им осигуряваше охрана.
	[* Риболовен или ловен помощник в Шотландия. — Б.пр.]
	— Един друг непознат наскоро влезе в гората — каза той на събеседника си.
	Военният се скова.
	— Турист ли? Или любител орнитолог?
	Маки бавно поклати глава.
	Хари Уилямс за броени секунди изхвърча от бара и заговори по джиесема си със своя сержант.
	— Никой да не се доближава до прозорците — нареди капитанът. — Спуснете всички завеси. Отвсякъде. Връщам се веднага. Обявявам обща тревога.


	Като главен пазач на дивеча в имението на графа, подобно на баща му преди него, Стюарт Маки обръщаше специално внимание на вредителите и борбата с тях. Инвърнес е местообитание на червената катерица, но вредителският сив вид се опитваше също да се настани в района и гилито се опитваше да го предотврати. Затова залагаше капани. Когато хващаше и от двата вида, пускаше червените и убиваше сивите.
	Същата сутрин, докато проверяваше капаните си, видя нещо, което не би трябвало да е там. Случайно зърна бял проблясък сред зеления гъсталак. Вейка, наскоро отрязана под ъгъл — бялата сърцевина на дървото лъщеше на утринното слънце. Маки огледа разреза. Не беше счупена, нито откъсната, срезът бе равен. Направен с нож, остър като бръснач. Значи… човек. Непознат в неговата гора.
	Човек реже клон в гората, даже да е вейка, само защото му пречи. Но вейката не може да пречи. Тя може да се отмести настрани. Следователно е била нужна за нещо и това нещо можеше да е само едно. Камуфлаж.
	Кой се нуждае от камуфлаж в гората? Любителят орнитолог. Само че тези природолюбители, въоръжени с бинокли и фотоапарати, търсят редки видове, екзотика. Стюарт Маки познаваше птиците в своята гора. В нея нямаше редки видове. Кой друг се крие под камуфлаж в гората? На младини той беше служил в Черната стража, батальон от Кралския шотландски полк. Знаеше за снайперистите.

	* * *

	Хари се върна в бара и поръча още две малцови, въпреки че първото му уиски така и си стоеше непокътнато.
	— Хората, които охраняваме с моите момчета, са невероятно ценни — тихо каза той. — Май ще имам нужда от помощта ти.
	Стюарт Маки отпи глътка от току-що напълнената си чаша и отговори:
	— Дадено.


	Отново се зазоряваше и Маки стоеше в гората безшумно като дърво, наблюдаваше, слушаше. Виждаше горските обитатели. Познаваше ги до един. От време на време беззвучно правеше по няколко крачки към стръмния склон, който се спускаше към потока на дъното на дола. На един километър оттам се виждаше южната фасада на замъка, прозорците, моравите.
	Предупреди го сърничката. Тя също вървеше през шубраците в търсене на свежа трева. Маки я видя, тя него — не. Но сърничката рязко завъртя глава, обърна се, подуши въздуха и побягна. Не беше забелязала нищо, обаче усещаше някаква миризма, която не би трябвало да е там. Той впери поглед в посоката, указана от сърничката.


	Миша си беше намерил идеална огнева позиция. Камара нападали дънери и пънове, джунгла от клони, на склона, гледащ към южната страна на замъка. Напомнящият на лупа далекомер показваше хиляда метра, половината от смъртоносния обсег на неговата „Орсис“ Т-5000.
	С ивичестия си камуфлажен гащеризон, покрит с вейки и листа, той беше станал почти невидим. Прикладът на оръжието плътно опираше в рамото му, металните части бяха покрити с платно. Снайперистът лежеше неподвижно, както бе прекарал и цялата нощ, и ако се наложеше, часове наред нямаше да помръдне нито мускул, дори за да се почеше. Така го бяха научили и тъкмо на тази дисциплина дължеше живота си в гъсталаците на Донецк и Луганск, докато застрелваше украинец след украинец.
	Той също видя сърничката. Когато го забеляза, тя се намираше на три метра от него. Сега наблизо скачаше катерица. Миша нямаше представа, че го търсят две други очи на петдесет метра разстояние по склона, не подозираше, че в гората има още една неподвижна фигура, не по-малко опитна от него.


	Стюарт Маки се опитваше да види какво е стреснало сърничката. Надолу по склона — камара повалени дънери. Не помръдваше нищо… докато не се появи катерицата. Прескачаше пъновете и клоните. После и тя спря и се загледа. И побягна, за да се спаси, като надаваше тревожни крясъци. Беше зърнала човешко око от половин метър разстояние. Маки се напрегна. Над дънерите цареше тишина и неподвижност.
	А, биваше си го. Там беше обаче. Силует сред листака. С борови и широколистни вейки, напъхани в гайките на камуфлажния му гащеризон. Под тях — рамене, ръце, глава под качулка. Залегнал зад един дънер, метнал платно върху матовия метал, за да не лъщи на утринните лъчи.
	Маки безшумно се отдалечи, като запомни мястото. Зад един дъб извади джиесема си и набра запаметения номер. Оттатък дола му отговориха с шепот.
	— Стюарт?
	— Открих го — прошепна гилито.
	— Къде?
	Хари Уилямс се намираше в стая на последния етаж, откъм южната фасада. Прозорците бяха отворени, но той стоеше навътре, за да не го виждат отвън. Държеше бинокъл „Цайс“ пред очите си и джиесема до ухото си.
	— Виждаш ли бялата скала? — попита Маки.
	Военният огледа отсрещния склон. Имаше само една бяла скала.
	— Да — потвърди капитан Уилямс.
	— Три метра над нея. Петнайсет метра наляво. Твое ляво. Нападали дънери. Платно, маскировка с листа.
	— Видях го — каза Уилямс.
	Затвори и отпусна бинокъла. После се дотътри на колене до прекатурения фотьойл и пушката отгоре му, опря приклада в рамото си и долепи око до оптичния прицел „Шмид & Бендер“. Повалените дънери се виждаха също толкова ясно, колкото и през цайса. Съвсем малка настройка. Още по-ясно. Все едно беше на десет метра от него.
	Платно — което нямаше място в гората — и проблясък на стъкло отдолу. Друг оптичен прицел, насочен към него. Някъде, два-три сантиметра над стъклото, невидимо под качулката, трябваше да е лицето на снайпериста.
	Долу се разнесоха гласове. Компютърджиите. Отваряха се френските прозорци. Беше ги предупредил да не се доближават до моравата и да не вдигат завесите, но някой излизаше да подиша чист въздух. Можеше да е Люк. Нямаше време за милост. Спусъкът на АХ50 лежеше под показалеца му. Лек натиск. Слаб откат в рамото му.
	Петдесеткалибровият куршум пресече дола за три секунди. Руснакът не видя нищо, не чу нищо, не усети нищо. Долетялото парче метал мина над горния край на собствения му оптичен прицел и проникна в мозъка му. Миша умря.
	Люк Дженингс не излизаше на моравата. Той се взираше в екрана си в компютърния център. До него стоеше приведен доктор Хендрикс. Бяха будували през цялата нощ. За Лисицата не съществуваха ден и нощ, а само мъждукащите знаци на дисплея и клавишите под пръстите му.
	Девет часови зони на изток, в една пещера под планина на север от Пхенян, специалистите, които вардеха тайните на ракетната програма на Ким Чен Ун, не подозираха нищо. Не усещаха, че някой прониква през защитните им стени и че кодовете им за достъп се предават на високофункционалния мозък на някакво русо англичанче.
	Също в сумрачна зала, само че в шотландски замък, доктор Хендрикс, който наблюдаваше отварящите се пред него киберврати, само прошепна:
	— Мама му стара!


	Един час след изстрела в имението Крейглевен сър Ейдриън получи подробен доклад от капитан Уилямс и това го изправи пред сериозна дилема. Направеното от руснаците беше явен акт на агресия и ако медиите надушеха, щеше да избухне грандиозен скандал.
	Москва щеше да заяви, че не знае нищо, разбира се. В случая с бащата и дъщерята Скрипал имаше двама полуживи кандидати за убежище, по чиято брава бяха открили чисто руското нервнопаралитично вещество „Новичок“. Въпреки тоновете доказателства Русия продължаваше да отрича всякаква връзка с атентата и скандалът бушува месеци наред.
	Сега пък имаха труп, чиито зъби го идентифицираха като чист руснак. Но и това можеше да бъде отречено. Имаше и една също толкова руска снайперска пушка „Орсис“ Т-5000 — обаче Великобритания щеше да бъде обвинена, че се е сдобила с нея от специализирани източници извън Русия. Пък и сър Ейдриън имаше изрично нареждане от Марджъри Греъм да не подпалва война.
	И накрая, всичко това можеше да доведе до разкриването на младежа, настанен в замъка Крейглевен, а Уестън искаше да избегне това на всяка цена.
	Той отлично знаеше кой е дал заповед за снайперистката атака в шотландските планини. Ако не беше намесата на едно изключително наблюдателно шотландско гили, снайперистът спокойно можеше и да успее. Докато обядваше сам в клуба, изведнъж му хрумна идея, която можеше да реши всички проблеми и да въздаде отдавна дължимото възмездие на Евгений Крилов. Сър Ейдриън се обади на капитан Уилямс по обезопасен телефон и му даде инструкции.
	Що се отнасяше до Крилов, който чакаше новини в Ясенево, щеше да го остави да се попържи… засега.


	След седмица британският външен министър се срещна с руския посланик, когото бяха повикали на Кинг Чарлз стрийт. Министърът остана прав, за да покаже, че няма време за забавления. Това щеше да е официално мъмрене.
	— Имам неприятното задължение да ви уведомя, че британските сили за сигурност са заловили представител на руските Сили за специални операции, Спецназ, извършващ акт на агресия в нашата страна — каза той на дипломата. — Правителството на нейно величество се отнася извънредно сериозно към това престъпление. Въпросният индивид е бил със снайперска пушка, с която е възнамерявал да извърши убийство.
	Министърът се обърна и посочи масата в дъното на помещението, върху която лежеше предмет, завит със зелено сукно. Един асистент вдигна плата и отдолу се видя „Орсис“ Т-5000 с двунога и монтиран оптичен прицел. Посланикът, допреди секунди почервенял от гняв и готов да отрече всичко, пребледня.
	— Длъжен съм да ви уведомя, ваше превъзходителство, че въпросният индивид реши да признае всичко в най-големи подробности и поиска политическо убежище. Когато му беше предложен избор, предпочете да емигрира и да започне нов живот в САЩ. Искането му е удовлетворено. Замина тази сутрин. Това е всичко.
	Руският посланик си тръгна. Макар външно да се владееше, вътрешно кипеше от ярост, само че не към британците. Гневът му беше насочен към глупаците в неговата родина, които му бяха причинили това унижение.
	Докладът, който прати по-късно същия ден, напълно отразяваше настроението му.
	Докладът не отиде в Ясенево, централата на СВР. Отиде във външното министерство на Смоленски площад. И оттам в Кремъл.


	Четиримата, които дойдоха, бяха в пълна униформа на кремълски гвардейци. Вожда искаше да направи демонстрация. Мълчаливо ги заведоха на седмия етаж, без някой да им пречи. Евгений Крилов не протестира. Нямаше смисъл. Всички знаеха чия заповед изпълняват гвардейците. Докато го извеждаха от сградата, вратите на кабинетите останаха затворени. Лимузината ЗИЛ не го чакаше навън. Повече не го видяха в сребристата брезова гора.


>	22.

	За много хора ходенето из планините и доловете на Шотландия е приятна ваканция. Но е и предизвикателство, изискващо сериозна физическа подготовка.
	Всяка планина, висока над деветстотин метра, се нарича Мънро. Те са общо двеста осемдесет и три, включително една в имението на лорд Крейглевен. Този октомври времето още не се беше развалило, слънцето светеше и вятърът продължаваше да е достатъчно топъл, поради което и предприеха тази екскурзия из хълмовете.
	Водиха се дълги спорове дали Люк е достатъчно як, достатъчно издръжлив, за да се включи в групата. Той положи всички усилия да ги убеди. Майка му се съмняваше, но времето беше толкова хубаво и въздухът — толкова свеж, и тя се съгласи, че един осемкилометров преход ще му се отрази добре. Сю Дженингс отдавна се безпокоеше за часовете, които синът й прекарва в сумрак, приведен над клавиатурата на компютъра. Така че се разбраха: и той отиваше на екскурзия.
	Може би се дължеше на природата или пък на компанията от военни и компютърджии, но Люк ставаше все по-уверен. От време на време дори сам казваше по няколко думи, а не чакаше срамежливо да го заговорят. Сю се надяваше момчето да почне да се ориентира в света извън компютърния екран и вихъра от кодове, до който толкова отдавна се свеждаше цялата му вселена.
	Групата се състоеше от шестима. Водеха ги Стюарт Маки, който познаваше всеки сантиметър от хълмовете и доловете, и сержант Имън Дейвис от Полка, който имаше опит от планината Брекън Бийкънс в родния му Уелс. Другите четирима бяха още двама военни, един от компютърните специалисти и Люк Дженингс.
	За гилито и сержант Дейвис екскурзията беше като разходка в парка — и двамата бяха в идеална форма. Същото се отнасяше за бойците от СВВС. Всички те можеха да докарат до пълно изтощение някой „равнинец“, затова вървяха в индианска нишка пред и зад компютърджията и тийнейджъра.
	Военните бяха свикнали с грамадни самари, но сега им трябваха само леки раници с енергийни блокчета, манерки с вода и резервни чорапи. Дори носеха багажа на двамата компютърни спецове. Всичко трябваше да мине без произшествия.
	След час направиха почивка, после се заизкачваха по Бен Дюъл. Полегатият склон стана по-стръмен, но пътеката беше широка цял метър и се ходеше леко. От едната страна се издигаше върхът, от другата теренът плавно се спускаше към долината. Като че ли нямаше причина Люк да се препъне в разровения чакъл.
	Всичко се случи адски бързо.
	Ако беше военен, следващият в колоната може би щеше да го подхване навреме. Само че отзад вървеше компютърният специалист. Той се хвърли към падащото момче, но не успя да го достигне. Люк не падна надалеч — претърколи се през пирена само на няколко метра. В храсталака обаче имаше камък и главата на младежа с тихо изпращяване се удари в ръба му.
	Сержант Дейвис дотича при него за две секунди.
	Бяха го подготвили да оказва първа помощ, разбира се. Той огледа охлузването на лявото слепоочие, преметна отпуснатото тяло през рамо и изкачи десетте метра по склона до пътеката. Отгоре се пресегнаха няколко ръце, за да ги изтеглят на равно. Сержантът провери раната по-отблизо.
	Мястото се подуваше и посиняваше. Сержант Дейвис внимателно го тампонира с вода, но момчето продължаваше да е в безсъзнание. С другите двама бойци можеха да се редуват и да го пренесат до замъка, но това щеше да отнеме време. Дейвис не знаеше дали разполага с време. Вдигна глава и срещна погледа на Стюарт Маки.
	— Хеликоптер — каза сержантът.
	Гилито кимна и извади джиесема си. Най-близкият пост на планинската спасителна служба се намираше на шейсет и пет километра в Гленмор и там имаше вертолет. След четирийсет минути групата на склона чу рева на гленморския С-92, който се приближаваше над дола.
	Спуснаха носилка и с нея вдигнаха неподвижното тяло на Люк Дженингс. След един час приеха пациента в спешното отделение на болницата „Рейгмор“ в Инвърнес, най-близкия по-голям град.
	Направиха му скенер на мозъка и заключиха, че трябва да го транспортират в Единбургската кралска болница, доста на юг оттам. В спешното отделение на ЕКБ има специализирано мозъчно крило. Дотам пътуваха със самолет.
	Люк извади късмет. Само преди два дни от годишна отпуска се беше върнал професор Калъм Макавой, смятан за най-добрия мозъчен хирург в Шотландия. Той направи втори скенер и резултатът не му хареса. Външният вид на раната, заради който сержант Дейвис бе подценил пораженията, заблуждаваше. Пукнатата слепоочна кост беше предизвикала мозъчен кръвоизлив. Макавой реши незабавно да оперира.
	Поставиха пациента в изкуствена кома и го подложиха на хемикраниектомия — отстраняване на голяма част от черепа. Вътре установиха точно това, от което се бяха опасявали. Имаше и една добра новина — че го бяха докарали навреме.
	Касаеше се за екстрадурален хематом — кръвоизлив в мозъка — и всякакво забавяне би могло да предизвика постоянни увреждания. Макавой успя да спре кръвоизлива, като мислено благодареше на Инвърнес, задето са пратили младежа в неговото интензивно отделение.
	Остави Люк още три дни в кома, преди да го върне в съзнание. Тийнейджърът прекара в болницата две седмици и едва след това, все още бинтован, го върнаха в замъка Крейглевен.
	Придружаваха го майка му и капитан Хари Уилямс. Сю Дженингс беше отседнала в едно единбургско хотелче, за да го посещава ежедневно. Хари Уилямс просто искаше да е с нея и момчето.
	Като се изключеха бинтовете, Люк изглеждаше същия като преди падането. Продължаваше да търси подкрепа от майка си при социални контакти, но умът му си беше наред. Завръщането в познатата обстановка на замъка го изпълни с облекчение — там всичките му вещи все още се намираха на точното място, на което той твърдеше, че трябвало да са.
	Тийнейджърът остана цял час в стаята си, разположена откъм южната фасада. Оттам се разкриваше изумителна гледка към моравите и дола, от който — макар той да не го знаеше — за втори път едва не го бяха убили. Никой не му беше казал, че в гората на отсрещния склон сега е погребан руски снайперист.
	Доктор Хендрикс се суетеше около него и нямаше търпение пак да го заведе в компютърната зала, предпочитаната от момчето обстановка. През пролетта и лятото, които бяха прекарали заедно, се бяха сближили дотолкова, че ученият от ЦПК вече почти играеше ролята на негов баща — до такава степен, че спомените на Люк за покойния му истински баща като че ли избледняваха. Не че истинският му баща беше проявявал дори искрица интерес към единствения интерес на сина си, тайнствения свят на киберпространството.
	Но доктор Хендрикс установи, че докато обикаля стаята си и за стотен път проверява мястото на всичките си вещи, Люк не проявява особено желание да се върне в компютърната зала. И това щеше да дойде, помисли си ученият, и това щеше да дойде. След черепно-мозъчната травма просто му трябваше време.
	Първата аларма прозвуча след като Люк прекара един час пред любимия си компютър. Биваше го, като всеки младеж в съвременната епоха. Пръстите му летяха по клавиатурата. Той издържа няколко елементарни теста. После доктор Хендрикс му зададе по-сложно предизвикателство.


	Много по на юг оттам, в северозападната част на Лондон, се намира предградието Нортуд. Под дългите редове жилищни домове по обточените с дървета улици, далеч от очите и почти напълно — от мислите на хората, е разположен оперативният щаб на Кралските военноморски сили.
	Адмиралтейството може и да е в центъра на британската столица, военните кораби пристават в Девънпорт, огромните самолетоносачи „Куин Елизабет“ и „Принс ъв Уелс“ още са на учения край Портсмут, а подводниците с ядрено оръжие — в устието на Клайд край Фаслейн, но компютърното сърце на флота е в Нортуд. База данните е скрита дълбоко под градските улици. И е пазена от страхотни защитни стени, които охраняват нейните жизненоважни кодове за достъп.
	Сър Ейдриън поиска и получи разрешение от командира на военноморските сили да провери дали кибергеният ще успее да се добере до тези кодове. Люк прави едноседмични опити, но всяка негова атака биваше отблъсната. Шестото чувство, ясновидството или там каквото по-рано притежаваше, като че ли се беше изпарило. При теоретични упражнения други от ЦПК бяха постигали по-голям напредък, макар и никой да не бе прониквал в светая светих.
	Сър Ейдриън взе самолета за Инвърнес и после кола до замъка. Проведе дълги внимателни разговори с Люк и майка му, както и по-технически дискусии с доктор Хендрикс, който обясни, че явно нещо се е променило. Озадаченият младеж, който в момента разсеяно пишеше на клавиатурата, не беше същото момче, което преди две седмици бе отишло на екскурзия в планината.
	Уестън отново се консултира с професор Саймън Барън-Коен от Кеймбридж. Ученият не го окуражи. Въпреки постигнатия напредък последиците от мозъчните увреждания все още били непредвидими.
	Случилото се с Люк Дженингс не било просто лек удар по черепа, предизвикал временно изпадане в безсъзнание. Такова нещо получавали много хора — на боксовия ринг, на работния обект, вкъщи. Възстановяването било бързо и трайно.
	Но явно имало по-сериозна травма. Професорът каза, че в резултат на уврежданията можело да настъпят трайни промени в мозъка. Просто нямало гаранция, че с времето увреденият мозък ще се възстанови.


	Сър Ейдриън се прибра в Лондон и съобщи на министър-председателката, че операция „Троя“, разчитаща на невероятните способности на Лисицата, е приключила.
	— Това момче има ли някакви други увреждания, Ейдриън? — попита тя.
	— Не, госпожо премиер. Всъщност след завръщането си от болницата в планинския замък той като че ли започва да се превръща в много по-адаптивен младеж. Но трябва да приемем, че е изгубил удивителната си дарба да прониква през най-сложните защитни стени на света.
	— Значи с тайното ни оръжие е свършено, така ли?
	— Така изглежда.
	— Кой знае за неговото съществуване?
	— Само няколко души, госпожо премиер. От съюзниците — Белият дом и неколцина много високопоставени американци. От отсамната страна на океана — вие, двама-трима министри и няколко висши ръководители на разузнаването. Всички сме положили клетва да пазим тайна и го правим. Едва ли ще има изтичане на информация, ако прекратим съществуването на този център и хората се върнат в съответните си служби. Що се отнася до Кремъл, почти съм убеден, че ще гледат повече да не дърпат лъва за опашката.
	— Ами Дженингс? Семейството сигурно е в пълен хаос.
	— Според мен госпожа Дженингс иска да се омъжи повторно. Предлагам всички да подпишат декларация за неразпространение на информацията и да се отделят средства за осигуряване на работа на Люк, както и за образованието на Маркъс, плюс обезщетение за пролетта и лятото, през които ги бяхме ангажирали.
	— Добре, Ейдриън. Разчитам на вас да уредите въпроса. Накратко, това изобщо не се е случвало или поне няма нищо общо с правителството на нейно величество.
	— Разбрано, госпожо премиер.


	Прекратяването на операцията щеше да стане изключително дискретно. С разрешение на министър-председателката сър Ейдриън нареди на доктор Хендрикс в планинския замък да започне разформироването на компютърния център и връщането на персонала в Челтнам.
	Както беше предвидил Уестън, Сю Дженингс и капитан Хари Уилямс решиха да се оженят. Тя щеше да стане офицерска съпруга и да използва парите от продажбата на къщата в Лутън, за да купи семеен дом край Херефорд, близо до базата на СВВС.
	Сю каза на двамата си сина какво е решила. Те и без това се разбираха добре с Хари Уилямс. Маркъс понесе философски перспективата за преместване в поредното училище, тъй като му оставаха още две години до матура. За нейна изненада дори Люк прие решението. Най-резките промени в поведението му, резултат от синдрома на Аспергер, като че ли отслабваха. Той искаше само компютърната си стая, където да играе на своите киберигри, и вече явно не можеше да всява хаос в бази данните на приятели и врагове.
	Преди компютърният център в шотландския замък окончателно да бъде разформирован, доктор Хендрикс трябваше да реши още един проблем. Той все още разполагаше с информацията, получена след последния триумф на Люк — кодовете за достъп до самото сърце на севернокорейската ракетна програма. В Пхенян още не подозираха за тяхното разкриване. Ученият остави решението на сър Ейдриън.


	Старият разузнавач беше преживял седем забележителни, но уморителни месеца. Лондон му бе омръзнал — шумът, стресът, бензиновите изпарения, блъсканицата. Копнееше за вилата си сред непокътнатата природа на Дорсет. Една съседка се грижеше за шпаньола му. Той обаче искаше пак да се разхожда из гората с кучето си, да живее сред книгите и спомените си, огънят да бумти в камината през зимните вечери. Ала му оставаше да свърши още нещо, преди да напусне столицата.
	Великобритания все още можеше скришом да овладее насочващите системи на севернокорейската ракетна програма. Уестън реши, че ще е жалко да прахоса такъв шанс.


	Същата есен севернокорейците изпитваха друга ракета. Не Хвасон-15, а по-малкия и по-стар Тепходон-2. Логиката им беше проста. Въпреки всичките си обещания Пхенян тайно продължаваше работата върху „смаляването“ на ядрените бойни глави в неизвестни изследователски лаборатории, скрити дълбоко под земята. Демонстративното разрушаване на полигони на повърхността целеше да осигури търговските отстъпки на САЩ.
	След катастрофалния провал на Хвасон-20 бяха решили да усъвършенстват из основи по-стария Тепходон и да му монтират по-малката атомна бойна глава, когато е готова. Публично се съобщаваше, че четиристепенната ракета е предназначена само за космически изследвания, затова и нямаше бойна глава.
	Изстреляха я от Мусуданри, за да не пораждат подозрения. И преди бяха използвали тази площадка за обикновени ракети.
	Най-новата Тепходон се държеше идеално… отначало. Издигна се без проблеми в стратосферата. По план трябваше да я напусне, да навлезе в екзосферата и да завие на изток към Японско море. След като прелетеше над японския остров Хокайдо, горивото й щеше да свърши и ракетата щеше да падне в западната част на Тихия океан. В най-високата точка на издигането й обаче нещо се обърка. Тя се разтресе, наклони се и се завъртя на запад. Към Китай.
	Учените пред редиците компютри в Мусуданри трескаво въведоха команди, за да върнат Тепходон в заложения й курс. Сензорите не реагираха. Когато стана ясно, че ракетата е неконтролируема, те отчаяно се опитаха да задействат кодовете й за самовзривяване. Тя продължи да лети, затрепери, наклони се и започна да пада.
	Сгромоляса се в пуст район, предизвика страшна експлозия и образува огромен кратер, но нямаше човешки жертви и не бяха нанесени почти никакви щети освен десетината поразтърсени селски къщи точно на север от Пекин. Китайските отбранителни радарни системи обаче се задействаха и беше обявена тревога. В кабинета на президента Си Дзинпин в пекинския Забранен град първо се получи информация за тревогата, а после и за нейната отмяна.
	По случайност същата сутрин в три севернокорейски провинциални града избухнаха бунтове. Изнемогващи от глад граждани нападнаха хранителните магазини на привилегированото малцинство. Преторианската гвардия се намеси с жестоки репресии, но неколцина генерали наредиха на своите части да останат в казармите. Доклади за тези събития стигнаха до Пекин, включително за това, че севернокорейците от няколко седмици били засипвани с брошури, носени от хелиеви балони, които долитали от юг с есенните ветрове.
	Президентът Ким Чен Ун се оттегли в укрепената си луксозна резиденция на Уънсанския залив. Всички входове се охраняваха от цяла дивизия свръхверни президентски гвардейци.
	Една седмица след падането на ракетата елитни китайски морски десантници дебаркираха на западния бряг на Корейския залив. Никой не се опита да ги спре. Частите на севернокорейската армия бяха съветвани с повтарящи се съобщения на корейски по всички радиовълни, които използваха, да останат в казармите си заради собствената им безопасност, и повечето го направиха.
	За севернокорейския диктатор настъпваше моментът на Чаушеску, за който покойният му баща бе споменал в разговор с Кондолиза Райс — моментът, в който множеството крепостни с промити мозъци престава да ръкопляска и започва да дюдюка.
	След седмица той напусна крепостта на Уънсанския залив като арестант. Фотографски дронове, излетели от два американски военни кораба до южнокорейското крайбрежие, излъчиха събитията до целия свят.


	Минаващите край един замък в шотландските планини, една вила в Дорсет и в близост до базата на СВВС при Херефорд чуваха чести изстрели. Сезонът на фазаните беше в разгара си.


>	Списък на героите и организациите

	__Великобритания__
	Проф. Саймън Барън-Коен, учен и специалист по психическа уязвимост
	Лусинда Бери, директор на лондонската полиция
	Г-жа Марджъри Греъм, министър-председател
	Семейство Дженингс: Харолд, Сю и техните двама синове Люк (18) и Маркъс (13)
	Проф. Мартин Диксън, Обединен кралски институт за изследвания
	Сър Ричард Диърлав, началник на МИ5 до пенсионирането си през 2004 г.
	Д-р Боб Лангли, Международен институт за стратегически проучвания
	Г-н Киърън Мартин, директор на НЦКС
	Джулиан Маршал, заместник главен секретар на правителството
	Джесика Томпсън, дъщеря на Робърт Томпсън
	Робърт Томпсън, личен секретар на министъра на вътрешните работи
	Сър Ейдриън Уестън, съветник на министър-председателя по сигурността
	Капитан Хари Уилямс, командир на групата за лична охрана от СВВС
	Д-р Джеръми Хендрикс, компютърен специалист от ЦПК и наставник на Люк Дженингс


	Международен институт за стратегически проучвания (МИСП)
	Национален център за киберсигурност (НЦКС), Виктория
	Обединен кралски институт за изследвания в областта на безопасността и отбраната
	Секретна разузнавателна служба (СРС) или МИ6, Воксхол Крос
	Служба за сигурност или МИ5
	Специална военновъздушна служба (СВВС)
	Специална военноморска служба (СВМС)
	Специален разузнавателен полк (СРП)
	Център за правителствени комуникации (ЦПК), Челтнам


	__Европа__
	Хер Лудвиг Фрич, банкер във Вадуц Банк, Лихтенщайн


	__САЩ__
	Грейдън Бенет, Държавен департамент
	Детектив Шон Девлин, Нюйоркско полицейско управление
	Уесли Картър III, посланик на САЩ в Лондон
	Джон Оуен, аташе по юридическите въпроси (представител на ФБР)
	Президент на Съединените американски щати


	Агенция за национална сигурност, Форд Мийд
	Имиграционно и митническо наблюдение
	Министерство на вътрешната сигурност
	Отдел за специални действия
	Централно разузнавателно управление (ЦРУ)
	Федерално бюро за разследване, Бюрото (ФБР)


	__Русия__
	Владимир Виноградов, бивш гангстерски бос и професионален престъпник, днес олигарх и милиардер, живеещ в Лондон
	Дмитрий Волков (г-н Бърк), ръководител на руска мрежа от законсервирани агенти във Великобритания
	Капитан Пьотър Денисович, капитан на „Адмирал Нахимов“
	Буяр Зогу, албански убиец, нает от Виноградов
	Евгений Крилов, началник на СВР, Ясенево
	Степан Кукушкин, резидент на СВР в руското посолство, Лондон
	Олег Политовски, заместник на Кукушкин
	Президент на Русия (Вожда)
	Иля Степанович, бивш бос на руската престъпност, днес милиардер
	Виктор Улянов, руски престъпник в Ню Йорк
	Яковенко, руски посланик във Великобритания
	Ворм в законе или „крадци на кодекса“, организираният подземен свят
	Енергомаш, производител на ракетния двигател РД250
	КГБ, службата за сигурност на СССР (1954–1991)
	Отдел V, „Мокрые дела“, опитни убийци, бившият отдел 13
	Служба за външно разузнаване на Руската федерация, СВР, Ясенево
	Федерална служба за сигурност, преименуваното Второ главно управление на КГБ
	„Нощните вълци“, насилници и убийци


	__Израел__
	Мейер Бен-Ави (с кодово име Ръкавелите), директор на Мосад
	Авигдор (Ави) Хирш, израелски посланик в Лондон


	Дувдеван, агенти, инфилтриращи се на чужда територия
	Кидон („Щик“ или „Връх на копие“), убийци, действащи в чужбина
	Мосад („Институцията“), секретна разузнавателна служба
	Мосад ле-Алия Бет, старото име на Мосад
	Сайерет Маткал, част от Силите за специални операции
	Саяним („Помощниците“)
	Шмоне матаим или „поделение 8200“, мозъчен тръст от киберумове


	__Иран__
	Хосеин Таеб, началник на разузнаването в Пасдаран
	Али Фадави, началник на военния флот на Пасдаран
	Полковник Мохамед Халк, оперативен началник на Таеб
	Аятолах Хаменей, върховен водач


	Бригадата „Ал Кудс“, вътрешното ядро на Пасдаран
	Басидж, резерв от доброволци в Пасдаран
	ВАДЖА, иранското Министерство на разузнаването
	Пасдаран, Ислямски революционен гвардейски корпус
	САВАМА, тайна полиция
	ФЕДАТ, научноизследователски и развоен център за ядрено оръжие в Министерството на отбраната
	„Фордо“, завод за обогатяване на уран


	__Корея__
	Династията Ким: Ким Ир Сен, Ким Чен Ир, Ким Чен Ун Ли Сон Ри, генерал, емигрант в Южна Корея/САЩ
	Сон Джи Уей, основател на движението „Без вериги“
	Чан Сон Тек, чичо и наставник на Ким Чен Ун


	Кориолинк, държавен мобилен оператор
	Пектусан, свещен връх, измислено родно място на Ким Чен Ир
	„Пунгери“, ядрен полигон, днес разрушен
