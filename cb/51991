P>
	Тъмно… Късно… Безнадеждно —
	нещо лошо, неизбежно…
	Във балтона си изтрит,
	аз замислен и увит,
	влачен от младежки блян
	покрай вас минах пиян. —
	Видях в кухнята ви свети
	и мирише на котлети,
	някой вино там подаде —
		и… на мен ми се прияде…

	Във салона ви осветен,
	тъй уютен и приветен
	чу се смях и разговори,
	и вратата се отвори,
	влезе ти, като дете,
	с бяло малко деколте,
	и сияеща, честита
	нещо някого попита.
	На пердето сянка черна
	край друга се сянка мерна
	и се бързо пак изгуби —
		и… на мен ми се прилюби…

	От пиано звуци бързи
	се зарониха кат сълзи,
	после весело се слеха
	и безгрижно се подеха:
	За любов, за танц и радост,
	за честита волна младост…
	И сърцето ми стопи се,
	и блянът ми пак роди се…
	Аз се вслушах в песента
	и се вгледах във нощта —
	бях самичък на сокака —
		и… на мен ми се доплака…
P$
