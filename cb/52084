E>
	Светът е невъобразимо побъркан, непоправимо противоречив…
@	Луис Макнийс
E$


>	Първа част. „Пъстървата“

>>	1. Стаята с терасата

	{img:glava_1.png}
	На брега на река Темза, на пет километра от центъра на Оксфорд, където колежи като „Джордан“, „Гейбриъл“ и „Балиол“ организираха състезанията си по гребане и откъдето градът се виждаше само като струпване на островърхи покриви и кули, издигащи се над мъглата, стелеща се над Порт Медоу, се намираше манастирът на Годстоу с кротките монахини, занимаващи се с божии дела. А на отсрещния бряг бе разположена странноприемница на име „Пъстървата“.
	Старата каменна сграда на „Пъстървата“ с множество стаи и лъкатушещи коридори предлагаше топлина и уют. Откъм реката имаше тераса, където два пауна (единият на име Норман, а другият Бари) се разхождаха между масите и без никакъв свян си клъвваха по нещичко от чиниите на клиентите, а от време на време вдигаха глави и надаваха възмутени крясъци. Странноприемницата разполагаше с малък салон за отбрана клиентела, където дребните аристократи, ако преподавателите от колежите се брояха за дребни аристократи, пиеха бира и пушеха лули; а също и с голям салон, където лодкари и полски работници седяха край камината, играеха дартс или клюкарстваха прави на бара, спореха или просто се напиваха кротко; а в кухнята жената на ханджията всеки ден печеше по един огромен бут на шиш, който чрез сложен механизъм от колелца и вериги се въртеше над огъня. Там живееше и момче име Малкълм Полстед.
	Малкълм беше единственото дете на ханджията. Той беше на единайсет години, любопитен и добродушен, с набито телосложение и рижава коса. Учеше в основно училище „Ълвъркоут“ на около километър от странноприемницата и имаше предостатъчно приятели, но най-щастлив се чувстваше, когато с демона му Аста си играеха в малката лодка на име „Красивата дивачка“. Един негов познат многознайко реши, че ще е много смешно да промени няколко букви и така името на лодката от „Красивата дивачка“ да стане „Красивата токачка“. Малкълм търпеливо поправи надписа три пъти, докато накрая не се вбеси и не бутна глупака във водата, след което двамата сключиха примирие.
	Като всяко дете на ханджия, Малкълм помагаше в странноприемницата — миеше съдове, сервираше пълни с храна чинии и халби с бира и прибираше празните. Не възразяваше срещу работата. Единственият дразнител в живота му беше момиче на име Алис, което помагаше като миячка в кухнята. Алис беше на петнайсет години, висока и кльощава, с права тъмна коса, която връзваше на стегната конска опашка. По челото и около устата й вече се образуваха бръчици от постоянно мръщене. Тя започна да дразни Малкълм от деня, в който кракът й стъпи в странноприемницата:
	— Как се казва гаджето ти, Малкълм? Нали си имаш гадже? С кого излиза снощи? Целуна ли я вече? Целувал си се, нали?
	Малкълм търпя дълго, но най-накрая Аста скочи на демона на Алис — хилава чавка, — бутна го в коритото с мръсната вода и го хапа, докато Алис започна да вика за милост. Момичето се оплака на майката на Малкълм, която обаче се тросна:
	— Така ти се пада. Хич не ми се жалвай. И престани да говориш глупости.
	От този момент нататък Алис спря да се заяжда с Малкълм и двамата не си обръщаха никакво внимание. Той оставяше мръсните чаши на дъската за сушене, тя ги измиваше, той ги избърсваше с кърпа и ги занасяше обратно в салона, без да каже и думичка, без да я погледне и без дори да мисли за нея.
	Малкълм обичаше живота в странноприемницата. Най-голямо удоволствие му доставяха дочутите разговори, независимо дали бяха за корумпираните продажници от Речния съвет, безпомощните идиоти от правителството, или на по-философски теми, като например дали звездите са също толкова стари, колкото Земята.
	Понякога разговорите от последния вид му ставаха толкова интересни, че оставяше наръча празни чаши на масата и се включваше, но само след като известно време слушаше внимателно. Много от професорите и другите гости го познаваха и му оставяха щедри бакшиши, но забогатяването не беше сред целите на Малкълм; за него бакшишите бяха дар от провидението и затова започна да се смята за щастливец, което му беше от полза по-късно в живота. Ако беше от момчетата, на които даваха прякори, то несъмнено щяха да го наричат Професора, но Малкълм не беше от тези момчета. Хората го харесваха, когато го забелязваха, но много често изобщо не го забелязваха и това също му беше от полза по-късно.
	Другото любимо място на Малкълм се намираше от другата страна на моста в заобиколените от зелени ливади, спретнати овощни градини и зеленчукови лехи сиви каменни постройки на манастира „Света Розамунд“. Монахините си набавяха всичко сами — отглеждаха плодове и зеленчуци, имаха пчелни кошери и шиеха красиви одежди, които охотно спазаряваха за златни монети, но от време на време се намираше по някоя задача за услужливо момче или пък някоя стълба, която да се поправи под зоркия поглед на стария дърводелец господин Тапхаус, или да се докара риба от Медли Пондс малко по-надолу по реката. Добрите монахини често ползваха услугите на „Красивата дивачка“ за едно или друго. Малкълм многократно беше превозвал сестра Бенедикта до пощата, за да изпрати по цепелина ценни колети с епитрахили или филони на епископа на Лондон, който явно много бързо износваше одеждите си, след като се нуждаеше толкова често от нови. По време на тези плавания Малкълм научаваше много неща.
	— Как успявате да опаковате тез колети така хубаво, сестро Бенедикта? — попита той един ден.
	— Тези колети — поправи го монахинята.
	— Тези колети. Как ги опаковате толкова хубави?
	— _Хубаво_, Малкълм.
	Малкълм не възразяваше, че го поправя. За тях това беше един вид игра.
	— Мислех, че може да се каже „хубави“ — рече той.
	— Зависи дали използваш думата като пояснение към действието „опаковане“, или говориш за самия колет, след като вече е опакован.
	— Няма значение. Просто искам да знам как ги опаковате.
	— Следващия път, когато трябва да приготвя колет, обещавам да ти покажа — каза сестра Бенедикта и удържа на думата си.
	Малкълм много се възхищаваше на монахините за подредения начин, по който вършеха всичко — за спретнатите редици овощни дръвчета покрай слънчевата стена на градината, за хармонията, в която се сливаха гласовете им, когато пееха в прослава на Църквата, за добрините, които правеха на много хора. Обичаше да разговаря с тях и по религиозни въпроси.
	— В Библията пише, че Бог е създал света за шест дни — каза той един ден, докато помагаше на старата сестра Фенела в манастирската кухня.
	— Така е — потвърди сестра Фенела, която разточваше тесто.
	— А защо тогава има вкаменелости, които са на милиони години?
	— Защото в онези времена дните били много по-дълги — отвърна добрата монахиня. — Наряза ли ревена? Виж, ще свърша преди теб.
	— Защо режем ревен с този нож, а не с някой от старите? Те са по-остри.
	— Заради оксаловата киселина — обясни сестра Фенела, докато разстилаше тестото в тавата. — За ревена е най-добре да се реже с неръждаема стомана. Подай ми захарта.
	— Оксалова киселина — повтори Малкълм. Думите много му харесаха. — Какво е филон, сестро?
	— Церемониална одежда. Свещениците го обличат върху стихарите.
	— Вие защо не шиете като другите сестри?
	Демонът на сестра Фенела — катерица, която седеше на облегалката на един стол наблизо, го смъмри с добродушно цъкване на език.
	— Всеки се занимава с онова, в което го бива — отвърна монахинята. — Мен не ме бива във везането. Виж какви дебели пръсти имам! Но другите сестри обичат сладкишите ми.
	— И аз обичам сладкишите ви — каза Малкълм.
	— Благодаря ти, миличък.
	— Хубави са почти колкото сладкишите на мама. Само че тестото на мама е по-дебело от вашето. Сигурно го разточвате повече.
	— Сигурно е така.
	В кухнята на манастира нищо не се изхвърляше. Парченцата тесто, които оставаха, след като сестра Фенела изрежеше пая с ревен по краищата, се оформяха в грубовати кръстове, върбови клонки или рибки, или пък се разточваха, пълнеха се със стафиди, поръсваха се със захар и се печаха като кифлички. Тези украси носеха религиозно значение, но сестра Фенела („Виж колко са дебели пръстите ми!“) не я биваше много да оформя фигурките и те почти не се различаваха една от друга. Малкълм се справяше по-добре с тази задача, но първо трябваше хубавичко да си измие ръцете.
	— Изяждат ли се кифличките, сестро? — попита той.
	— О, изяждат се, и още как. Понякога гостите обичат да хапват нещичко с чая.
	В манастира, разположен точно до моста над реката, се отбиваха най-различни пътници и монахините често ги подслоняваха. Отсядаха и в „Пъстървата“, разбира се, и в странноприемницата обикновено оставаха да пренощуват поне по двама-трима души, на които Малкълм поднасяше закуска, но те бяха предимно рибари и търговски пътници, както ги наричаше баща му: продаваха тютюн, железарски стоки или селскостопански машини. Гостите в манастира бяха от по-висша класа: лордове и благородни дами; понякога епископи и по-нисши духовници; високопоставени личности, които нямаха връзка с колежите в града и не можеха да отседнат там. Веднъж в манастира за шест седмици гостува една принцеса, но Малкълм я видя само два пъти. Изпратили я бяха там за наказание. Демонът й беше невестулка, която съскаше на всеки срещнат.
	Малкълм помагаше и с тези гости: грижеше се за конете им, лъскаше им ботушите, разнасяше писма и от време на време получаваше бакшиш. Всичките си пари събираше в ламаринен морж в стаята си. Когато натиснеше опашката, моржът отваряше уста и Малкълм слагаше монетата между бивните, един от които беше счупен и залепен отново с лепило. Не знаеше колко пари е събрал, но моржът тежеше доста. Искаше му се, когато събере достатъчно, да си купи пушка, но се съмняваше, че баща му ще позволи, и затова чакаше търпеливо. Междувременно опознаваше света чрез преминаващите пътници, и обикновените, и високопоставените.
	Едва ли има друго място, мислеше той, където да научиш толкова много за света, колкото на малкия завой на реката със странноприемницата на единия бряг и манастира на другия. Предполагаше, че когато порасне, ще помага на баща си в салона, а след като родителите му остарееха, щеше да поеме цялата странноприемница. Сравнително доволен беше от тази възможност. Предпочиташе „Пъстървата“ пред която и да било друга странноприемница заради многобройните пътници, които минаваха през нея, и професорите и други важни хора, които също се отбиваха често на приказка. Но най-много му се искаше да прави нещо съвсем друго. Искаше да изучава науките, може би астрономия или експериментална теология, да прави важни открития за скритата природа на нещата. Да е ученик на някой философ — колко прекрасно би било. Но вероятността това да стане беше малка; основно училище „Ълвъркоут“ подготвяше възпитаниците си за занаятчии или, в най-добрия случай, чиновници, преди да ги пусне по широкия свят, когато навършеха четиринайсет години, а доколкото Малкълм знаеше, по света никъде не търсеха умно момче с малка лодка.


	Един ден през зимата в „Пъстървата“ се появиха необичайни гости. Трима мъже пристигнаха с анбарна кола и веднага се запътиха към Стаята с терасата, която беше най-малката от трапезариите в странноприемницата и гледаше към реката и манастира на отсрещния бряг. Намираше се в дъното на коридора и не се използваше много нито през зимата, нито през лятото, тъй като прозорците й бяха малки и въпреки името си нямаше врата, която да води към терасата.
	Малкълм беше написал краткото си домашно (по геометрия) и тъкмо беше излапал порция печено говеждо с йоркширски пудинг и печена ябълка с млечен крем за десерт, когато баща му го повика в салона.
	— Иди да вземеш поръчката на господата в Стаята с терасата — каза му той. — Вероятно са чужденци и не знаят, че напитките се поръчват на бара. Предполагам, че очакват да бъдат обслужени.
	Очарован от тази новост, Малкълм отиде в малката стаичка и завари тримата господа (от пръв поглед разбра, че са изискани хора) да гледат през прозореца.
	— Господа, какво ще обичате? — попита той.
	Те се обърнаха едновременно. Двама си поръчаха кларет, а третият ром. Когато Малкълм се върна с питиетата, го попитаха дали могат да вечерят тук и, ако това е възможно, какво предлага странноприемницата.
	— Печеното говеждо е отлично, господине. Знам, защото преди малко хапнах от него.
	— _O, le patron mange ici?_* — каза най-възрастният от господата, докато придърпваха столовете си към малката маса. Демонът му, красив бял лемур, седеше спокойно на рамото му.
	[* О, значи и собственикът се храни тук? — Б.ред.]
	— Аз живея тук, господине. Ханджията ми е баща. А майка ми е готвачката.
	— Как се казваш? — попита най-високият и слабият от гостите, мъж с вид на учен и гъста прошарена коса, чийто демон беше зелена сипка.
	— Малкълм Полстед.
	— Каква е онази сграда на другия бряг на реката, Малкълм? — поинтересува се третият, мъж с големи тъмни очи и черни мустаци. Демонът му, непознато за Малкълм животно, лежеше на пода в краката му.
	Вече се беше стъмнило и на другия бряг на реката се виждаха единствено осветените витражи на параклиса и вечно включената лампа над портата.
	— Това е манастирът на сестрите от Ордена на света Розамунд.
	— И коя е света Розамунд?
	— Не съм ги питал. Но на един от витражите има неин портрет, на който стои в цвета на голяма роза. Предполагам, че затова се казва така. Ще трябва да питам сестра Бенедикта.
	— Значи ги познаваш добре, така ли?
	— Виждам ги почти всеки ден. Помагам им с това-онова.
	— А тези монахини имат ли посетители? — попита най-възрастният мъж.
	— Да, доста често. Идват всякакви хора. Господине, не искам да ви се меся, но тук винаги е студено. Искате ли да запаля камината? Или пък да дойдете в салона? Там е топло и уютно.
	— Не, благодаря, Малкълм, ще останем тук. Но много бихме се радвали, ако запалиш камината.
	Малкълм драсна клечка кибрит и огънят веднага се разгоря. Баща му редеше съчките много умело; Малкълм често го наблюдаваше. Имаше достатъчно дърва за цяла вечер, в случай че мъжете желаеха да останат толкова дълго.
	— Имате ли много клиенти в момента? — попита тъмноокият мъж.
	— Към дузина. Както обикновено.
	— Добре — рече най-старият. — Донеси ни от печеното говеждо.
	— Желаете ли да започнете със супа? Днес има лютива супа от пащърнак.
	— Да, защо не? Три супи и три порции от прочутото ви печено говеждо. И още една бутилка от този кларет.
	Малкълм не смяташе, че печеното им говеждо е чак прочуто — това беше просто израз. Той отиде да донесе прибори и да предаде поръчката на майка си в кухнята.
	Аста, под формата на щиглец, му прошепна в ухото:
	— Те вече знаят за монахините.
	— Тогава защо питаха?
	— Проверяваха дали ще кажем истината.
	— Какво ли искат?
	— Не приличат на учени.
	— Напротив, приличат малко.
	— Приличат на политици — заяви Аста.
	— Откъде знаеш как изглеждат политиците?
	— Просто усещане.
	Малкълм реши да не спори с нея; имаше и други клиенти, които да обслужи, тъй че беше зает, а и вярваше на предчувствията на Аста. Той самият рядко имаше подобно предусещане за хората — ако се държаха любезно с него, ги харесваше, — но интуицията на демона му многократно се беше оказвала правилна. Разбира се, двамата с Аста бяха едно същество, тъй че нейната интуиция беше и негова, както и тя усещаше каквото и той.
	Бащата на Малкълм лично сервира на тримата гости и им отвори бутилката с вино. Щом се върна в големия салон, той повика Малкълм с жест и попита тихо:
	— Какво ти казаха онези господа?
	— Питаха за манастира.
	— Искат пак да говорят с теб. Смятат, че си умно момче. Дръж се възпитано. Знаеш ли кои са?
	Малкълм поклати глава с ококорени очи.
	— Единият е добрият стар лорд Нюгънт. Преди беше лорд канцлер на Англия.
	— Откъде знаеш?
	— Познах го по снимката от вестниците. Хайде, върви. И да отговориш на всичките им въпроси.
	Докато Малкълм вървеше по коридора, Аста му шептеше:
	— Видя ли? Права бях. При това самият лорд канцлер на Англия!
	Мъжете бяха преминали на печеното говеждо (майката на Малкълм им сложи по едно допълнително парче) и разговаряха тихо, но се смълчаха, щом Малкълм влезе.
	— Идвам да проверя дали искате още светлина, господа — каза той. — Мога да донеса нефтена лампа за масата.
	— Чудесна идея, Малкълм, но след малко — отвърна мъжът, който беше лорд канцлер. — Кажи ми, на колко години си?
	— На единайсет, господине.
	Май трябваше да каже „милорд“, но бившият лорд канцлер явно не възразяваше и срещу „господине“.
	Може би пътуваше инкогнито, и в такъв случай не би искал да се обръщат към него с официалното му звание.
	— Къде учиш?
	— В основно училище „Ълвъркоут“, от другата страна на Порт Медоу.
	— Какъв ще станеш, когато пораснеш?
	— Най-вероятно ханджия като баща ми, господине.
	— Много интересна професия според мен.
	— И аз така мисля.
	— През странноприемницата минават всякакви хора.
	— Точно така. Идват професори от колежите и лодкари от къде ли не.
	— Тук знаете много неща, нали?
	— Да, господине.
	— Кой пътува по реката например?
	— Реката е най-интересна, господине. Минават корабите на циганите, а през юли се провежда Конският панаир — тогава е пълно с лодки и пътници.
	— Конски панаир… Цигани ли?
	— Идват от цялата страна, за да купуват и продават коне.
	Мъжът с вид на учен попита:
	— А монахините с какво си изкарват прехраната? Да ме би да правят парфюми или нещо подобно?
	— Отглеждат много зеленчуци — отговори Малкълм. — Майка ми купува плодове и зеленчуци само от манастира. И мед. А, също така шият и бродират разни неща за духовниците. Филони и други подобни. Сигурно им плащат добре за тях. Трябва да имат достатъчно пари, щом купуват риба от Медли Пондс.
	— Що за хора отсядат в манастира, Малкълм? — поинтересува се бившият лорд канцлер.
	— Ами благороднички… млади дами… по някой стар свещеник или епископ. Мисля, че идват тук на отдих.
	— На отдих ли?
	— Така ми каза сестра Бенедикта. Едно време, преди да е имало странноприемници като тази и хотели, хората отсядали в манастири, метоси и други места от този род, но в наши дни идвали предимно духовници и монахини от други места, за да се въз… възст…
	— За да се възстановяват — довърши лорд Нюгънт.
	— Да, господине, точно така. За да оздравеят.
	Последен приключи с говеждото тъмноокият мъж и остави ножа и вилицата си успоредно в чинията.
	— В момента в манастира има ли гости? — попита той.
	— Мисля, че няма. Освен ако не стоят само вътре. Обикновено гостите обичат да се разхождат из градината, но напоследък времето е лошо, тъй че… Желаете ли десерт, господа?
	— Какъв е?
	— Печени ябълки с млечен крем. Ябълките са от градината на манастира.
	— Не бихме пропуснали възможността да ги опитаме — каза мъжът с вид на учен. — Да, донеси ни печени ябълки с крем.
	Малкълм започна да събира празните чинии и приборите.
	— Отдавна ли живееш тук, Малкълм? — попита лорд Нюгънт.
	— Да, господине. Тук съм роден.
	— След като познаваш добре манастира, знаеш ли дали някога са подслонявали пеленаче?
	— Бебе ли?
	— Да. Малко дете. Или бебе. Да си чувал нещо такова?
	Малкълм се замисли сериозно и рече:
	— Не, господине, никога. Виждал съм благородни дами и господа, както и духовници, но никога бебе.
	— Разбирам. Благодаря, Малкълм.
	Като хвана столчетата на чашите между пръстите си, Малкълм успя да вземе и трите наведнъж, както и всички чинии.
	— Бебе? — прошепна Аста на път за кухнята.
	— Истинска загадка — промърмори доволно Малкълм. — Може да е сираче.
	— Или нещо по-лошо — отбеляза мрачно Аста.
	Малкълм остави чиниите на дъската за сушене, както обикновено не обърна капчица внимание на Алис и отиде да поръча десерта.
	— Баща ти — каза майка му, докато разпределяше ябълките по купичките — смята, че един от онези мъже е бил лорд канцлер.
	— В такъв случай гледай да му сложиш голяма сочна ябълка — каза Малкълм.
	— Какво те питаха? — полюбопитства тя, докато заливаше ябълките с крем.
	— За манастира.
	— Ще успееш ли да ги занесеш наведнъж? Парят.
	— Вярно, но не са големи. Ще се справя, обещавам.
	— Внимавай много. Ако изпуснеш десерта на лорд канцлера, ще идеш в затвора.
	Малкълм успя да занесе купичките, без да ги изпусне, макар с всяка следваща крачка да пареха все повече. Този път господата не го разпитваха, само си поръчаха кафе и Малкълм им донесе нефтената лампа, преди да отиде в кухнята и да приготви чашите.
	— Мамо, нали знаеш, че в манастира понякога отсядат гости? Чувала ли си някога да са прибирали бебе?
	— Защо питаш?
	— Лорд канцлерът и спътниците му се интересуваха.
	— Ти какво има каза?
	— Че май не са.
	— Това е правилният отговор. А сега върви да донесеш още чаши.
	В големия салон, под прикритието на глъчката и смеха, Аста прошепна:
	— Майка ти се стъписа, когато я попита. Видях как Керин се събуди и наостри уши.
	Керин беше демонът на госпожа Полстед, грубоват, но търпелив язовец.
	— Просто се е изненадала — предположи Малкълм. — Сигурно и ти си изглеждала изненадана, когато ме попитаха.
	— Как пък не! Изражението ми беше непроницаемо.
	— Е, вероятно _аз_ съм изглеждал изненадан.
	— Да попитаме ли монахините?
	— Добра идея. Ще ги питаме утре. Трябва да знаят, че разни хора разпитват за тях.


>>	2. Жълъдът

	{img:glava_2.png}
	Бащата на Малкълм се оказа прав: лорд Нюгънт беше заемал длъжността лорд канцлер, но при предишно правителство, по-либерално от сегашното, управлявало в по-либерални времена. Напоследък в политиката преобладаваше раболепното подчинение на религиозните власти и съответно на Женева. Вследствие разни религиозни организации се сдобиха с много по-голяма власт и влияние, а държавниците и духовниците, подкрепящи светската линия в политиката, сега бяха изпаднали в немилост и трябваше или да си намерят друго занимание, или да работят тайно под постоянен риск да ги разкрият.
	Един от тези хора беше Томас Нюгънт. За широката общественост, за пресата и правителството той беше пенсиониран адвокат със заглъхваща значимост, изпята песен, човек, който не представлява интерес. Всъщност обаче той ръководеше организация, която действаше много сходно с тайните служби, които допреди немного години бяха част от службите за сигурност и разузнаване на Короната. Сега, под ръководството на Нюгънт, тази организация се беше посветила на дейности, които да спъват работата на религиозните власти, и в същото време се стремеше да поддържа илюзията, че е незначителна и безобидна. Това изискваше находчивост, смелост и късмет, и до момента организацията успяваше да остане неразкрита. Под невинно и подвеждащо име членовете й изпълняваха най-различни мисии — опасни, сложни, скучни, а понякога направо незаконни. Но досега не им се беше налагало да пазят шестмесечно момиченце от лапите на онези, които искаха да го убият.


	В събота, след като приключи със задачите си в „Пъстървата“, Малкълм беше свободен и прекоси моста до манастира.
	Почука на кухненската врата и когато влезе, завари сестра Фенела да бели картофи. Имаше по-бърз и ефективен начин за белене, който знаеше от майка си, и ако разполагаше с остър нож, би показал на монахинята, но реши да си държи езика зад зъбите.
	— Да помогнеш ли си дошъл, Малкълм? — попита тя.
	— Ако искате. Но всъщност дойдох, за да ви кажа нещо.
	— Можеш да почистиш брюкселското зеле.
	— Добре — съгласи се Малкълм, намери най-острия нож в чекмеджето и подреди няколко стръка на масата, огрявана от слабото февруарско слънце.
	— Не забравяй да направиш кръст в основата — напомни му сестра Фенела.
	Веднъж му беше казала, че така се поставя знакът на Спасителя върху всеки стрък, за да не влезе Дяволът. Тогава Малкълм много се впечатли, но вече знаеше, че това помага главичките да се сварят напълно. Майка му беше обяснила този факт, но го предупреди:
	— Недей обаче да противоречиш на сестра Фенела. Тя е добродушна старица и след като така вярва, не я разстройвай.
	Малкълм нямаше никакво намерение да разстройва сестра Фенела, към която хранеше дълбока и простичка обич.
	— Какво искаше да ми кажеш? — попита монахинята, когато Малкълм се настани на очукания стол до нея.
	— Знаете ли какво стана снощи в „Пъстървата“? Трима господа дойдоха на вечеря и единият от тях беше лорд Нюгънт, лорд канцлерът на Англия. Тоест бившият лорд канцлер. И това не е всичко. Гледаха към манастира с голямо любопитство. Задаваха ми какви ли не въпроси — що за монахини сте, дали тук отсядат гости, що за хора са… И накрая попитаха дали някога сте приютявали бебе…
	— Пеленаче — додаде Аста.
	— Да, пеленаче. Гледали ли сте някога пеленаче?
	Сестра Фенела спря да бели картофите.
	— Лорд канцлерът на Англия? Сигурен ли си?
	— Татко го позна по снимка от вестниците. Мъжете искаха да вечерят сами в Стаята с терасата.
	— Самият лорд канцлер?
	— Бившият лорд канцлер. Сестро Фенела, с какво се занимава лорд канцлерът?
	— О, той е много високопоставена и важна личност. Не бих се изненадала, ако се занимава със законите. Или с управлението. Внушителен и горделив ли беше?
	— Не. От пръв поглед личеше, че е благородник, но беше много мил и дружелюбен.
	— И какво каза, че питал?
	— Дали в манастира някога сте гледали пеленаче. Сигурно е имал предвид дали някой е донесъл бебето, за да се грижите за него.
	— А ти какво му отговори, Малкълм?
	— Казах му, че май не сте. Приютявали ли сте бебе?
	— Не и откакто аз съм тук. Мили боже! Дали да кажа на сестра Бенедикта?
	— Май така ще е най-добре. Помислих си, че може би търси място, където да подслони някое важно пеленаче, което може би се възстановява от болест. Може да е кралско бебе, за което не сме чували, защото е болно или пък ухапано от змия…
	— Как ти хрумна това?
	— Да речем, че дойката се е разсеяла, например е чела списание или е бъбрила с някого, и змията се промъкнала, чул се внезапен писък, дойката се обърнала и видяла змията, впила зъби в бебето. Големи неприятности ще да си е навлякла тази дойка, може дори да са я вкарали в затвора. А след като излекували бебето от ухапването, несъмнено е трябвало да се възстанови напълно. Затова кралят, министър-председателят и лорд канцлерът може би търсят подходящо място, където да си върне силите. И разбира се, не биха искали да го пратят някъде, където не знаят как се гледа бебе.
	— Да, разбирам — каза сестра Фенела. — Може би имаш право. Непременно трябва да уведомя сестра Бенедикта. Тя ще знае как да постъпи.
	— Но пък, ако обмисляха сериозно нещо подобно, щяха да дойдат и да питат направо тук. Ние в „Пъстървата“ знаем много, но вие най-добре можете да им кажете.
	— Освен ако не са искали да разберем — отбеляза сестра Фенела.
	— Но те ме питаха дали съм говорил някога с монахините и аз отвърнах, че говоря непрекъснато с вас, защото ви помагам. Значи сигурно очакват, че ще ви кажа, а и не ме помолиха да си мълча.
	— Да, добър довод — съгласи се сестра Фенела и пусна и последния обелен картоф в голямата тенджера. — Все пак е доста странно. Може би ще пишат на госпожа игуменката, вместо да дойдат да се срещнат лично с нея. Чудя се дали пък не търсят просто убежище.
	— Убежище? — На Малкълм му хареса как звучи думата и вече си представяше наум как се изписва. — Какво означава?
	— Ако някой наруши закона или властите го преследват, може да отиде в църква или манастир и да поиска убежище. Това означава, че не могат да го арестуват, ако не излиза навън.
	— Но бебето няма как да е нарушило закона. Съвсем малко е още.
	— Така е. Но това се отнася и за бежанци. Хора, които са в опасност не по своя вина. Никой не може да ги арестува, докато са в убежище. Преди някои от колежите можеха да дават убежище на учени. Не знам дали все още това правило важи.
	— Не може и учен да е. Бебето, имам предвид. Всичкото ли зеле да почистя?
	— Остави само два стръка. Ще ги запазим за утре.
	Сестра Фенела събра отрязаните листа на зелето и наряза стъблата на парчета, след което ги сложи в кофата за прасетата.
	— Какво ще правиш днес, Малкълм? — попита тя.
	— Ще изкарам лодката. Нивото на реката се е покачило малко, тъй че ще трябва да внимавам, но искам да я почистя и да я приведа в отлично състояние.
	— Дълго пътешествие ли планираш?
	— Много ми се иска, но не мога да оставя мама и татко. Нуждаят се от помощта ми.
	— А и много ще се тревожат за теб.
	— Ще им пиша писма.
	— Къде би отишъл?
	— Надолу по реката чак до Лондон. Може би дори чак до морето. Но лодката ми май не става за морски плавания. Някоя голяма вълна ще я преобърне. Но пък може да я вържа някъде и да се кача на кораб. Един ден ще го направя.
	— Ще ни изпратиш ли картичка?
	— Разбира се. А може просто да дойдете с мен.
	— Кой тогава ще готви на сестрите?
	— Могат да си правят сандвичи. Или да се хранят в „Пъстървата“.
	Сестра Фенела се засмя и плесна с ръце. На бледата слънчева светлина, която се процеждаше през прашните прозорци, Малкълм видя колко напукана и зачервена е кожата на ръцете й. Сигурно много я боли всеки път, щом ги потопи във вода, помисли си той. Никога обаче не я беше чувал да се оплаква.


	Следобед Малкълм отиде до навеса отстрани на къщата и отметна брезента от лодката си. Огледа я от носа до кърмата и изстърга зелената слуз, която се беше натрупала през зимата. Паунът Норман намина да види дали има нещо за ядене и разтърси пера с недоволен крясък, когато не откри нищо.
	Дъските на „Красивата дивачка“ бяха здрави, но боята започваше да се лющи и Малкълм реши, че е време изстърже името и да го напише отново, по-красиво. Надписът беше зелен, но ако използваше червена боя, щеше да се откроява по-добре. Можеше да помогне с това-онова в корабостроителницата в Медли в замяна на малка кутия с червена боя. Малкълм издърпа лодката надолу по склона до водата и за миг му се прииска веднага да се спусне по течението, но след като се замисли, реши да го остави за друг ден и загреба нагоре, след което свърна надясно по Пътя на херцога — един от каналите, които свързваха реката с Оксфордския канал.
	Извади късмет: един баркас се канеше да мине през шлюза и Малкълм се промъкна успоредно с него. Понякога губеше цял час в опити да убеди господин Парсънс да отвори шлюза само заради него, но пазачът спазваше педантично разпоредбите, а и нямаше желание да си мърда пръста излишно. Не възразяваше обаче Малкълм да минава заедно с други лодки.
	— Накъде си се запътил, Малкълм? — провикна се той, когато водата в далечния край се заизлива и нивото й спадна.
	— Отивам за риба — извика момчето.
	Обикновено отговаряше така и понякога това беше истина. Днес обаче кутията с червена боя не му излизаше от ума и беше решил да отиде до магазина за лодкарски принадлежности в Йерихон, за да види какви са цените. Разбира се, там може и да нямаха боя, но той бездруго обичаше да ходи в магазина.
	Щом навлезе в канала, загреба с равномерно темпо покрай ниви и училищни игрища до северния край на Йерихон с редиците от тухлени къщи, в които живееха работниците от печатницата и леярната „Ийгъл“ със семействата си. Районът се беше облагородил, но все още криеше запуснати кътчета и тъмни улички, изоставено гробище и църква с камбанария в италиански стил, която се издигаше като страж над корабостроителницата и лодкарския магазин.
	На западния бряг на реката — отдясно на Малкълм — имаше пътека за изтегляне на лодки, която обаче не беше почистена. По края беше обрасла с тръстики и когато Малкълм погледна натам, зърна някакво движение сред растенията. Спря да гребе и щом лодката забави ход, се шмугна безшумно сред високите жилави стебла. Един гмурец рогач се добра с куцукане до пътеката, прекоси я с олюляване и цопна в малкото блато от другата страна. Тихо и бавно Малкълм придвижи лодката по-навътре между тръстиките и остана да наблюдава птицата, която тръсна глава и доплува до друга птица от същия вид.
	Малкълм беше чувал, че тук има гмурци рогачи, но не му се вярваше съвсем, че е истина. Сега обаче имаше доказателство. Непременно щеше да се върне през пролетта, за да види дали се размножават.
	Както седеше в лодката, тръстиките стърчаха над главата му и ако не шаваше, вероятно никой нямаше да го забележи. Зад гърба му долетяха гласове — мъжки и женски — и той застина като статуя, докато двойката мине, погълната от разговора. Беше ги видял малко по-нагоре по реката: двама влюбени, които се разхождаха хванати за ръце, докато демоните им, две дребни птички, летяха пред тях, спираха да си прошепнат по нещо и отново литваха.
	В този момент Аста, демонът на Малкълм, стоеше на планшира на лодката под формата на синьо рибарче. След като влюбената двойка отмина, Аста долетя и кацна на рамото му, и прошепна:
	— Виж, ето там има един мъж…
	Малкълм не го беше забелязал. На няколко метра по-надолу по пътеката, почти скрит от тръстиковите стъбла, мъж с шлифер и сива шапка стоеше под един дъб. Изглеждаше като човек, който се крие от дъжда, само че в момента не валеше. Шлиферът и шапката му се сливаха със сивотата на късния следобед — забелязваше се също толкова трудно, колкото гмурците, дори по-трудно, защото нямаше пернат гребен.
	— Какво прави? — попита момчето шепнешком.
	Аста се превърна в муха и отлетя, докъдето можеше да се отдалечи от Малкълм. Спря, когато започна да боли, и кацна на върха на един папур, за да наблюдава безпрепятствено мъжа. Той се опитваше да остане незабелязан, но недоволната поза и начумереното изражение го караха да се откроява толкова ясно, все едно развяваше знаме.
	Аста видя демона му — котка — да се катери по ниските клони на дъба, под който мъжът стоеше, и да оглежда пътеката в двете посоки. В този миг котката изсъска тихо, мъжът погледна нагоре и тя скочи на рамото му — но изпусна нещо от устата си.
	Мъжът изпъшка недоволно и демонът му скочи на земята. Започнаха да оглеждат около ствола на дървото, покрай водата, из високата трева.
	— Какво изпусна тя? — попита шепнешком Малкълм.
	— Нещо с размерите на орехче.
	— Видя ли къде падна?
	— Май да. Стори ми се, че отскочи от едно коренище и се търкулна в ей онези храсти. Виж, преструват се, че не търсят нищо…
	Вярно беше. По пътеката се зададе мъж с демон куче и докато ги чакаше да отминат, мъжът с шлифера уж гледаше часовника си — разтърси китка, вдигна го към ухото си, отново разтърси китка, свали го, нави го… Щом другият човек отмина, мъжът със сивия шлифер си сложи отново часовника и продължи да търси изпуснатия от демона предмет. Ясно личеше, че е притеснен, а от цялото тяло на демона му лъхаше разкаяние. Двамата изглеждала ужасно разтревожени.
	— Да отидем да им помогнем — предложи Аста.
	Малкълм се колебаеше. Все още виждаше гмурците и много му се искаше да ги наблюдава по-дълго, но мъжът определено се нуждаеше от помощ, а с острото си зрение Аста щеше да намери изгубения предмет, какъвто и да беше той. Щеше да отнеме само минутка-две.
	Ала преди да успее да помръдне, мъжът се наведе, вдигна демона си на ръце и се отдалечи с бърза крачка надолу по пътеката, сякаш беше решил да потърси помощ. Малкълм веднага изкара лодката на заден ход от тръстиките и загреба напред към мястото под дъба, където бе стоял непознатият. Миг по-късно изскочи от лодката с въжето в ръка, а Аста се превърна в мишка и се шмугна в храстите от другата страна на пътеката. Чу се шумолене на листа, миг тишина, още шумолене, кратко затишие. През това време Малкълм проследи с поглед мъжа, който стигна до стълбите на железния пешеходен мост към площада и започна да ги изкачва. От радостното писукане на Аста Малкълм разбра, че е намерила предмета. Под формата на катерица тя дотича обратно при него, покатери се по ръката до рамото му и пусна нещо в дланта му.
	— Това трябва да е! — заяви тя.
	На пръв поглед изглеждаше като жълъд, но необичайно тежък и когато Малкълм го разгледа по-внимателно, видя, че е издялан от парче дърво. Всъщност от две парчета: едното за шапчицата, чиято повърхност беше гравирана досущ като застъпващите се люспички на истинските жълъди и боядисана в зеленикав цвят; и едно за тялото, което беше идеално полирано, гладко и лъщеше светлокафяво. Жълъдът беше прекрасен и Аста несъмнено беше права: това трябва да беше изгубил непознатият.
	— Да го настигнем, преди да е прекосил моста — подкани я той и стъпи с единия крак в лодката, но Аста го спря:
	— Чакай, погледни.
	Превърнала се беше в бухал, формата, която приемаше винаги, когато искаше да вижда по-добре. Плоското й лице бе обърнато към канала и когато Малкълм проследи погледа й, видя, че мъжът е стигнал до средата на моста и се колебае дали да продължи, защото срещу него се зададе друг човек — нисък пълен мъж с черни дрехи и демон лисица, която стъпваше леко и безшумно. Малкълм и Аста видяха, че новодошлият се кани да спре мъжа с шлифера, а мъжът с шлифера се страхува.
	Той се обърна, направи една-две бързи крачки и отново спря, защото на моста зад него се появи трети мъж. Той беше по-слаб от първия, но също носеше черни дрехи. Демонът му — голяма птица — бе кацнала на рамото му. Двамата мъже изглеждаха самоуверени, сякаш разполагаха с предостатъчно време да свършат каквото имаха да вършат. Те казаха нещо на мъжа с шлифера и го хванаха от двете страни под ръка. Мъжът се съпротивлява напразно миг-два, след което се свлече, но другите двама го задържаха изправен и го отведоха по моста до площадчето под църковната камбанария, после се скриха от поглед. Демонът котка хукна отчаяно след тях.
	— Прибери го във вътрешния си джоб — прошепна Аста.
	Малкълм прибра жълъда във вътрешния джоб на якето си и седна много внимателно в лодката. Трепереше.
	— Арестуваха го — промълви той.
	— Не бяха полицаи.
	— Да. Но не бяха и крадци. Действаха изключително спокойно, сякаш им е позволено да правят каквото си поискат.
	— Нека се прибираме — предложи Аста. — В случай че са ни забелязали.
	— Те дори не се огледаха наоколо — посочи Малкълм, но беше съгласен с нея: трябваше да се прибират.
	Известно време разговаряха тихичко, докато той гребеше бързо към Пътя на херцога.
	— Обзалагам се, че е шпионин — заяви Аста.
	— Може. А другите двама…
	— … са от Съда.
	— Шшт!
	Съдът беше Дисциплинарният съд на Консисторията, организация, подчинена на Църквата, която се занимаваше с еретици и неверници. Малкълм не знаеше много за него, но беше наясно с дълбокия страх, който всяваше, защото веднъж дочу няколко клиенти да обсъждат какво вероятно се е случило с техен познат журналист: задал беше прекалено много въпроси в поредица от статии и след това бе изчезнал внезапно. Главният редактор на вестника бил арестуван и хвърлен в затвора за участие в бунтовни дейности, но за самия журналист повече никой не чу нищо.
	— Не бива да казваме на монахините — каза Аста.
	— Особено на тях — съгласи се Малкълм.
	Трудно беше за обяснение, но Дисциплинарният съд на Консисторията в известен смисъл беше на същата страна като добрите монахини от манастира в Годстоу. Всички те бяха подчинени на Църквата. Единственият път, когато Малкълм видя сестра Бенедикта смутена, беше, когато повдигна този въпрос пред нея.
	— Има загадки, в които не бива да задълбаваме, Малкълм — отвърна тя. — Твърде сложни са за нас. Но Светата църква знае каква е Божията воля и как да я изпълни. Ние просто трябва да бъдем добри едни към други и да не задаваме прекалено много въпроси.
	Първото беше напълно разбираемо за Малкълм, който изпитваше обич към почти всичко на света, но второто го озадачаваше. Във всеки случай повече не попита монахините за Дисциплинарния съд.
	Стъмваше се, когато стигнаха до вкъщи. Малкълм издърпа лодката от водата и я прибра под навеса до стената на странноприемницата, след което влезе бързо вътре и изкачи тичешком стълбите до стаята си.
	Съблече якето си, пусна го на пода, изхлузи обувките и ги ритна под леглото, включи нощната лампа, докато Аста се мъчеше да извади жълъда от вътрешния му джоб. Когато накрая успя и му го подаде, Малкълм започна да го преобръща и да го разглежда внимателно от всички страни.
	— Виж как само е гравиран! — възхити се той.
	— Опитай да го отвориш.
	Малкълм вече се опитваше да направи точно това — въртеше бавно шапчицата, но тя не помръдваше. Затова натисна по-силно, след което се опита да я издърпа, но и това не даде резултат.
	— Опитай да я завъртиш на другата страна — предложи Аста.
	— Така само ще се завие още по-стегнато — възрази Малкълм, но все пак опита. Оказа се, че винтът се върти в обратната посока.
	— Колко странно. Досега не съм виждал подобно нещо — рече той.
	Резбата беше толкова фина, че се наложи да завърти шапчицата десетина пъти, преди двете части на жълъда да се разделят. Вътре имаше листче, сгънато многократно на миниатюрно квадратче, от тънката хартия, върху която печатаха библии.
	Малкълм и Аста се спогледаха.
	— Това е нечия тайна — рече Малкълм. — Не бива да надничаме.
	В същото време разгъна листа много внимателно, за да не скъса фината хартия, но тя се оказа много здрава.
	— Всеки можеше да го намери — успокои го Аста. — Мъжът извади голям късмет, че го открихме ние.
	— Чак пък голям.
	— Достатъчен, щом не го носеше у себе си, когато го арестуваха.
	Върху хартията с черно мастило и много дребни букви пишеше:
C>
	Бихме искали да се заемете със следния въпрос: Несъмнено знаете, че съществуването на Полето на Русаков подсказва наличието на свързана с него частица, но до момента тази частица ни убягва. Каквито и методи на измерване да използваме, не постигаме никакъв успех. Предложението на Токоджима, макар и отхвърляно с пренебрежение, изглежда обещаващо и бихме искали да проверите с алетиометъра дали има някаква връзка между Полето на Русаков и феномена, наречен неофициално Прах. Едва ли е нужно да ви напомняме колко опасно ще стане, ако другата страна разбере за това изследване, но имайте предвид, че те също започват мащабно проучване по въпроса. Действайте внимателно.
C$
	— Какво означава това?
	— Става въпрос за някакво поле. Може би подобно на магнитното поле. Като че ли бележката е написана от учени, занимаващи се с експериментална философия.
	— Какво според теб означава „другата страна“?
	— Дисциплинарният съд. Няма какво друго да е, след като именно те преследваха мъжа.
	— А какво е алет… алет…
	— Малкълм! — долетя гласът на майка му от долния етаж.
	— Идвам! — извика Малкълм и сгъна внимателно листчето по образувалите се сгъвки, преди да го върне обратно в жълъда и да завърти шапчицата. Пъхна го в един от чистите чорапи в скрина и изтича долу, за да се залавя за работа.


	В събота вечер, разбира се, странноприемницата беше пълна, но днес разговорите не бяха оживени, тегнеше някакво усещане за нервна предпазливост и клиентите бяха по-тихи от обикновено, застанали на бара или седнали по масите да играят домино. Когато му остана свободна минутка, Малкълм попита баща си защо е толкова тихо.
	— Шшт! — наведе се баща му над бара. — Онези двама мъже до камината са от Съда. Не поглеждай нататък и внимавай какво говориш около тях.
	Малкълм усети тръпка на страх, почти осезаема, като подрънкване на цимбал.
	— Откъде знаеш кои са?
	— Заради цветовете на вратовръзките. Но и без това си личи. Наблюдавай другите хора около тях… Да, Боб, какво ще желаеш?
	Докато баща му наливаше бира на клиента, Малкълм се зае да събира празни чаши с привидно незаинтересовано изражение и остана доволен, когато видя, че ръцете му не треперят. В следващия миг обаче го прониза страхът на Аста. Застанала на рамото му във формата на мишка, тя бе погледнала към мъжете до камината и беше видяла, че и те я гледат. Бяха мъжете от моста!
	Единият от тях ги привика с показалец.
	— Младежо — рече той. Говореше на Малкълм.
	Малкълм обърна глава и за пръв път ги огледа добре. Мъжът, който го повика, беше червендалест и набит, с кафяви очи: първият, който се качи на моста.
	— Да, господине?
	— Ела за малко.
	— Желаете ли да ви донеса нещо?
	— Може би. Ще ти задам въпрос и ти ще ми кажеш истината, нали?
	— Винаги казвам истината, господине.
	— Не е вярно. Нито едно момче на света не казва винаги истината. Ела насам… по-близо.
	Мъжът не говореше високо, но Малкълм знаеше, че всички около тях, и най-вече баща му, са наострили уши. Той се приближи и застана до стола на мъжа. Усети одеколона му. Мъжът беше облечен с черен костюм и бяла риза с вратовръзка на сини и тъмножълти райета. Демонът му лисица лежеше в краката му с широко отворени очи и ги наблюдаваше.
	— Да, господине?
	— Сигурно забелязваш почти всеки, който влиза тук, нали?
	— Така мисля.
	— И познаваш редовните клиенти?
	— Да, господине.
	— Би ли разпознал човек, който идва за пръв път тук?
	— Вероятно.
	— Случайно преди няколко дни този мъж да е идвал в „Пъстървата“?
	Показа му фотограма. Малкълм веднага позна лицето. Беше един от спътниците на лорд канцлера — тъмноокият мъж с черните мустаци.
	Значи все пак имаше вероятност да не е свързано с мъжа край реката и жълъда. Малкълм успя да запази неутрално изражение.
	— Да, видях го, господине.
	— С кого беше?
	— С други двама мъже, господине. Единият по-стар, а другият висок и слаб.
	— Разпозна ли някого от тях? Например по снимка във вестника?
	— Не, господине — поклати бавно глава Малкълм. — За пръв път ги виждах.
	— За какво си говореха?
	— Ами, аз не подслушвам разговорите на клиентите. Татко ми твърди, че не е възпитано, и…
	— Но няма как да не дочуваш неволно по нещичко, нали?
	— Да, вярно е.
	— И какво дочу да си говорят?
	Мъжът постепенно беше снижил глас и Малкълм неусетно се беше приближил още повече към него. Разговорите на околните маси бяха секнали и каквото и да отговореше, щеше да се чуе чак до бара.
	— Говореха за виното, господине, колко хубаво било. Поръчаха си втора бутилка с вечерята.
	— Къде седяха?
	— В Стаята с терасата.
	— Къде се намира тя?
	— В дъното на коридора. Там е малко студено, затова попитах дали не искат да дойдат тук на топло, но те не пожелаха.
	— Това не ти ли се стори странно?
	— Клиентите вършат всякакви странни неща, господине. Не се замислям много.
	— Значи са искали да останат сами?
	— Възможно е.
	— Оттогава виждал ли си някого от тях?
	— Не, господине.
	Мъжът почука с пръст по масата.
	— Как се казваш? — попита той след кратко мълчание.
	— Малкълм, господине. Малкълм Полстед.
	— Добре, Малкълм. Свободен си.
	— Благодаря, господине — отвърна Малкълм, като се опитваше да държи тона си равен.
	Тогава мъжът се огледа и повиши глас. Щом си отвори устата, всички замлъкнаха, сякаш очакваха неизбежната му реч.
	— Чухте какво попитах Малкълм. Издирваме един мъж. След малко ще окача снимката му на стената до бара, за да го видите всички. Ако някой от вас знае нещо за този мъж, нека се свърже с мен. Името и адресът ми са под снимката. Слушайте ме внимателно. Важно е. Всеки, който има информация за този човек, да дойде при мен, след като огледате снимката. Аз ще чакам тук.
	Другият мъж закачи листа хартия на корковата дъска, където се окачваха съобщения за танцови забави, търгове, състезания по вист и други подобни. За да освободи място, откачи няколко други съобщения, без дори да ги погледне.
	— Ей! — обади се един мъж наблизо, чийто демон — голямо куче — се наежи. — Да върнеш обявите обратно по местата им!
	Мъжът от Дисциплинарния съд се обърна и го изгледа. Демонът му, гарван, разпери криле и гракна тихо.
	— Какво рече? — намеси се спътникът му, който беше останал до камината.
	— Казах на приятеля ти да върне обратно съобщенията, които свали. Това табло е наше, не ваше.
	Малкълм отстъпи заднешком към стената. Клиентът, който се обади, се казваше Джордж Боутрайт, червендалест и свадлив лодкар, когото господин Полстед неведнъж беше изритвал от „Пъстървата“; но той беше справедлив човек и никога не се беше държал грубо с Малкълм. В салона се възцари пълна тишина и дори клиентите в другите помещения на „Пъстървата“ усетиха, че става нещо, и се струпаха на прага, за да гледат.
	— Успокой се, Джордж — възпря го тихичко господин Полстед.
	Първият мъж от Дисциплинарния съд отпи глътка бренди, погледна към Малкълм и попита:
	— Малкълм, как се казва този мъж?
	Но преди Малкълм да измисли какво да отговори, Боутрайт заяви гръмко и твърдо:
	— Казвам се Джордж Боутрайт. Не се опитвайте да подведете момчето. Така правят само страхливците.
	— Джордж… — обади се отново господин Полстед.
	— Не, Редж, сам ще се оправя — прекъсна го Боутрайт и се обърна към мъжа: — И ето какво ще направя, след като киселият ви приятел явно не ме чу.
	Той протегна ръка, откъсна снимката от таблото, смачка я и я хвърли в огъня. След това стана с леко олюляване, спря по средата на помещението и изгледа свирепо по-висшестоящия от двамата представители на Съда. В този миг Малкълм страшно му се възхити.
	Тогава лисицата на мъжа от Съда се надигна, изпълзя грациозно изпод масата с опъната пухкава опашка, застана неподвижно пред демона на Боутрайт и го погледна в очите.
	Сейди, демонът на Боутрайт, беше много по-едра от лисицата. Тя беше жилав мелез, наполовина стафордширски териер, наполовина немска овчарка, а според Малкълм имаше и малко вълча кръв, и както изглежда, беше готова да се сбие. Застана при краката на Боутрайт наежила козина и оголила зъби, размаха бавно опашка и от гърлото й като далечен тътен се надигна ръмжене.
	Аста се шмугна в яката на Малкълм. Не беше нечувано демоните на възрастни да се сбият, но господин Полстед не допускаше подобни свади в странноприемницата.
	— Джордж, най-добре си тръгвай — заяви той. — Хайде, да те няма. Заповядай пак, когато изтрезнееш.
	Боутрайт обърна замаяно глава и Малкълм видя с изненада, че лодкарят действително е подпийнал, защото се олюля и трябваше да направи крачка встрани, за да запази равновесие — но след миг всички присъстващи осъзнаха какво всъщност става: Боутрайт не беше пиян, а се олюляваше заради страха на демона си.
	Нещо здравата беше уплашило Сейди. Кръвожадната кучка, чиито зъби бяха пускали кръв на не един друг демон, сега се снижаваше разтреперана и скимтеше под погледа на бавно приближаващата лисица. Сейди се свлече на пода и се преобърна, а Боутрайт се отдръпваше с гримаса назад, за да възпре демона си, да го отдалечи от смъртоносните бели зъби на лисицата.
	Мъжът от Дисциплинарния съд каза тихо някакво име. Лисицата застина и отстъпи крачка назад. Демонът на Боутрайт трепереше на топка на пода, а изражението на лодкаря беше достойно за съжаление. Всъщност Малкълм дори извърна очи, за да не гледа унижението на Боутрайт.
	Дребната елегантна лисица се върна с плавна стъпка под масата и легна.
	— Джордж Боутрайт, изчакай ме отвън — нареди мъжът от Съда със заповеднически тон и след случилото се на никого от присъстващите не му и мина през ум, че Боутрайт може да не се подчини и да избяга. Джордж погали и повдигна падналия си демон, който изръмжа и одра със зъби треперещата му ръка, след което тръгна с наведена глава към вратата и излезе в тъмата навън.
	През това време вторият мъж от Съда извади друго съобщение от куфарчето си и го закачи на мястото на първото. След това двамата си допиха брендито, без да бързат, взеха си палтата и излязоха да се разправят с окаяния си пленник. Никой от присъстващите не продума.


>>	3. Лира

	{img:glava_3.png}
	Оказа се обаче, че вместо да чака покорно мъжете от Дисциплинарния съд да излязат и да го отведат, Джордж Боутрайт беше избягал. Браво на него, помисли си Малкълм, но никой не повдигна въпроса, нито се чудеше на глас какво ли е станало с лодкаря. Така стояха нещата с Дисциплинарния съд на Консисторията; най-добре беше да не питаш и дори да не мислиш за него.
	В продължение на няколко дни след тази случка, атмосферата в „Пъстървата“ беше мрачна. Малкълм ходеше на училище, пишеше си домашните, помагаше в странноприемницата и препрочиташе тайното писмо от жълъда. Трудни дни бяха. Наоколо тегнеше неприятно усещане на подозрение и страх, съвсем различно от обичайната оживеност и уюта, с които Малкълм беше свикнал.
	А и мъжете от Дисциплинарния съд бяха разпитвали за спътника на лорд канцлера, който пък от своя страна се интересуваше дали в манастира са приютявали пеленаче. Малкълм се съмняваше, че Съдът се интересува особено от разни бебета. Може би се интересуваше от жълъди, съдържащи тайни съобщения, но пък мъжете не бяха питали за жълъда. Цялата работа беше крайно озадачаваща.


	С надеждата да види дали някой друг оставя или взема писмо под дъба, Малкълм отиде няколко пъти на мястото през следващите дни. Като прикритие за интереса си към старото дърво до канала използваше наблюдаването на гмурците рогачи. Освен това се мотаеше из лодкарския магазин. Оттам идеално се виждаше площадът, където непрекъснато минаваха хора и се отбиваха в кафенето отсреща. В магазина продаваха всевъзможни лодкарски принадлежности, включително червена боя, от която той купи една малка кутия, добави и фина четка за боядисване. Жената зад тезгяха бързо разбра, че интересът му не се изчерпва само с червената боя.
	— Какво още търсиш, Малкълм? — попита тя. Казваше се госпожа Карпентър и го познаваше още откакто за пръв път му позволиха да излезе сам с лодката.
	— Канап.
	— Вчера ти показах всичкия канап, който имаме.
	— Но може би сте пропуснали някоя макара…
	— Не разбирам какво му има на канапа, който ти показах.
	— Прекалено тънък е. Искам да си направя въже за лодката и ми трябва по-дебел.
	— А може просто да го усучеш двойно.
	— Вярно. Не ми беше хрумвало.
	— Колко канап искаш тогава?
	— Четири фатома.
	— Двоен или единичен?
	— Значи осем фатома. Трябва да стигнат, ако ги усуча двойно.
	— Мисля, че ще е достатъчно — съгласи се госпожа Карпентър, отмери нужното количество канап и го отряза.
	Добре, че Малкълм имаше предостатъчно пари в металния морж. След като взе канапа, спретнато навит и опакован в голяма хартиена торба, той надзърна през прозореца и погледна наляво и надясно, както правеше вече от четвърт час.
	— Надявам се, не възразяваш, че питам — обади се госпожа Карпентър и демонът й паток промърмори в съгласие, — но какво гледаш? Не спираш да надничаш през прозореца. Среща ли имаш?
	— Не! Не. Всъщност… — Ако не можеше да се довери на госпожа Карпентър, то на никого не можеше да вярва. — Търся един човек. Мъж със сив шлифер и шапка. Онзи ден намерихме нещо, което той изпусна, и искам да му го върна. Но оттогава не съм го виждал.
	— Само това ли можеш да ми кажеш за него? С шлифер и шапка? На каква възраст беше?
	— Не го видях много добре, но като че ли беше на годините на татко. Беше доста слаб.
	— И къде е изпуснал предмета? Някъде покрай канала ли?
	— Да. На пътеката под едно дърво… Не е важно.
	— Случайно да е този човек?
	Госпожа Карпентър извади изпод тезгяха новия брой на „Оксфорд Таймс“, отвори го на една от вътрешната страници и я показа на Малкълм.
	— Да, мисля, че е той… Какво се е случило? Какво… _Удавил_ се е?
	— Намерили са го в канала. Изглежда, се е подхлъзнал. Знаеш колко много валя, а пътеката покрай реката не се поддържа както трябва — не е първият, паднал във водата там. Във всеки случай, каквото и да е загубил, вече няма как да му го върнеш.
	Малкълм четеше ококорен статията и поглъщаше жадно думите. Мъжът се казваше Робърт Лакхърст и беше преподавател по история в колежа „Магдалена“. Не бил женен и единствените му живи роднини били майка му, вдовица, и брат му. Разследване щяло да се проведе, но по всичко личало, че смъртта му е настъпила вследствие на злополука.
	— Какво е изпуснал? — полюбопитства госпожа Карпентър.
	— Просто малко украшение — отвърна Малкълм спокойно, макар сърцето му да биеше бясно. — Подхвърляше си го, докато вървеше, и го изпусна. Търси го малко, но заваля и той си тръгна.
	— Ти какво правеше там?
	— Наблюдавах гмурците рогачи. Мисля, че той не ме видя. Но след като си тръгна, отидох да потърся предмета и го намерих. Оттогава търся мъжа, за да му го върна. Но сега това няма как да стане.
	— Кога точно го видя? Миналия уикенд ли беше?
	— Май че… — Малкълм се замисли дълбоко. Погледна отново вестника, за да види дали пише кога са открили тялото на мъжа. „Оксфорд Таймс“ беше седмичник, тъй че може да го бяха намерили през всеки от последните пет или шест дни. Стъписан, осъзна, че са открили тялото на Лакхърст на другия ден, след като го арестуваха мъжете от Дисциплинарния съд.
	Те не биха го убили, нали?
	— Не, няколко дни по-рано — излъга той, без да му мигне окото. — Явно няма връзка. По пътеката покрай реката непрекъснато минават хора. Може да се е разхождал там всеки ден. Не изглеждаше много притеснен за дрънкулката, защото си тръгна веднага щом заваля.
	— Горкият човечец — въздъхна госпожа Карпентър. — Сега след този нещастен случай може би ще се започнат да се грижат по-добре за пътеката.
	В магазина влезе клиент и госпожа Карпентър отиде да го обслужи. Малкълм съжали, че й е казал за мъжа и за изпуснатия предмет; ако беше по-съобразителен, можеше да я излъже, че чака свой приятел. Но пък тогава тя още не му беше показала статията във вестника. Ситуацията беше много сложна.
	— Довиждане, госпожо Карпентър — рече той на излизане, а тя му помаха разсеяно, докато слушаше другия клиент.
	— Май трябваше да я помолим да не казва на никого — изтъкна Малкълм, когато се качиха в лодката.
	— Така само щеше да й направи още по-голямо впечатление и щеше да запомни разговора — възрази Аста. — Много хубаво излъга.
	— Не знаех, че мога да лъжа толкова добре. Но не бива да лъжем, освен в краен случай.
	— И трябва да помним какво сме излъгали.
	— Пак заваля…
	Малкълм загреба бързо нагоре по канала с Аста, кацнала до ухото му, за да могат да си говорят шепнешком.
	— Те ли са го убили? — попита тя.
	— Може да се е самоубил…
	— Или пък наистина е било злополука.
	— Едва ли. Видя как го заловиха.
	— А и онова, което сториха на господин Боутрайт… Способни са на всичко. Обзалагам се, че подлагат жертвите си на мъчения.
	— Какво ли тогава означава писмото?
	Непрекъснато се връщаха към писмото. Малкълм го беше преписал, за да не се налага да разгъва и сгъва листа всеки път, но дори изписването на самите думи не му помогна да разбере значението им. Някой молеше някого друг да зададе въпрос относно измерването на нещо, но повече от това не можа да установи. И думата Прах, написана с главно П, сякаш не ставаше въпрос за обикновен прах, а за нещо специално.
	— Как мислиш, ако отидем в колежа „Магдалена“ и попитаме другите професори…
	— Какво да ги попитаме?
	— Каквото питат детективите. Ще разберем с какво се е занимавал…
	— Бил е историк. Пишеше го във вестника.
	— Може да разберем с какво се е занимавал в свободното си време. Кои са били приятелите му. Може да поговорим с някои от студентите му, ако успеем да ги открием. Да разберем дали се е прибрал в колежа онзи ден, след като го арестуваха, или повече никой не го е видял. Такива неща.
	— Няма да ни кажат, дори да знаят. Не приличаме на детективи. Пък е и опасно.
	— Заради мъжете от Дисциплинарния съд…
	— Естествено. Ако чуят, че разпитваме за него, ще ни заподозрат. Ще дойдат да претърсят „Пъстървата“, ще намерят жълъда и тогава здраво ще загазим.
	— Някои от студентите, които идват в „Пъстървата“, носят шалове на колежите си. Само да знаехме как изглеждат шаловете на „Магдалена“…
	— Чудесна идея! В такъв случай, ако ги разпитваме, ще изглеждаме просто нахални. Или като клюкари.
	Дъждът се усили и напред не се виждаше почти нищо. Аста се превърна в бухал и кацна на носа на лодката. Капките се стичаха по крилете й, без да ги измокрят. Открила беше този трик при опитите си да се превърне в несъществуващо животно. Засега успяваше най-много да се преобрази в едно животно и да добави характеристика на друго животно, затова в момента беше бухал с криле на патица. Приемаше тези форми обаче единствено когато не я виждаше никой друг, освен Малкълм. Воден от зоркия поглед на Аста, той гребеше с всички сили и спря само веднъж, за да изгребе водата от лодката, когато стигна до глезените му. Прибраха се вкъщи мокри до кости, но Аста само изтръска пера и се изсуши.
	— Къде беше? — попита майка му, но не изглеждаше ядосана.
	— Наблюдавах един бухал. Какво има за вечеря?
	— Пържоли и пай с дреболии. Измий си ръцете. Виж се само! Целият си мокър! След вечеря си облечи сухи дрехи. И не хвърляй мокрите на пода в стаята си.
	Майкъл изплакна ръце на мивката в кухнята и ги избърса на две, на три с кърпата за съдове.
	— Намериха ли господин Боутрайт? — попита той.
	— Не. Защо?
	— В салона обсъждаха нещо оживено. Личеше си, че нещо се е случило, но не чух какво точно.
	— По-рано тук дойде един прочут човек. Можеше ти да го обслужиш, ако не се беше запилял да гледаш проклетите бухали.
	— Кой? — попита Малкълм и си сипа картофено пюре.
	— Лорд Азриел, пътешественикът.
	— О, така ли — промърмори Малкълм, който за пръв път чуваше за него. — Къде е пътешествал?
	— Предимно на север, така разправят. Но помниш ли какво те попита лорд канцлерът?
	— За пеленачето ли? Попита дали монахините някога са приютявали пеленаче.
	— Точно така. Оказа се, че става въпрос за детето на лорд Азриел. За незаконното му дете. Момиченце.
	— Той ли разказа това?
	— Не, разбира се! Нищичко не издума по въпроса. Не би се разприказвал за подобно нещо в странноприемница, нали?
	— Не знам. Сигурно. Тогава откъде…
	— О, просто събрах две и две! Заради онази история как лорд Азриел убил господин Колтър, политика — писаха във вестниците преди около месец.
	— Щом е убил човек, защо не е…
	— Яж си вечерята. Не е в затвора, защото било въпрос на чест. Жената на господин Колтър родила дете от лорд Азриел и господин Колтър препуснал разярен към имението на лорд Азриел, нахлул вътре и заплашил да го убие. Дуелирали се и лорд Азриел спечелил. Оказва се, че има закон, според който човек може да защити себе си и роднините си — тоест бебето, — тъй че не го вкарали в затвора, нито го обесили, но му отнели почти цялото богатство. Хайде, яж си пая, за бога!
	Малкълм беше толкова погълнат от историята, че само побутваше храната с ножа и вилицата.
	— Но откъде знаеш, че е дошъл, за да остави пеленачето си при монахините?
	— Не съм сигурна, но няма какво друго да е. Можеш да питаш сестра Фенела следващия път, когато я видиш. И стига си го наричал пеленаче. Никой не говори така. Тя е бебе. Трябва да е на… около шест месеца. Или малко повече.
	— Майка й защо не се грижи за нея?
	— Нямам представа. Разправят, че не искала да има нищо общо с детето, но това може да са само злонамерени слухове.
	— Монахините няма да знаят как да се грижат за нея, след като досега не са гледали бебе.
	— Няма да им липсва помощ. Дай ми чинията си. На шкафа има крем с ревен.

	* * *

	При първата предоставила му се възможност, която се оказа чак след три дни, Малкълм отиде в манастира, за да научи повече за детето на прочутия пътешественик. Най-напред се отби при сестра Фенела и докато дъждът биеше по прозореца, двамата седяха на кухненската маса и месеха хляб. След като Малкълм си изми ръцете три пъти, което не ги накара да изглеждат много по-чисти, сестра Фенела се отказа и възкликна:
	— Какво е това под ноктите ти?
	— Катран. Поправях си лодката.
	— Е, щом е само катран… Казват, че не е вреден — рече тя несигурно.
	— Правят сапун от въглищен прах и катран — отбеляза Малкълм.
	— Вярно е. Но не е със същия цвят. Няма значение, дланите ти са достатъчно чисти. Можеш да се залавяш с тестото.
	Докато месеше тестото, Малкълм обсипваше монахинята с въпроси. Вярно ли било онова, което говореха за бебето на лорд Азриел?
	— И какво си чул за това бебе?
	— Че вие ще го гледате, защото лордът убил човек и съдът му взел всичките пари. Затова лорд канцлерът разпитваше за вас онзи ден в „Пъстървата“. Е, вярно ли е?
	— Да, вярно е. Бебето е момиченце.
	— Как се казва?
	— Лира. Не знам защо не са й дали хубавото име на някоя светица.
	— Докато порасне ли ще остане тук?
	— Не знам, Малкълм. Възпитанието е трудна задача.
	— Вие видяхте ли лорд Азриел?
	— Не. Опитах да надзърна скришом от коридора, но сестра Бенедикта беше затворила здраво вратата.
	— Тя ли ще отговаря за бебето?
	— Лорд Азриел се срещна с нея.
	— Тогава кой ще я храни и гледа по цял ден?
	— Всички ние.
	— Откъде знаете как се гледа бебе? Чудех се, защото…
	— Защото всички сме девици?
	— Защото монахините по принцип нямат деца.
	— Ще се изненадаш колко много неща знаем — отвърна сестра Фенела и старият й демон катерица се разсмя, при което Аста също прихна и накрая Малкълм се присъедини към тях. — Не бива обаче да казваш на никого за бебето. Голяма тайна е, че е при нас. Не изричай и думичка за това.
	— Много хора вече знаят. Мама и татко знаят, както и клиентите… Всички само за това говорят.
	— Мили боже! Е, явно се е разчуло. Но все пак не разгласявай повече.
	— Сестро Фенела, случайно онзи ден тук да са идвали мъже от Съда? От Конс…
	— От Дисциплинарния съд на Консисторията? Бог ни опазил! Какво сме сторили, че да идват тук?
	— Не знам. Нищо. Онази вечер в „Пъстървата“ дойдоха двама от тях и здраво уплашиха всички ни. Разпитваха за един от спътниците на лорд канцлера. Господин Боутрайт им се опълчи и щяха да го арестуват, но той изчезна. Вероятно е избягал. Може би живее в гората.
	— Мили боже! Джордж Боутрайт, бракониерът?
	— Познавате ли го?
	— О, да. Значи си има неприятности с… Боже, боже!
	— Сестро, с какво се занимава Съдът?
	— Предполагам, че изпълнява Божията воля. Тези неща са прекалено сложни за нас.
	— Идваха ли тук?
	— Не знам, Малкълм. Ако са идвали, говорили са със сестра Бенедикта. А тя няма да ни каже, защото е много смела жена и не иска да безпокои нас останалите.
	— Просто се чудех дали имат някаква връзка с бебето.
	— Не знам, а и не искам да питам. Добре, стига толкова, готово е.
	Монахинята взе тестото и започна да го удря върху каменния работен тезгях. Малкълм видя, че е разтревожена, и съжали, задето я попита за Съда.
	Преди да си тръгне, сестра Фенела го заведе да види Лира. Бебето спеше в салона, където монахините посрещаха гости, но тя му каза, че може да го погледне, ако е много тих.
	Малкълм влезе на пръсти в студената стая, миришеща на лак за мебели и тънеща в сумрачна светлина, процеждаща се през мокрите от дъжда прозорци. В центъра й стоеше люлка от дъбово дърво, а в нея спеше бебе.
	Малкълм за пръв път виждаше бебе толкова отблизо и се изненада колко истинско изглежда. Знаеше, че мисълта е глупава, затова си сдържа езика зад зъбите, но не очакваше толкова малко същество да изглежда досущ като истински човек. Момиченцето беше съвършено като дървения жълъд. Демонът му, с облика на новоизлюпено лястовиче, също спеше, но щом Аста, преобразена в лястовица, кацна на крайчеца на люлката, птичето се събуди и отвори гладно жълтата си човка. Малкълм се разсмя и събуди бебето, което, щом видя усмихнатото му лице, също се засмя. Аста се престори, че улавя мъничко насекомо във въздуха и го пъха в отворената човка на демончето, и това го залъга. Малкълм още повече се разсмя, а бебето му заприглася, от което обаче се разхълца и всеки път щом хлъцнеше, демонът му подскачаше стреснато.
	— Няма нищо, спокойно — каза сестра Фенела и се наведе да я вземе, но щом я вдигна, личицето на Лира се сгърчи от страх и горест, тя се извъртя да потърси демона си, при което за малко да се изплъзне от ръцете на монахинята. Аста обаче я изпревари. Тя хвана птиченцето с човка и го положи върху гърдите на бебето. Щом го остави там, демончето се преобрази в тигърче, оголи зъби и изръмжа. Бебето веднага се успокои и започна да се оглежда наоколо с царствено задоволство.
	Малкълм беше запленен от съвършенството на детето.
	— Най-добре да те върнем обратно в люлката — каза сестра Фенела. — Май не биваше да те будим, а, миличка?
	Тя сложи детето обратно в люлката и го зави, като много внимаваше да не докосне демона му. Малкълм предположи, че забраната да докосваш чужд демон важи и за бебетата. При всички случаи след няколкото минути, прекарани с детето, и през ум не би му минало да направи нещо, което да го разстрои. Той беше неин предан слуга за цял живот.


>>	4. Упсала

	{img:glava_4.png}
	В уютен кабинет в Упсалския университет в Швеция трима мъже разговаряха на фона на шибащия прозорците дъжд и виещия вятър, чиито пориви от време на време влитаха през комина и разбунваха пламъците в желязната печка.
	Домакинът се казваше Гунар Халгримсон, към шейсетгодишен пълничък ерген с остър като бръснач ум. Той беше професор по метафизична философия в университета. Демонът му, червеношийка, стоеше на рамото му и почти не продумваше.
	Единият от гостите беше негов колега от университета, Аксел Льофгрен, професор по физика. Той беше слаб и въпреки начумерения си вид добродушен човек с демон пор. Двамата с Халгримсон бяха стари приятели и обичаха да се препират, обикновено след обилна вечеря, но днес се въздържаха заради присъствието на третия мъж, непознат и за двама им.
	Посетителят беше на годините на Халгримсон, но изглеждаше по-стар. Лицето му носеше белезите на по-големи житейски изпитания в сравнение с гладките бузи и чело на професора. Той беше циганин от Източна Англия на име Корам ван Тексъл и пътуваше често до далечния север. Беше слаб, среден на ръст и движенията му бяха предпазливи, сякаш се страхуваше да не счупи нещо, без да иска, все едно не беше свикнал с фините стъклени чаши и изящните прибори. Демонът му, голяма пъстра котка, обиколи ъглите на кабинета, след което скочи грациозно в скута на Корам. Десет години по-късно Лира щеше да се любува на пъстрата козина на същия този демон.
	Тъкмо бяха приключили с вечерята. Корам беше пристигнал по-рано през деня от север с препоръчително писмо от познат на професор Халгримсон — консула на вещиците в град Тролезунд.
	— Желаете ли чаша токайско? — предложи Халгримсон и се върна от прозореца, където бе стоял известно време, загледан в брулената от дъжда улица, и бе дръпнал завесите, за да не става течение.
	— С най-голямо удоволствие — отвърна Корам.
	Професорът се обърна към малка масичка, разположена на една ръка разстояние от удобното му кресло, и наля от златистото вино в три чаши.
	— Как е моят приятел Мартин Ланселиус? — попита професорът и подаде чашата на Корам. — Признавам, никога не бих предположил, че ще постъпи на дипломатическа служба при вещиците.
	— Много е добре. Затрупан е от работа. Изучава религията им.
	— Открай време съм на мнение, че си заслужава да се изучат вярванията на вещиците — заяви Халгримсон, — но моите проучвания ме отведоха другаде.
	— В още по-дълбока бездна — отбеляза професорът по физика и взе предложената от домакина чаша вино.
	— Извинете абсурдните изказвания на приятеля ми. За ваше здраве, господин Ван Тексъл — рече Халгримсон и отпи от виното.
	— И за ваше здраве, професоре. Боже, превъзходно е!
	— Радвам се, че ви харесва. Един търговец на вино от Будапеща ми изпраща по няколко бутилки всяка година.
	— Не пием често от него — вметна Льофгрен. — Имам чувството, че с всяка следваща година бутилките стават по-малки.
	— О, глупости говориш. Какво ви води в Упсала, господин Ван Тексъл?
	— Доктор Ланселиус ми каза, че тук имате инструмент, който измерва истината. Надявах се да ми позволите да се консултирам с него.
	— И за какво искате да се допитате?
	— Моят народ — започна Корам, — циганите, са под заплаха от различни политически фракции в Британия. Стремят се да ограничат древните ни свободи и дейностите, с които се занимаваме — търговията например. Искам да разбера с кои от тези заплахи можем да се справим чрез съпротива, с кои посредством преговори и кои от тях изобщо няма да успеем да разрешим. Вашият инструмент би ли могъл да отговори на подобен въпрос?
	— Да, в правилните ръце. Ако разполагам с достатъчно време, мога дори лично да се опитам да го разтълкувам.
	— Нима не сте вещ в използването на инструмента?
	— Вещ? Не, в никакъв случай.
	— Но тогава…
	— Нека ви покажа инструмента. Може би ще разберете защо е толкова трудно.
	Професорът отвори чекмедже в малката масичка и извади кръгла, облицована с кожа кутия с размерите на човешка длан и три пръста дебела. Льофгрен придърпа везана табуретка, а Халгримсон постави кутията върху нея и отвори капака.
	Корам се приведе напред. Нещо заблестя на меката светлина от нефтената лампа. Професорът нагласи абажура така, че светлината да пада изцяло върху табуретката, и извади инструмента от кутията. Късите му дебели пръсти докосваха метала с, както се стори на Корам, нежността на влюбен, сякаш предметът беше живо същество.
	Уредът приличаше часовник от злато с кристален циферблат. В първия миг Корам видя само изящен механизъм, но професорът започна да му посочва различни детайли.
	— Тук по краищата на циферблата има трийсет и шест изображения, нарисувани сякаш с най-тънка четка. А виждате ли тези три колелца, разположени през сто и двайсет градуса? Приличат на копчетата за навиване на часовник. Ето какво става, когато завъртя едно от тях.
	Корам се приведе напред, а демонът му се премести от скута му върху страничната облегалка на стола, за да вижда по-добре. Когато професорът завъртя колелцето, тънка черна стрелка, подобна на дългата стрелка на часовник, се задвижи по циферблата с поредица от тихи изщраквания. Професорът спря, когато стрелката сочеше към миниатюрно изображение на слънце.
	— Има три стрелки — обясни той, — които насочваме към различни символи. Ако аз трябваше да формулирам въпроса ви, бих избрал слънцето за един от трите символа, защото сред значенията му са крал и власт, а следователно и законите. Другите два — той завъртя другите колелца и две други стрелки се задвижиха покорно по циферблата — зависят от това с коя част от въпроса искате да се занимаете най-напред. Споменахте нещо за търговия. Тази дейност е под знака на грифона. Сигурно се питате защо. Тъй като грифоните се асоциират със съкровища. Смятам, че третата стрелка трябва да сочи към делфина, чието основно значение е вода, защото вашия народ живее на кораби, нали?
	— Точно така. Започвам да разбирам.
	— Нека опитаме тогава.
	Професорът насочи втората стрелка към грифона, а третата към делфина.
	— И сега гледайте — рече той.
	Друга стрелка, дълга и толкова тънка, че Корам чак сега я забеляза, светлосива на цвят, се задвижи привидно сама бавно и колебливо, след което се завъртя стремглаво, като спираше тук и там, преди да продължи.
	— Какво прави инструментът? — попита Корам.
	— Отговаря на въпроса ви.
	— Явно трябва да мислиш много бързо.
	— Трябва да си спокоен, но нащрек. Чувал съм да сравняват процеса с ловуването, когато ловецът дебне плячката и е готов да натисне спусъка всеки момент, но не прибързва.
	— Разбирам. Виждал съм стрелците в Нипон да правят нещо подобно.
	— Наистина ли? Много бих искал да ми разкажете. Но умствената нагласа е само една от трудностите. Друга спънка е, че всеки символ има множество различни значения, описани единствено в книгите за тълкувания.
	— По колко значения има всеки?
	— Никой не знае. За някои символи са открити по над сто, но по всичко личи, че нямат край.
	— И как разбираш кое значение да използваш? — намеси се Льофгрен.
	Корам погледна физика; мислеше, че Льофгрен е запознат с алетиометъра също като Халгримсон и вярва в силата му, но от тона му лъхаше голяма доза скептицизъм.
	— Чрез размишления, съзерцание и експерименти — отвърна Халгримсон.
	— Виж, в експериментите вярвам — заяви Льофгрен.
	— Радвам се, че вярваш в нещо.
	— Но щом значенията и взаимовръзките между тях действат на принципа на асоциацията, вероятно далеч надхвърлят сто — каза Корам. — Започнем ли да правим асоциации, никога няма да им хванем края.
	— Само че са важни не асоциациите, които вашето въображение прави, а асоциациите, присъщи на изображението. Двете неща са напълно различни. Забелязал съм, че хората с по-богато въображение често имат най-малък успех при работа с алетиометъра. Мисълта им веднага скача към първото, което им хрумне, вместо да изчака търпеливо. Най-важното е къде даденото значение стои в йерархията от значения, а за тази цел неизбежно трябва да се ползват справочниците. Затова единствените ни известни алетиометри се пазят в големи библиотеки.
	— Колко са на брой?
	— Смятаме, че са били изработени шест. Знаем къде се намират пет от тях: този е в Упсала, един в Болоня, един в Париж, Магистратурата в Женева има един и един се съхранява в Оксфорд.
	— В Оксфорд ли?
	— В Бодлианската библиотека. Забележителна история. През миналия век, когато Дисциплинарният съд на Консисторията започвал да се сдобива с все по-голяма власт, префектът на Съда чул за алетиометъра в Бодлианската библиотека и заповядал да му го предадат. Главният библиотекар отказал. Настоятелството на университета му наредило да изпълни заповедта. Вместо това обаче библиотекарят скрил инструмента в издълбаните страници на книга по експериментална теология, от която имали няколко екземпляра, и я поставил сред другите книги пред погледа на всички. Но, естествено, нямало как да я намерят сред милионите томове в библиотеката.
	Дисциплинарният съд на Консисторията се отказал временно, но после отново се опитал да се добере до алетиометъра. Префектът изпратил отряд въоръжени войници в библиотеката и заплашил да убие главния библиотекар, ако не му предаде инструментът. Библиотекарят отново отказал и заявил, че не е заел този пост, за да раздава ценностите на библиотеката, и че негов свят дълг е да ги съхранява и пази, за да се използват за научна работа. Командирът на отряда наредил да задържат главния библиотекар и да го изведат на двора за разстрел.
	Библиотекарят застанал пред отряда и за пръв път се изправил очи в очи с командира — до този момент общували единствено чрез вестоносец — и видял, че той е негов стар приятел от студентските години. Разправят, че командирът много се смутил, отказал да даде заповед за разстрела, отпратил войниците и отишъл да пие бренди с библиотекаря. Така алетиометърът останал в Бодлианската библиотека, където е и до ден-днешен. Главният библиотекар останал на поста си, а командирът бил отзован обратно в Женева, където малко след това умрял, очевидно от отрова.
	Циганинът подсвирна впечатлено.
	— И сега кой работи с алетиометъра в Оксфорд?
	— Изучава го малка група учени. Чух, че сред тях има една много даровита жена, която отбелязала голям напредък в определянето на основните му принципи на работа… Ралф? Релф? Май така се казваше.
	— Разбирам. — Корам пийна глътка вино и разгледа алетиометъра внимателно. — Казахте, че има шест такива, професоре, но споменахте къде се намират само пет от тях. Какво е станало с шестия?
	— Никой не знае. Тоест несъмнено все някой знае, но не е от учените. А сега да се върнем на въпроса ви, господин Ван Тексъл: сложен е, но не в това е големият проблем. Работата е там, че най-добрият ни професор в момента не е тук. Пише научен труд в Националната библиотека в Париж. Аз съм твърде бавен и тромав и не успявам да проследя взаимовръзките на повече от едно ниво. Бързо губя дирята на значенията. Но, естествено, ще се опитам да разтълкувам отговора на въпроса ви, доколкото мога.
	— Въпреки опасността? — попита Корам.
	Професорът се умълча за момент, а после попита:
	— Опасността от…?
	— Незабавна екзекуция. — Въпреки думите си Корам се усмихна.
	— Ах, да, схванах. Е, мисля, че за щастие тези дни отдавна са отминали.
	— Да се надяваме — вметна Льофгрен.
	Корам отново пийна златисто вино и се облегна назад привидно доволен. Всъщност алетиометърът, макар и красиво устройство, не го интересуваше особено, а въпросът, който зададе на професор Халгримсон, избра напосоки: циганите бяха напълно способни сами да намерят отговорите и дори вече го бяха направили. Корам имаше нещо съвсем друго наум и сега трябваше да насочи ловко разговора към тази тема.
	— Предполагам, че имате много посетители — започна той.
	— Хм, не знам — поколеба се професорът. — Вероятно колкото всеки друг университет. Разбира се, специализирани сме в някои дисциплини, които привличат учени от далечни краища. И не само учени.
	— Пътешественици вероятно.
	— Да, и пътешественици. На път за Арктика.
	— Случайно да сте виждали мъж на име лорд Азриел? Той е приятел на циганите и е виден изследовател на севера.
	— Идвал е тук, но преди доста време. Чух обаче… — Професорът се смути за миг, но желанието да обсъди любопитната информация надделя над притеснението. — Не давам ухо на клюки, нали разбирате.
	— Нито пък аз — успокои го Корам. — Но понякога случайно дочувам това-онова.
	— „Случайно дочувам“! — възкликна Льофгрен. — Какъв прекрасен израз!
	— Да, неотдавна _дочух случайно_ една много интересна история за лорд Азриел — довери им Халгримсон. — Щом идвате от север, вероятно още не е стигнала до вас. Изглежда, лорд Азриел е бил разследван за убийство.
	— Убийство ли?
	— Имал дете от жена, омъжена за друг, и убил съпруга й.
	— Мили боже! — възкликна Корам, който много добре знаеше тази история. — Как се е стигнало дотам?
	Той изслуша версията на професора, която почти не се различаваше от онази, която самият той беше чул, и изчака удобен момент да насочи разговора в желаната от него посока.
	— А какво е станало с детето? — попита той. — Сигурно е при майка си.
	— Не. Мисля, че съдът получи попечителство върху бебето. Поне временно. Майката е невероятно красива, но не е от жените, как да се изразя, със силно развит майчински инстинкт.
	— Говорите сякаш я познавате.
	— Да, познаваме я — отвърна Халгримсон и ако трябваше да опише изражението му, Корам би казал, че се напери като паун. — Вечеряхме с нея. Тя ни посети само преди месец.
	— Нима? И тя ли заминаваше на експедиция?
	— Не, дойде да се консултира с Аксел. Самата госпожа Колтър е забележителен учен.
	Сега беше моментът.
	— Дошла е да се консултира с вас, господине? — обърна се Корам към физика.
	Льофгрен се усмихна. Корам дори забеляза по мършавото му лице да се разлива руменина.
	— А пък аз си мислех, че старият ми приятел не се поддава на очарованието на нежния пол — подхвърли Халгримсон. — Преди години, господин Ван Тексъл, той едва ли щеше да забележи, че изобщо е жена. Но този път ми се струва, че стрелата на Купидон е пробила костеливата му черупка.
	— Не ви виня, господине — обърна се Корам към Льофгрен.
	— Аз винаги съм намирал високия интелект за много привлекателна женска черта. Може ли да попитам за какво искаше да се консултира дамата?
	— О, нищичко няма да изкопчите от него — каза Халгримсон. — Опитах вече. Да си помисли човек, че е дал писмена клетва да пази тайната.
	— Не ти казвам, защото ще се присмееш, палячо такъв — отсече Льофгрен. — Дамата се интересуваше от Полето на Русаков. Знаете ли какво представлява?
	— Не, понятие си нямам.
	— Но знаете какво означава поле в сферата на естествената философия, нали?
	— Имам смътна представа. Става въпрос за място, където действа дадена сила. Прав ли съм?
	— И това обяснение ще свърши работа. Но това поле не прилича на никое друго от досега известните ни. Открил го московит на име Русаков, докато изследвал загадките на съзнанието — на човешкото съзнание. Проучвал защо нещо изцяло материално като човешкото тяло, включително мозъка, може да произвежда нещо безплътно и невидимо като _мислите_. Онова, което наричаме съзнание, нещо материално ли е? Не можем да го претеглим, за да го измерим. Тогава нещо _духовно_ ли е? Започнем ли да използваме думата _духовен_, няма нужда повече да се опитваме да го обясним, защото тогава въпросът преминава в компетенцията на Църквата и никой не може да го поставя под съмнение. А това никак не е хубаво за истинския природоизпитател. Няма да описвам подробно целия изследователски процес на Русаков, но накрая той стигнал до необикновеното заключение, че съзнанието е напълно нормално свойство на материята, също като масата или анбарния заряд; и че има поле на съзнанието, което обгръща цялата вселена и се проявява най-пълно — поне така смятаме — в човешките същества. Как точно е въпрос, който в момента се проучва с голямо въодушевление от учени от всички краища на света.
	— Тоест от всички краища, където е позволено — уточни Халгримсон. — Тъй че разбирате, господин Ван Тексъл, колко лесно това би привлякло вниманието на Съда на Консисторията.
	— Да, разбирам. Вероятно откритието е разтърсило Църквата из основи. И казвате, че дамата е идвала тук да проучи този въпрос, така ли?
	— Да — потвърди Льофгрен. — Интересът на госпожа Колтър беше необичаен за човек, който не е професор. Тя зададе няколко много проницателни въпроси за Полето на Русаков и за човешкото съзнание. Показах й резултатите от изследванията си, а тя жадно поглъщаше всяка моя дума и си личеше, че разбира всичко много добре. След това, изглежда, изгуби интерес към мен, за мое голямо съжаление, и започна да ласкае колегата ми тук.
	— Да не би да сте я почерпили от това прекрасно вино? — пошегува се Корам.
	— Ха-ха! Не, не беше заради виното, нито заради многобройните ми лични качества. Искаше да попита алетиометъра за дъщеря си.
	— Дъщеря си ли? Искате да кажете, детето на…
	— Лорд Азриел, да — потвърди Халгримсон. — Същото дете. Искаше да използва алетиометъра, за да разбере къде е то.
	— Нима не знае?
	— О, не. То, тоест тя, дъщерята, е под попечителството на съдебните власти, а те явно пазят местонахождението на поверениците си в тайна. Освен това — и моля ви, не забравяйте, че случайно сте го _дочули_, господин Ван Тексъл — майката е открила, че вещиците имат пророчество относно детето. Тя, естествено, не ни каза нищо. Ние — покашля се той — го _дочухме_ случайно от слугите й. Госпожа Колтър няма търпение да научи къде е детето, за да… щях да кажа „да се грижи за него“, но мисля, че по-скоро иска да го вземе под свое наблюдение.
	— Разбирам — каза Корам. — А случайно да сте дочули какво гласи пророчеството?
	— Уви, не успяхме. Мисля, че просто детето е изключително важно в някакво отношение. Само това чухме. Майката също не знае какво точно е предсказанието. Да, тя наистина е забележителна жена. Но, кажете, господин Ван Тексъл, сега да се приготвим ли за посещение от Съда на Консисторията?
	— Не, надявам се. Но времената са смутни, професоре.
	Корам беше разпитал достатъчно и беше научил каквото му трябваше. След като разговаряха още няколко минути, той се изправи.
	— Много съм ви задължен, господа — каза той. — Благодаря ви за прекрасната вечеря, за най-доброто вино, което съм вкусвал през живота си, и задето ми показахте този забележителен инструмент.
	— Много съжалявам, че не успяхме да ви обясним по-добре как работи. — Професор Халгримсон се надигна тромаво от стола. — Но поне разбрахте с какви трудности се сблъскваме.
	— Разбира се. Дали още вали навън?
	Корам отиде до прозореца и погледна към улицата: пустееше, а пространствата между уличните лампи тънеха в непрогледен мрак. Шосето блещукаше мокро.
	— Желаете ли да ви дадем чадър? — предложи професорът.
	— Няма нужда, благодаря. Дъждът е спрял. Лека нощ, господа, и отново благодаря за гостоприемството.


	Сега Корам трябваше да разреши друг проблем.
	Дъждът беше спрял, но въздухът тегнеше от влага и беше много студено. Обгърнатите от мъгла улични лампи приличаха на сияещи в златно глухарчета. Корам и Софонакс вървяха бавно покрай реката под непрестанното барабанене на водата от капчуците.
	— Искаш ли да те вдигна, Софи? — попита Корам, защото демон или не, Софонакс беше котка, а тротоарът беше мокър. Тя обаче отказа:
	— По-добре не.
	— Той още ли е след нас? — попита тихичко Корам.
	— Крие се, но е тук.
	Откакто тръгнаха от Новгород миналата седмица, Корам знаеше, че ги следят. Време беше да сложи край на това.
	— Същият е, нали?
	— Няма как да го сбъркам с този демон — отвърна Софи.
	Корам вървеше по заобиколен маршрут към тесния нисък пансион, където беше наел стая, и сега забави крачка край каменната дига на реката, в която стояха завързани няколко шлепа. Минаваше полунощ.
	Той спря, облегна се на железния парапет и се взря в далечината над черната вода, а демонът се уви около краката му, сякаш се умилкваше, но всъщност наблюдаваше какво се случва зад гърба им.
	За да стигнат до пансиона, трябваше да прекосят малък железен мост над реката, но Корам не пое в тази посока. Вместо това, когато Софи изсъска „Сега“, той се обърна, пресече бързо пътя и се шмугна в тясната алея между две каменни здания с вид на банки или административни сгради. Забелязал беше алеята по-рано, на отиване към университета — един бърз поглед и почти несъзнателно си отбеляза наум възможния път за бягство, — а и беше видял, че в другия й край има изход. Нямаше да попадне в капан, но можеше да устрои засада на преследвача. Щом се озова в сенките, хукна с тихи стъпки към голямата кофа за боклук по средата на алеята, почти невидима отдясно в тъмното.
	Приклекна зад нея и бръкна в ръкава на палтото си за късата масивна пръчка от бакаутово дърво, която носеше по протежението на лявата си ръка. Умееше да я използва по поне пет смъртоносни начина.
	Софи го изчака да се приготви, преди да скочи на рамото му, и след като опипа с лапа капака на кофата, за да се увери, че няма да падне, се качи и се сниши върху него, вперила поглед към края на алеята с широко разтворени котешки очи. Корам наблюдаваше другия край, който водеше до тясна уличка с административни сгради.
	Сега всичко зависеше от това колко умело можеше да се бие демонът на другия мъж. Веднъж бяха успели да надвият един тартар и демона му вълк, но тогава бяха по-млади, Софи беше безстрашна, бърза и много силна. В битка на живот и смърт най-голямото табу да не докосваш чужд демон не важеше. В решителни схватки на Софи многократно й се бе налагало да отблъсва с яростно дращене и хапане гнусното докосване на непознати ръце, а след това да се мие трескаво, за да прогони усещането, че е омърсена.
	Но този демон…
	— Ето там — прошепна тя.
	Корам се обърна бавно и видя на фона на осветената дига силует на хиена с малка глава и мощни плещи. Гледаше право към тях. Подобен звяр Корам не беше виждал: от тялото му лъхаше злонамереност, а челюстите му изглеждаха способни да трошат кости все едно са направени от стъкло. Демонът хиена и мъжът, на когото принадлежеше, очевидно бяха добре обучени преследвачи, защото Корам умееше много добре да прикрива дирите си. Той се възхищаваше на уменията им, но както Софи отбеляза, подобен демон трудно би останал незабелязан. Корам нямаше представа защо го следят, но ако търсеха битка, щяха да я получат.
	Той стисна здраво тоягата; Софи се снижи още малко, готова да скочи. Хиената пристъпи напред и мъжът я последва мълчаливо. Корам и Софи забелязаха пистолета в ръката му миг преди да се прилепи към зида на алеята и да се слее със сенките.
	Освен неспирното покапване на вода от покривите, цареше пълна тишина.
	На Корам му се искаше Софи да се беше скрила зад кофата, вместо да се качва на капака. Така беше твърде уязвима…
	Прозвуча звук като от изплюване на костилка: мъжът беше стрелял с газовия си пистолет — миг по-късно куршумът се заби с трясък в кофата за боклук, прекатури я върху Корам и я претърколи през алеята. В същия миг Софи скочи от капака и тупна до Корам. Газовият пистолет не беше точен отдалеч, но от упор беше смъртоносен. Трябваше да го неутрализират. Двамата притихнаха напълно неподвижни. Към тях се приближиха бавни стъпки, съпроводени от пръхтенето на хиената и потропването на ноктите й върху паважа. Корам си помисли: „Сега!“ и Софи скочи с нокти, насочени към мястото, където трябваше да се намира главата на хиената. Мъжът стреля още два пъти. Един от куршумите одраска скалпа на Корам.
	Това обаче му даде представа къде се намира противникът, спусна се напред и замахна с тоягата в тъмното. Удари нещо — рамо? Длан? — и изби пистолет.
	Софи беше впила нокти в скалпа и гърлото на хиената, която се извиваше трескаво в опит да се освободи и блъскаше котката яростно в стената. Корам видя сянката на мъжа да прави движение все едно посяга към пистолета и се хвърли с протегната напред тояга, но не уцели и се подхлъзна на мократа земя. Приземи се в краката на мъжа, но веднага се претърколи назад и протегна крак към мястото, където лежеше падналият пистолет.
	Кракът му бутна нещо, което издрънча по паважа, а мъжът го ритна ужасно силно в ребрата, сграбчи го и го придърпа към себе си. Започна да го души, но въпреки желязната хватка Корам все още държеше тоягата си в ръка и я заби с всички сили в корема му. Мъжът изхриптя задавено и отслаби хватката, ала в този миг силен шок разтърси Корам, защото хиената най-накрая успя да откопчи Софи от себе си с яростен удар в стената и откъсна с острите си зъби парченце кожа. След миг обгърна с огромната си челюст главата на котката.
	Корам скочи на крака, отблъсна мъжа назад и замахна с цялата си сила към хиената. Нямаше представа къде я удари и го интересуваше единствено да не нарани смъртоносно Софи, но ударът му беше страшен: чу изхрущяване на кости и видя в мрака как демонът му се опитва да се измъкне от страховитата челюст. Щом си възвърна равновесието, Корам се прицели и безмилостно заудря по счупения крак на хиената. Не спираше и за миг, защото хиената трябваше само да затвори уста и Софи щеше да умре.
	Така, когато звярът раззина паст и нададе вой, Софи се измъкна, изви се и въпреки погнусата си одра ръката на мъжа, от която рукна кръв. Той извика от пронизалата го болка и от пулсираща болка на демона и се отдалечи, като повлече хиената със себе си. Демонът ръмжеше и тракаше с челюст от изгарящата болка. Корам възнамеряваше да ги последва и да нападне ранения мъж, но когато се опита да стане, припадна и се строполи на земята.
	Свести се след минутка сред пълна тишина. Двамата със Софи бяха сами в алеята. Виеше му се свят. Понечи да се изправи, но Софи го спря:
	— Не ставай. Още си замаян.
	— Къде са?
	— Избягаха. Поне мъжът. Струва ми се, че хиената повече никога няма да може да бяга. Той я носеше на ръце, а тя се гърчеше от болка.
	— Защо… — Корам не успя да изрече мисълта си докрай, но демонът му го разбра.
	— Защото изгуби много кръв.
	Преди Софи да отбележи този факт, Корам не изпитваше силна болка, но изведнъж драскотината от куршума на скалпа му напомни за себе си, а топлата кръв, стичаща се по тила и раменете започна да изстива, щом вълнението от битката се стопи, и той легна назад, за да събере сили. След това се надигна внимателно.
	— Тежко ли си ранена?
	— Размина ми се на косъм. Ако онзи звяр беше затворил челюст, там щях да си остана.
	— Трябваше да ги довършим. Но пък бяха дяволски добри. Дали е московит?
	— Не. Не питай как знам. Май е французин.
	Корам се изправи, като се подпираше на стената. Погледна към двата края на алеята и рече:
	— Да се прибираме да поспим. Не се представихме много добре, Софи.
	Ребрата го боляха ужасно — някое от тях вероятно беше счупено. От скалпа му се стичаше гъста струя кръв, а раната пареше сякаш някой притискаше в нея нагорещено желязо. Той вдигна демона си на ръце и Софи нежно ближеше и чистеше раната, докато вървяха към пансиона.
	След като се изми с единствената налична вода, която беше леденостудена, Корам облече чиста риза и седна на малката масичка. На светлината на свещта съчини писмо, в което описа всичко по възможно най-сбития начин.
C>
	До лорд Нюгънт,

	Дамата е идвала в Упсала, за да се консултира с професора по физика Аксел Льофгрен. Задала му няколко „много проницателни въпроси“ относно Полето на Русаков и връзката му с човешкото съзнание. Той подозира, че е действала от името на Дисциплинарния съд. Освен това помолила професор Халгримсон да използва алетиометъра, за да разбере къде се намира детето й. Той не успял или пък просто не пожелал да й даде отговор. Във всеки случай не се е сдобила с информацията. Очевидно дамата е чула, че вещиците имат предсказание за детето, но не знаела какво точно гласи то. Вероятно помните добрия ни приятел Бъд Шлезингер. Разговарях с него в дома на Мартин Ланселиус в Тролезунд. Той замина още по на север, за да попита свои познати вещици какво знаят, и ще се свърже с вас веднага щом се върне. Още нещо: От Новгород ме следи мъж с демон хиена. Не съм го виждал преди, но се държеше като отлично обучен агент. Сбихме се и той избяга, макар и демонът му да пострада тежко. Чудя се кой ли е.
@	КВТ
C$
	След това се зае с трудоемката задача да препише писмото в шифър. Пъхна го в обикновен плик и го адресира до незначителен район в централен Лондон. Изгори оригинала и си легна.


>>	5. Изследователката

	{img:glava_5.png}
	Доктор Хана Релф изправи рамене, подпря длани на кръста си се протегна болезнено. Твърде дълго седеше на едно място; искаше да излезе да се разтъпче за половин час, но времето за работа с алетиометъра, което отпускаха от Бодлианската библиотека, беше ограничено: използваха го още петима или шестима други учени и тя не можеше да си позволи да пилее ценните часове в разходки. Щеше да излезе по-късно.
	Завъртя торс наляво и надясно няколко пъти, за да отпусне гръбнака, вдигна ръце над главата си, направи няколко кръга с рамене и накрая вече не се чувстваше чак толкова схваната. Седеше в крилото „Херцог Хъмфри“, най-старата част от Бодлианската библиотека в Оксфорд, а алетиометърът лежеше на масата пред нея сред пръснати книжа и купчина книги.
	Изпълняваше три задачи едновременно. На първо място официалната работа, с която оправдаваше отпуснатото й с инструмента време — проучването на значенията на пясъчния часовник. Вече беше добавила още два „етажа“, както тя лично ги наричаше, към безбройните значения и беше на път да открие трети.
	На второ място, изпълняваше тайна задача по поръчение на организация, която познаваше под името „Оукли Стрийт“, вероятно заради адреса, на който се помещаваше. Само че в Оксфорд нямаше улица Оукли и може би седалището се намираше в Лондон. Задачата й беше възложена преди две години от професор по византийска история на име Джордж Пападимитриу, който я беше уверил (и тя му вярваше), че работата е важна и е в интерес на либерализма и свободата. Хана осъзнаваше, че „Оукли Стрийт“ е част от някаква разузнавателна служба, но тъй като задачата й беше единствено да тълкува показанията на алетиометъра, не знаеше почти нищо друго за организацията. Четеше обаче вестници и като интелигентен човек виждаше накъде отива политическата обстановка в страната. Въпросите, които й даваха от „Оукли Стрийт“, бяха най-различни, но напоследък много от тях се доближаваха опасно до теми, забранени от религиозните власти. А тя знаеше много добре, че ако Дисциплинарният съд или друга подобна институция разбереше с какво се занимава, ще си навлече големи неприятности.
	И на трето място, но най-неотложен, беше въпросът, който задаваше вече от седмица: _къде е жълъдът_? Нямаше представа как писмата в малкия тайник пристигат зад камъка в университетския парк, откъдето тя ги вземаше, но жълъдът трябваше да се появи там още преди няколко дни. Започваше да се тревожи.
	Затова и задаваше този въпрос. Трудно го беше формулирала и отговорът беше сложен за тълкуване, но пък отговорите винаги бяха заплетени, макар вече да се ориентираше много по-лесно отпреди в многобройните нива от значения.
	И днес следобед, докато сумракът се спускаше зад старинните прозорци на шествековното библиотечно крило, Хана реши, че най-сетне е открила последната част от отговора. След цяла седмица усърден труд разполагаше с три ясни образа: момче — странноприемница — риба. Ако имаше повече опит в тълкуването, всеки от тези образи щеше да е заобиколен от плеяда допълнителни детайли, но засега разполагаше само с тях.
	Тя си взе чист лист хартия и го разчерта на три колони. Първата, озаглавена _Момче_, остави празна. Не познаваше никакви момчета, освен четиригодишния син на сестра си, а със сигурност не ставаше въпрос за него. Остави празна и колоната _Странноприемница_. В колко странноприемници беше ходила? Всъщност в много малко. Обичаше да сяда с приятели навън в градината на чаша вино, но само когато времето беше хубаво. _Риба_: най-лесно би било да започне оттук. Записваше всички видове риби, за които се сетеше: херинга, треска, морска котка, сьомга, скумрия, акула, пъстърва, костур, щука… Какво още? Риба луна… летяща риба… бодливка… баракуда…
	— Главуш — предложи демонът й мармозетка.
	Хана го записа, макар да не й помогна особено. Демонът й знаеше същото като нея, но понякога се сещаха за неща, които другият беше забравил.
	— Лин — каза той.
	Официалното си проучване за кръга от значения на пясъчния часовник можеше да обсъжда с петима или шестима други учени, но другата й задача беше тайна и говореше за нея единствено с демона си. Настоящият въпрос беше свързан с тайната задача, затова изискваше пълно мълчание.
	Хана се прозя, протегна се отново, стана и се разходи бавно по пътеката между масите, като се опитваше да не мисли за нищо. Не се получи, но когато седна отново, в съзнанието й изникна спомен за паун на тераса на брега на река, където тя седеше с група приятели. Паунът безочливо грабна хлебчето от пръстите на съседа й и се опита да избяга, но се заплете в смешната си опашка. Къде се беше случило това? Как се казваше странноприемницата? Странноприемница ли беше, или ресторант?
	Тя погледна към служебното бюро. Библиотекарката на смяна четеше картони със заявки, а наблизо нямаше никого друг.
	Хана стана и отиде при нея решително, защото поколебаеше ли се, нямаше да има смелост да го направи.
	— Ан, май съвсем съм изкуфяла. Как се казваше онази странноприемница с терасата над реката и пауните? Къде се намираше?
	— „Пъстървата“ ли? — попита библиотекарката. — В Годстоу е.
	— Разбира се! Благодаря ти. Колко съм глупава.
	Тя се чукна с пръст по челото и се върна на бюрото си. Внимателно сгъна листа, на който беше започнала списъка, и го прибра във вътрешен джоб. По-късно щеше да го унищожи. Инструкторите й много сериозно бяха заявили, че не бива да оставя никакви писмени доказателства с какво се занимава, но тя винаги си водеше бележки, докато размишляваше, и до момента прилежно изгаряше всяка записка.
	Поработи още половин час, след което върна книгите и алетиометъра на бюрото на библиотекарката. Ан сложи книгите на рафта за запазени материали и натисна звънец, който щеше да прозвучи в кабинета на старшия библиотекар. Алетиометърът се пазеше там в каса, където старшият библиотекар трябваше лично да го прибере, а той го правеше с церемониалност, която много забавляваше Хана.
	Този път обаче не остана да гледа. Събра книжата си, прибра ги в чантата и излезе от библиотеката.
	„Пъстървата“ — каза си наум. — „Утре.“


	Следващият ден беше събота и се оказа един от редките дни без валежи, а от време на време дори слънцето пробиваше облаците. Към обяд Хана извади велосипеда си и след като напомпа гумите, пое по Уудсток Роуд и в края му зави наляво към Улвъркоут и Годстоу. Караше бързо, с демона й седнал в кошницата на кормилото, и пристигна в „Пъстървата“ малко задъхана и достатъчно стоплена, че веднага да си съблече палтото.
	Поръча си сандвич със сирене и чаша светло пиво и седна на терасата, където нямаше много хора, но в никакъв случай не беше и пуста. Повечето клиенти явно бяха решили за всеки случай да седнат вътре.
	Похапваше бавно от сандвича, без да обръща внимание на навъртащия се край масата Норман (или Бари), и четеше книга. Не беше научен труд, а едно от любимите й криминалета — със загадъчна смърт, напрегнати бягства и красива и надменна героиня, чиято роля беше да се влюби в навъсения, но остроумен герой.
	Изяде сандвича си до трохичка, за разочарование на Норман, и тъкмо допиваше последната глътка бира, когато, както се надяваше, се появи момчето.
	— Желаете ли още нещо, госпожице? — попита то.
	Тонът му беше любезен и заинтересован, което малко я изненада, сякаш наистина искаше да й е от полза. Беше на около единайсет години, набито, силно на вид дете с рижава коса. Мило, дружелюбно, интелигентно.
	— Не, благодаря, но… — И как точно да се изрази? Репетирала беше достатъчно, но сега гласът й прозвуча немощно и нервно. Тихо, помисли си тя, звучи тихо.
	— Да, госпожице?
	— Да знаеш нещо за един жълъд?
	Думите й оказаха необикновено въздействие. Момчето пребледня и в очите му като че ли проблесна разбиране, после страх и накрая решителност. То кимна.
	— Сега не казвай нищо — нареди му шепнешком Хана. — След минутка ще си тръгна, но ще си забравя книгата. Ти ще я намериш на стола и ще се опиташ да ме догониш, но няма да успееш. От вътрешната страна на корицата е написан адресът ми. Утре, ако можеш, ми я донеси в Йерихон. И… и жълъда. Ще го направиш ли? Там ще говорим на спокойствие.
	Момчето кимна отново и каза:
	— Утре следобед. Тогава мога да дойда. До обед съм зает тук, но после ще дойда.
	Възвърнал си беше цвета на лицето: румен, дори сияен. Хана се усмихна и продължи да чете, докато момчето разчистваше масата, след което демонстративно си облече палтото, бръкна в чантата си, извади пари за бакшиш и си тръгна, оставила книгата на прибрания под масата стол.


	На следващия ден от притеснение не успя да свърши нищо. Сутринта се суети в малката си градинка, подкастри някой и друг храст, пресади някое и друго цвете, но мислите й все се отнасяха. Тогава заваля и тя се прибра вътре, сложи да се вари кафе и се захвана с нещо, което никога не беше опитвала през живота си: да реши кръстословицата във вестника.
	— Какво глупаво занимание — рече демонът й след пет минути. — Мястото на думите е в контекст, а не поставени поотделно като биологични образци.
	Хана захвърли вестника и запали огън в малката камина, чак тогава осъзна, че е забравила кафето.
	— Защо не ми напомни? — попита тя демона.
	— Защото и аз забравих, разбира се — отвърна Джеспър. — Успокой се, за бога!
	— Опитвам се, но просто не мога.
	— Навън вече не вали. Иди да довършиш подкастрянето на храстите.
	— Дворът е разкалян.
	— Изглади си дрехите.
	— Имам само една блуза за гладене.
	— Заеми се с кореспонденцията.
	— Не искам.
	— Направи сладкиш, за да почерпиш момчето.
	— Той може да дойде, докато още го приготвям, и тогава ще се наложи да поддържам разговор час и половина, докато се опече. А и имаме бисквити.
	— Е, предавам се — въздъхна демонът.
	За обяд Хана си опече сандвич със сирене в почернялото старо приспособление, окачено до камината. След това отново направи кафе, което този път изпи, почувства се по-овладяна и дори почете книга за около час. Навън отново валеше.
	— Може изобщо да не дойде в този порой — рече тя.
	— Напротив, ще дойде. Прекалено любопитен е.
	— Наистина ли мислиш така?
	— Докато говореше с теб, демонът му смени формата си четири пъти.
	— Хм — промърмори тя, но Джеспър имаше право. Честите и разнообразни промени във формата на детските демони бяха знак за интелигентност и любопитство. — И смяташ, че…
	— Ще поиска да разбере какво става.
	— Но видя ли го как пребледня. Уплаши се.
	— Само за миг. След това си възвърна цвета, не забеляза ли? Бузите му бяха румени.
	— Е, след няколко минути ще разберем — заключи Хана, защото в този миг видя, че момчето е на портата. — Ето го, идва.
	Тя стана, преди на вратата да се почука, остави книгата на малката масичка, приглади поли и пооправи коса. За какво толкова се притесняваше? Всъщност за много неща. Отвори вратата.
	— Трябва да си мокър до кости.
	— Малко — отвърна момчето и изтръска дъждобрана си навън, преди да й го подаде. Погледна към започващия малко по-нататък килим, лъснатия дървен под и си събу обувките.
	— Влизай да се стоплиш. Как дойде дотук? Не идваш пеша, нали?
	— С лодката — отвърна той.
	— Имаш лодка? Къде е?
	— В корабостроителницата. Позволяват ми да я оставям там. Реших, че е най-добре да я издърпам на брега и да я преобърна, защото ако се напълни с вода, после отнема цяла вечност да я изгреба. Казва се „Красивата дивачка“.
	— Защо избра това име?
	— Така се казваше кръчмата на чичо ми. Братът на баща ми също беше ханджия и името на кръчмата му в Ричмънд ми хареса.
	— На табела ли беше написано?
	— Да. На нея имаше нарисувана и красива жена, извършила геройство, но не знам какво точно. О, за малко да забравя. Нося ви книгата. Съжалявам, но малко се намокри.
	Седяха от двете страни на камината и от момчето се вдигаше пара.
	— Благодаря. Остави я по-близо до огнището.
	— Наложи се да поглеждам в нея, за да открия адреса.
	— Шифър — каза тя.
	— Моля?
	— Начин да… се предават съобщения и други подобни. Между другото, как се казваш?
	— Малкълм Полстед.
	— А… жълъдът?
	— Откъде разбрахте, че зная за жълъда? — изтръпна Малкълм.
	— От един… инструмент. Във всеки случай го установих сама. Никой друг не знае. Къде е жълъдът?
	Малкълм бръкна в джоба си, извади ръка и я разтвори. В нея лежеше жълъдът.
	Хана го взе колебливо от дланта му и си помисли, че момчето ще го дръпне обратно, но то не помръдна, а я гледаше съсредоточено, докато го развърташе. Накрая кимна.
	— Исках да видя дали знаете накъде се развърта. Аз първоначално се заблудих, защото не бях виждал винт, който да се развърта по посока на часовниковата стрелка. Но по погледа ви разбрах, че знаете накъде се върти, значи жълъдът е предназначен за вас.
	Малкълм извади нагънатия лист фина хартия в мига, в който двете половини на жълъда се разделиха в ръцете й и тя видя, че е празен.
	— Ако бях понечила да го развъртя в неправилната посока…
	— Нямаше да ви дам листчето.
	Малкълм й подаде писмото и тя го разгъна, прегледа го набързо и го пъхна в джоба на жилетката си. Неясно защо, но имаше чувството, че в момента момчето владее положението, а нямаше намерение да допуска това. Сега трябваше да реши как да постъпи.
	— Как намери жълъда? — попита тя.
	Малкълм й разказа цялата история от мига, в който Аста зърна мъжа под дъба, до статията в „Оксфорд Таймс“, която госпожа Карпентър му показа.
	— Мили боже! — възкликна Хана и пребледня. — Робърт Лакхърст?
	— Да, от колежа „Магдалена“. Познавахте ли го?
	— Бегло. Нямах представа, че той… По принцип не бива да знаем кой е свръзката, а аз определено не бива да ти казвам всичко това. Но обикновено той оставяше жълъда на предварително уговорено място, а аз го вземах оттам и занасях отговора на друго място. Не знаех обаче кой оставя жълъда и кой го прибира.
	— Добра система — отбеляза Малкълм.
	Хана се чудеше дали вече е разкрила прекалено много информация. Не очакваше, че ще се наложи да му каже толкова много, но пък и не беше очаквала той да е толкова съобразителен.
	— Казвал ли си някого за жълъда? — попита тя.
	— Не. Стори ми се опасно.
	— Прав си. — Хана се поколеба. Можеше да му благодари и да го отпрати или… — Искаш ли нещо за пиене? Какао?
	— Да, ако обичате.
	В малката кухня Хана сложи млякото да се стопли и прочете писмото отново. Съдържаше ли компрометираща информация? Ясно беше, че става въпрос за алетиометъра, а в Оксфорд не беше тайна кои изследователи изучават инструмента. Виж, Прахът можеше да се окаже голям проблем.
	Тя смеси какао на прах с малко захар и ги заля с млякото. Приготви чаша и за себе си. Момчето вече знаеше прекалено много и се налагаше да му се довери. Нямаше друг избор.
	— Имате много книги — отбеляза то, когато Хана се върна в дневната. — Преподавателка ли сте?
	— Да, в „Света София“.
	— По история ли?
	— В общи линии. Може да се каже, че изучавам историята на идеите. Историк съм. — Тя включи лампата до камината и в стаята веднага стана по-топло и уютно, а навън сякаш стана още по-студено и мрачно. — Малкълм, това писмо…
	— Да?
	— Случайно да си го преписал?
	Малкълм се изчерви.
	— Да, но го скрих под една дъска на пода в стаята си. Никой не знае, че там имам тайник.
	— Ще ми направиш ли услуга? Би ли изгорил копието?
	— Да. Обещавам.
	Демоните им вече се бяха сприятелили: Джеспър седеше върху стъклена витрина със сувенири и чудати предмети, а Аста — под формата на щиглец — стоеше до него и слушаше тихите му обяснения за вавилонския печат, римската монета, арлекина.
	— Имаш ли въпроси?
	— Да, много. Кой е изработил жълъда?
	— Не знам. Мисля, че е стандартна изработка.
	— Какво представлява инструментът? Когато ме попитахте дали жълъдът е у мен, казахте нещо за някакъв инструмент. Това алет… алетио…
	— Алетиометърът е, да. — Хана му обясни какво представлява и как работи, а той я слушаше внимателно.
	— А-ле-ти-о-ме-тър. Само един такъв ли съществува?
	— Не. Общо са шест на брой. Другите се съхраняват в различни университети. С изключение на един, който е изчезнал.
	— Защо не направят още?
	— Вече не знаят как.
	— Могат да разглобят един и да видят как работи. Ако например не знаят как да изработят часовник, но разполагат с един работещ, могат да го разглобят много внимателно, да направят чертеж на отделните части и как са свързани, след което да изработят нови части и да сглобят нов часовник. Сложна работа, но не е чак толкова трудно.
	Тази тема беше безопасна. Ако успееше да задържи разговора на нея, нямаше да има за какво да се тревожи.
	— Мисля, че не е толкова просто — обясни тя. — Отделните части са изработени от сплав, която вече няма как да бъде получена — може би металите са много редки, не знам. Във всеки случай досега никой не е успял да направи нов алетиометър.
	— Колко интересно. Много бих искал някой ден да го разгледам. Да видя механизма му. Обичам да се занимавам с такива неща.
	— Къде учиш, Малкълм?
	— В основно училище „Ълвъркоут“. Това е старото име на Улвъркоут.
	— А след като завършиш, къде ще продължиш образованието си?
	— Не знам дали ще продължа да уча. Вероятно ще отида да чиракувам при някой занаятчия. А може би татко ще поиска да остана да работя в „Пъстървата“.
	— Няма ли да те изпратят в гимназия?
	— Струва ми се, че не им е хрумвало.
	— А ти искаш ли да продължиш да учиш?
	— Да, бих искал. Но това едва ли ще стане.
	Демонът му слушаше внимателно. По едно време кацна на рамото му и прошепна нещо, а Малкълм поклати едва доловимо глава. Хана се престори, че не е видяла, и се наведе да сложи цепеница в огъня.
	— Какво представлява Полето на Русаков? — попита неочаквано Малкълм.
	— Уви, не съм съвсем сигурна. Не е нужно да знам всичко, когато се допитвам до алетиометъра. Инструментът като че ли има своя воля.
	— Защото в писмото пишеше: „Полето на Русаков подсказва наличието на свързана с него частица, но до момента тази частица ни убягва. Каквито и методи на измерване да използваме, не постигаме никакъв успех“.
	— Цялото писмо ли си научил наизуст?
	— Нямах намерение да го правя, но просто го препрочитах толкова често, че съм го запомнил. Исках обаче да кажа, че това звучи малко като Принципа за неопределеност.
	Хана изпита онова усещане, което те пронизва, когато слизаш по стълбите в тъмното и пропуснеш стъпало.
	— Откъде знаеш това?
	— Ами, в „Пъстървата“ идват много професори и те ми разказват разни неща. Като например за Принципа за неопределеност, при който знаеш някои неща за дадена частица, но няма как да разбереш всичко. Ако знаеш едно, няма как да разбереш друго, затова точното й естество не може да бъде определено. Нещо подобно беше. В писмото пишеше и за някакъв Прах. Какво е Прахът?
	Хана се опита набързо да си припомни какво за Праха е обществено достояние и какво е известно само на определени хора, като например агентите на „Оукли Стрийт“. Накрая обясни:
	— Прахът е вид елементарна частица, за която не се знае почти нищо. Трудно се изследва, не само заради причините, посочени в писмото, а и тъй като Магистратурата… Знаеш ли какво е Магистратурата?
	— Върховната власт на Църквата?
	— Точно така. Те не желаят Прахът да бъде изследван. Смятат го за греховно. Не знам защо. Това е една от загадките, които се опитваме да разбудим.
	— Но как може да е греховно да научиш нещо?
	— Много добър въпрос. Разговаряш ли по подобни въпроси със съучениците си?
	— Само с приятеля ми Роби. Той предимно мълчи, но знам, че му е интересно.
	— Не си ли питал учителите?
	— Мисля, че те не биха разбрали. Но в „Пъстървата“ имам възможност да говоря с какви ли не хора.
	— Това е чудесно — каза Хана. В ума й започваше да се оформя идея, но тя я пропъди.
	— Значи, когато в писмото пише Прах, става въпрос за елементарни частици, така ли? — попита Малкълм.
	— Предполагам. Не съм специалист в тази сфера и не съм напълно сигурна.
	Малкълм се взира известно време в огъня. Накрая рече:
	— Щом господин Лакхърст е човекът, с когото сте си предавали жълъда, значи…
	— Знам. Как ще се свържа с… другите хора? Има резервен вариант. Ще се наложи да прибягна до него.
	— Кои са другите хора?
	— Не мога да ти кажа, защото не знам.
	— Но как започнахте да се занимавате с това?
	— Един човек ме помоли за помощ.
	Малкълм пийна глътка какао и се замисли дълбоко.
	— А другата страна — каза той предпазливо — е Съдът на Консисторията, нали?
	— Е, вече си видял достатъчно и знаеш колко са опасни тези хора. Обещай ми, че повече няма да правиш нищо, което би могло да те свърже с мен или с дървото край канала. Всъщност не прави нищо опасно.
	— Мога да обещая, че ще опитам. Но след като е тайна, няма как да знам дали върша нещо опасно.
	— Имаш право. Но няма да казваш на никого какво знаеш, нали?
	— Виж, това мога да обещая.
	— Благодаря ти, така ще съм по-спокойна. — Но идеята отпреди малко не й даваше мира. — Малкълм, когато двамата мъже от Съда бяха в „Пъстървата“ и арестуваха господин…
	— Господин Боутрайт. Той обаче избяга.
	— Да, точно така. Но те не разпитваха за нещата, за които говорим сега, нали?
	— Не. Питаха за един мъж, който беше идвал в „Пъстървата“ предишната седмица. С бившия лорд канцлер.
	— Да, сега се сетих, че го спомена. За бившия лорд канцлер на Англия ли говориш? Лорд Нюгънт? А не просто някой с прякор Лорд канцлера?
	— Точно лорд Нюгънт беше. След това татко ми показа снимката му във вестника.
	— Знаеш ли защо мъжете от Съда разпитваха за него? Дали заради бебето?
	Малкълм изстина. Внимаваше да не споменава за Лира, както му беше заръчала сестра Фенела; но пък след като разбра, че вече много хора знаят за бебето, старицата му беше казала, че май няма голямо значение.
	— Ъ… Откъде знаете за бебето? — попита той.
	— Тайна ли е? Да ти призная, чух да говорят за него в „Пъстървата“. Някой казваше, че монахините… не помня точно, но разговорът се завъртя около някакво бебе.
	— Е, след като вече знаете…
	Малкълм й разказа как всичко беше започнало с тримата гости, които надничаха през прозореца на Стаята с терасата, и приключи с първата си среща с бебето Лира и неудържимия й демон.
	— Много интересно — рече Хана.
	— Знаете ли за правото на убежище? — попита Малкълм. — Сестра Фенела ми разказа за него и се питах дали са оставили бебето в манастира по тази причина. Спомена и че някои от колежите също могат да дават убежище.
	— Мисля, че през Средновековието всички колежи са предоставяли убежище, но само един продължава да го прави и до днес.
	— Кой?
	— „Джордан“. И съвсем наскоро използваха това си право. Напоследък убежище се предоставя предимно по политически причини. Учени, изпаднали в немилост пред властите, могат да поискат академично убежище. Подобно е на политическото убежище. Има си процедура: трябва да поискат правото на убежище на латински от ректора.
	— Кой от колежите е „Джордан“?
	— Онзи на Търл Стрийт с високата кула.
	— Да, сетих се… Как мислите, онези мъже убежище за бебето ли са искали?
	— Не знам. Наистина не знам. Но ми хрумна нещо. Не искам да губя контакт с теб, Малкълм. Обичаш да четеш, нали?
	— Да! — отвърна охотно момчето.
	— Добре, да си представим следното. Аз съм си забравила книгата в странноприемницата, а ти си дошъл да ми я върнеш — това е самата истина. Видял си колко много книги имам, заговорили сме се и аз съм предложила да ти дам да прочетеш някои от тях. Като в библиотеката. Ти ще си избираш по някоя книга и ще ми я връщаш, след като я прочетеш. После ще си вземаш нова. Така ще имаш основателна причина да идваш тук. Идеята харесва ли ти?
	— Да — заяви с готовност Малкълм. Демонът му, който сега беше катерица, седна на рамото му и запляска с лапички. — И ако видя или чуя нещо…
	— Точно така. Не ходи да разпитваш. В никакъв случай не се излагай на опасност. Но ако дочуеш нещо интересно, можеш да ми разкажеш. А и когато идваш тук, можем да си говорим за книги. Какво мислиш?
	— Великолепна идея!
	— Чудесно! Можем да започнем още сега. Ето тук са криминалните романи. Обичаш ли да четеш криминалета?
	— Обичам да чета всякакви книги.
	— А тук са историческите книги. Някои са малко скучни… както и да е. Останалите са от най-различни жанрове. Избери си. Защо не вземеш един роман и някаква друга книга?
	Малкълм стана енергично и огледа рафтовете. Хана го наблюдаваше отстрани, тъй като не искаше да влияе върху избора му. Когато беше малка, една възрастна жена в родното й село беше направила същото за нея и Хана си спомняше с удоволствие как я оставяше сама да си избира книгите и й позволяваше да оглежда навсякъде по рафтовете. В Оксфорд извън колежите имаше само две или три частни библиотеки, но нямаше безплатна обществена библиотека и Малкълм едва ли беше единственият млад човек, чиято жажда за книги оставаше неутолена.
	Хана се зарадва да го види колко въодушевено върви покрай рафта, вади някоя книга, оглежда я и прочита първите няколко страници, преди да я върне обратно и да вземе друга. Любопитното момче много й напомняше за самата нея като дете.
	В същото време се чувстваше ужасно гузна. Използваше го; излагаше го на опасност. Превръщаше го в шпионин. Фактът, че е смел и интелигентен, не я успокояваше; още беше толкова малък, че дори не забелязваше мустака от какао над горната си устна. Не биваше да го въвлича в мисиите си, макар той несъмнено да би предложил услугите си охотно. Тя го беше подмамила и като възрастен човек с по-голям авторитет, вината беше нейна.
	Малкълм си избра две книги, прибра ги в чантата си, за да не се намокрят, уговориха се кога да дойде отново и той излезе навън в дъждовната вечер.
	Хана спусна завесите, седна и закри лице с длани.
	— Няма смисъл да се криеш, виждам те — каза Джеспър.
	— Сбърках ли?
	— Да, разбира се. Но нямаше друг избор.
	— Все пак…
	— Неизбежно беше. В противен случай щеше да се чувстваш слабохарактерна.
	— Не е важно как се чувстваме — гузни, слабохарактерни…
	— Напротив. Говорим за по-малкото зло. Това е възможно най-доброто прикритие в случая. Не задълбавай повече.
	— Знам — отвърна тя. — Но все пак се чувствам гузна.
	— Трудно е, разбирам те напълно.


>>	6. Гвоздейчета за стъкло

	{img:glava_6.png}
	Малкълм реши да каже на родителите си за изследователката, чиято книга беше върнал, и за предложението й да му дава книги, за да не се налага да крие от тях нищо, освен най-важното. Показа на майка си първите две книги, докато тя му сипваше агнешка яхния за вечеря.
	— „Трупът в библиотеката“ — прочете госпожа Полстед — и „Кратка история на времето“. Не ги носи в кухнята, за да не се сдобият с мазни петна и капки сос. Когато вземеш нещо назаем, трябва да го пазиш.
	— Ще ги държа в стаята си — обеща Малкълм и ги прибра обратно в чантата.
	— Добре. А сега побързай, тази вечер е пълно с хора.
	Малкълм седна да вечеря.
	— Мамо, когато завърша основното училище, ще продължа ли в гимназията?
	— Зависи от баща ти.
	— Според теб какво ще каже?
	— Ще ти каже да се храниш по-бързо.
	— Аз мога да ям и да слушам едновременно.
	— Жалко, защото аз не мога да говоря и да готвя едновременно.


	На другия ден монахините бяха заети, а господин Тапхаус си беше у дома, тъй че Малкълм не намери извинение да отиде в манастира след училище. Вместо това се качи в стаята си и се излегна с книга в ръка. Когато спря да вали, излезе навън, за да провери дали е достатъчно сухо, че да изпише името на лодката наново, но не беше. Върна се унил в стаята си и се зае да плете въженце от канапа.
	Привечер както обикновено сервираше в салона и когато отиде да сложи дърва в камината, видя нещо изненадващо. Миячката Алис влезе с ръце, пълни с чисти халби, и когато се наведе да ги остави на бара, един от седящите наблизо мъже протегна ръка и я ощипа по дупето.
	Малкълм затаи дъх. В първия момент Алис не реагира, а само остави внимателно чашите на тезгяха. След това се обърна.
	— Кой беше? — попита тя спокойно, но Малкълм видя, че ноздрите й потрепват и е присвила очи.
	Никой от мъжете не помръдна и не обели дума. Ощипал я беше пълен фермер на средна възраст на име Арнолд Хемсли, чийто демон беше пор. Демонът на Алис, Бен, се превърна в булдог и изръмжа тихо, при което порът опита да се скрие в ръкава на мъжа.
	— Следващия път, когато стане подобно нещо — заяви Алис, — дори няма да питам кой го е направил. Просто ще разбия халба в главата на онзи, дето седи най-близо.
	Тя взе една халба, разби я в бара и в костеливата й ръка остана само дръжката със стърчащи от нея остри стъкла. Счупените парченца се посипаха със звънтене по пода на притихналото помещение.
	— Какво става тук? — Дотича бащата на Малкълм от кухнята.
	— Недоразумение — отвърна Алис и метна отчупената дръжка към скута на Хемсли. Той се дръпна уплашено назад и се опита да я хване, но се поряза. Алис излезе невъзмутимо от салона.
	Малкълм, който клечеше пред огнището с ръжен в ръка, чу Хемсли и приятелите му да си шепнат:
	— Прекалено малка е, глупако…
	— Ще й дам да се разбере…
	— Постъпи глупаво, много ясно, че ще те замери…
	— Провокира ме…
	— Не е вярно, ума ли си изгуби?
	— Остави я на мира, тя е дъщеря на стария Тони Парслоу…
	Но тогава баща му го изпрати да помете стъклата и вече не чуваше разговора. Така или иначе мъжете смениха темата, защото единственото, за което всички говореха тези дни, беше дъждът и покачващото се ниво на реката. Язовирите бяха пълни и се наложи Речният съвет да изпусне много вода в реката и да държи шлюзовете отворени. Няколко ливади край Оксфорд и Абингдън се бяха наводнили, но това не беше необичайно; лошото беше, че водата не се оттичаше и няколко села надолу по реката се намираха в опасност.
	Малкълм се зачуди дали този разговор е достатъчно важен, за да го запише. След кратък размисъл се отказа. Подобни разговори се водеха във всяко заведение на брега на всяка една река в кралството. Все пак имаше нещо странно.
	— Господин Анском? — обърна се той към един от лодкарите.
	— Какво има, Малкълм?
	— Някога преди валяло ли е толкова много?
	— О, да. Иди да видиш къщичката на пазача при Пътя на херцога. На стената има дъска, на която е отбелязано докъде е стигала водата по време на наводненията от… Коя година беше, Дъги?
	— 1883-та — отвърна съседът му.
	— Не, имам предвид по-наскоро.
	— През ’52-ра май? Или ’53-та?
	— Някъде там. На всеки четиресет-петдесет години има по едно голямо наводнение. Вече трябваше да са намерили решение.
	— Но какво би могло да се направи? — попита Малкълм.
	— Да построят повече язовири — отвърна Дъги. — И без това непрекъснато е нужна вода.
	— Не, не — възрази господин Анском. — Проблемът е в коритото. Трябва да го чистят като хората. Виждал си онези паянтови драги край Уолингфорд. Водата ще ги отнесе при по-голям порой. Работата е там, че когато от хълмовете започне да приижда много вода, плиткото корито на реката не може да я поеме всичката и тя се разлива.
	— Дано след Абингдън вече да са започнали да вземат мерки — добави Дъги. — Иначе всички села в онзи край ще се наводнят. Виж, ако изкопаят още два или три язовира някъде по-нависоко, няма да пилеем ценната вода.
	— Водата е ценна в пустинята Сахара — отбеляза господин Анском. — Но какво да направим? Да им я закараме? В Англия си имаме предостатъчно вода. Просто коритото на реката не е достатъчно дълбоко. Ако го драгират както трябва, реката ще потече идеално надолу към морето.
	— От тази страна на Чилтърнс земята е твърде равна — обади се друг и започна да обяснява, но в този момент повикаха Малкълм да занесе няколко халби с бира в Оранжерията.


	Първото, което Малкълм сметна, че си заслужава да запише, дойде не от „Пъстървата“, а от основно училище „Ълвъркоут“. Учителите вече бяха отчаяни, тъй като заради непрестанните валежи не можеха да пускат децата навън и трябваше да ги държат вътре през междучасията. Всички бяха изнервени и раздразнителни.
	В претъпканата, шумна и задушна класна стая Малкълм и трима негови приятели бяха събрали два чина и играеха някакво подобие на футбол на маса, но демонът на Ерик имаше да съобщи вълнуваща и мистериозна новина, която Ерик не се опитваше твърде силно да скрие.
	— Какво? Какво? Какво? — попита нетърпеливо Роби.
	— Не бива да казвам — отвърна невинно Ерик.
	— Добре де, тогава го прошепни — предложи Том.
	— _Незаконно_ е да го кажа. Ще наруша закона.
	— На теб кой ти го каза?
	— Татко. Но ми забрани да го повтарям пред когото и да било.
	Бащата на Ерик беше чиновник в Окръжния съд и често разказваше на сина си пикантни подробности от съдебните процеси, което повишаваше пропорционално популярността на хлапака в училище.
	— Баща ти винаги ти забранява, но ти винаги ни казваш — отбеляза Малкълм.
	— Не, този път е различно. Това наистина е тайна.
	— В такъв случай не е бивало да ти я казва — заключи Том.
	— Той знае, че може да ми вярва — изтъкна Ерик и всички се разсмяха.
	— Много добре знаеш, че ще ни кажеш — заяви Малкълм, — тъй че давай, преди да свърши междучасието.
	Ерик демонстративно се огледа и се приведе напред към приятелите си. Те се скупчиха около него.
	— Нали знаете за онзи мъж, дето паднал в канала и се удавил?
	Роби беше чувал за случая, Том не беше, а Малкълм само кимна.
	— В петък провели разследването по случая — продължи Ерик. — Всички си мислели, че се е удавил, но се оказало, че бил удушен, преди да се озове във водата. Значи не е паднал случайно. Първо бил убит, след което го хвърлили в канала.
	— Еха! — възкликна Роби.
	— Как са разбрали? — попита Том.
	— В белия му дроб не е имало вода. И по врата му имало следи от въже.
	— И какво ще стане сега? — попита Малкълм.
	— Полицията поема случая — обясни Ерик. — Едва ли ще се чуе друго, докато не хванат убиеца и не го изправят пред съда.
	В този миг звънецът би и трябваше да прекъснат играта, да върнат чиновете по местата им и с тежки въздишки да седнат за часа по френски език.

	* * *

	Когато се прибра вкъщи, Малкълм веднага отвори вестника, но не видя нищо за трупа в канала. „Трупът в библиотеката“ обаче беше невероятно увлекателна книга и той я прочете докрай, макар че много по-рано трябваше да угаси лампата си. Страхотиите, които се случваха на жертвата в романа обаче, някак си бледнееха в сравнение с мисълта за бедния мъж, който беше изгубил жълъда: притеснен, уплашен и накрая удушен.
	Щом тази мисъл се загнезди в съзнанието на Малкълм, той не успя да се отърве от нея. Само ако с Аста по-бързо бяха предложили да му помогнат! Щяха да намерят жълъда, мъжът щеше да си тръгне по-рано и хората от Съда нямаше да го арестуват, той още щеше да е жив…
	От друга страна, мъжете от Съда може да го бяха наблюдавали през цялото време. Може би щяха да го арестуват при всички положения. Малкълм най-много се натъжаваше от самотния начин, по който мъжът беше умрял.


	На другия ден след училище Малкълм отиде в манастира да види как е бебето. Отговориха му, че е добре, но в момента спи и той не може да го види.
	— Нося й подарък — каза Малкълм на сестра Бенедикта, която работеше в кабинета си. Сестра Фенела явно беше заета другаде и я нямаше в кухнята.
	— Много мило от твоя страна, Малкълм — отвърна монахинята. — Дай го на мен и аз ще й го занеса по-късно.
	— Благодаря, но все пак ще изчакам да й го дам лично.
	— Както искаш.
	— Така и така съм тук, мога ли да помогна с нещо?
	— Не, в момента нямаме нужда от помощ, Малкълм. Всичко е наред. Благодаря ти все пак.
	— Сестро Бенедикта — не се отказа той, — бившият лорд канцлер ли реши да доведат бебето тук? Лорд Нюгънт?
	— Отчасти. А сега…
	— Какво точно работи лорд канцлерът?
	— Той е един от служителите на Короната, които изготвят законите. И е говорител на Камарата на лордовете.
	— Защо тогава той е решил къде да заведат бебето? В страната има купища бебета. Ако той трябва да решава къде да бъде настанено всяко от тях, няма да има време да се занимава с каквото и да било друго.
	— Несъмнено си прав, но в този случай той се е заел с тази задача. Родителите й са важни хора, затова. Надявам се, не си говорил с никого по този въпрос. Информацията е поверителна. А сега, Малкълм, трябва да оправя тези сметки преди вечерната молитва. Хайде, върви си. Ще говорим друг път.
	Монахинята беше казала „Всичко е наред“, но това не беше вярно. По това време обикновено сестра Фенела готвеше в кухнята, а и в момента по коридорите притеснено сновяха други монахини, които Малкълм не познаваше много добре. Би се разтревожил за бебето, но сестра Бенедикта винаги казваше истината; все пак, изглежда, ставаше нещо обезпокоително.
	Той излезе навън под ситния дъждец и видя в здрача, че в работилницата свети. Явно господин Тапхаус, дърводелецът, беше вътре. Почука на вратата и влезе.
	— Какво правите, господин Тапхаус?
	— На какво ти прилича?
	— На рамки за прозорци. Тази изглежда като за кухненския прозорец. Само че… Не, не са рамки, а кепенци. Нали?
	— Точно така, Малкълм. Ела, вдигни този, да видиш колко е тежък.
	Старият мъж държеше рамката с формата на кухненския прозорец изправена на пода и Малкълм се опита да я повдигне.
	— Да му се не види! Страшно тежка е!
	— Дъбово дърво пет сантиметра дебело. Като прибавим тежестта на самия капак, какво трябва да предвидим?
	Малкълм се замисли.
	— Болтовете, с които ще се закачи за стената. Трябва да са много здрави. Отвътре или отвън ще го поставите?
	— Отвън.
	— Но там стената е чист камък. Как ще го закрепите?
	Господин Тапхаус му намигна и отвори един шкаф. Вътре Малкълм видя нова машина, заобиколена от дълъг, навит на спирала кабел.
	— Анбарна дрелка — обясни дърводелецът. — Искаш ли да ми помогнеш? Помети, моля те. — Той затвори шкафа и връчи на Малкълм метла. Подът беше осеян с дървени стърготини.
	— Защо…? — започна Малкълм, но господин Тапхаус го изпревари.
	— И аз не знам. Искат да сложа кепенци на всички прозорци, но не ми казват защо. Аз не питам. Никога не питам. Просто правя каквото ми казват. Но това не означава, че не се чудя. — Старецът вдигна рамката и я подпря на стената при още няколко други.
	— И на витражите ли ще сложите капаци? — попита Малкълм.
	— Засега не. Те са много ценни и сестрите смятат, че никой няма да посмее да ги счупи.
	— Значи искат да укрепите прозорците? — изуми се Малкълм. Та кой, за бога, би поискал да нарани монахините или да им счупи прозорците?
	— Предполагам — отвърна господин Тапхаус и върна едно длето на полицата на стената.
	— Но… — Малкълм не довърши.
	— Кой би нападнал сестрите, нали? Знам. И аз това се питам. Но нямам представа. Във всеки случай тук става нещо. Уплашени са.
	— И на мен ми се стори, че нещо не е наред, докато бях вътре — съгласи се Малкълм.
	— Е, това е всичко.
	— Дали е свързано с бебето?
	— Кой знае? Баща му си навлече гнева на Църквата.
	— Лорд Азриел ли?
	— Да, той. Но не си пъхай носа в тези работи. Има неща, за които е опасно да се говори.
	— Защо? В какъв смисъл?
	— Достатъчно. Повече няма да говорим по този въпрос. Не ставай нахален.
	Демонът на господин Тапхаус, проскубан кълвач, тракна ядосано с клюн. Малкълм млъкна и смете стърготините в кофата до дървените изрезки от рамките, които дърводелецът щеше да хвърли в желязната печка на следващия ден.
	— Довиждане, господин Тапхаус — каза Малкълм на тръгване.
	Старецът само изсумтя в отговор.


	След като прочете „Трупът в библиотеката“, Малкълм подхвана „Кратка история на времето“. По-трудна беше, но момчето очакваше това, а и темата му беше много интересна, макар да не разбираше всичко, написано от автора. Искаше да я довърши до събота и успя на косъм.
	Доктор Релф сменяше счупеното стъкло на прозорчето на задната врата, когато Малкълм пристигна. Съвпадението не му убягна.
	— Какво се е случило? — попита той.
	— Някой го е разбил. Пускам и долното, и горното резе на вратата, тъй че няма как да влязат, но мисля, че са се надявали да съм забравила ключа в ключалката.
	— Имате ли маджун? И гвоздейчета за стъкло?
	— Какво представляват?
	— Малки пирончета без главички, които се използват за закрепване на стъкла.
	— Мислех, че стъклата се прикрепят с маджун.
	— Нужни са и гвоздейчета. Мога да отида да взема.
	На около пет минути път от къщата на доктор Релф, на Уолтън Стрийт, имаше железария, едно от любимите места на Малкълм след лодкарския магазин. След като огледа набързо с какви инструменти разполага доктор Релф — имаше всичко необходимо, — той отиде до железарията и се върна за нула време с торбичка гвоздейчета.
	— Виждал съм… Видях веднъж как господин Тапхаус слага стъклата на прозорците в манастира. Той е дърводелец — обясни Малкълм. — Направи следното… ще ви покажа. — За да не удари, без да иска, стъклото с чука, той постави длетото напряко върху гвоздейчето и го закова.
	— Чудесна идея — заяви доктор Релф. — Нека опитам и аз.
	След като се увери, че тя няма да счупи стъклото, Малкълм я остави да забие останалите гвоздейчета, а той се залови да стопли и размекне маджуна.
	— Трябва ли ни шпатула?
	— Не. И обикновен нож ще свърши работа. Най-добре е малък със заоблен връх.
	Малкълм не беше слагал стъкла сам, но помнеше какво направи господин Тапхаус и накрая всичко се получи чудесно.
	— Прекрасно — каза Хана.
	— Оставете маджуна да изсъхне малко, докато се образува ципа, и чак тогава го боядисайте. Така прозорецът ще се уплътни и няма да пропуска вода.
	— Мисля, че заслужаваме по чаша какао. Много ти благодаря, Малкълм.
	— Ще почистя — предложи той.
	Господин Тапхаус винаги почистваше след работа. Малкълм си представи, че сега дърводелецът го наблюдава и кимва сериозно, след като всички инструменти бяха прибрани и подът пометен.
	— Имам да ви казвам две неща — започна Малкълм, след като се настаниха пред камината в малката дневна.
	— Добре!
	— Мисля, че новините са тревожни. Нали знаете манастира, в който се грижат за пеленачето… бебето? Господин Тапхаус, дърводелецът, прави кепенци за прозорците там. Не знае защо — той не задава въпроси, — но кепенците са много дебели и здрави. Онзи ден, докато бяха в манастира, монахините изглеждаха разтревожени, а след това видях, че дърводелецът прави кепенци. Може би и вие трябва да си сложите. Господин Тапхаус предположи, че сестрите се страхуват от нещо, но нямаше представа от какво. Не знам дали му зададох подходящите въпроси… Може би трябваше да попитам дали някой прозорец е бил разбит, но тогава не ми хрумна.
	— Няма значение. Колко интересно. Как мислиш, дали е, за да опазят бебето?
	— Несъмнено. Но пък в манастира имат и много ценности, като разпятия, статуи, сребро и други такива. Все пак, ако се страхуваха само от крадци, едва ли биха поръчали на господин Тапхаус толкова големи кепенци. Тъй че май се притесняват основно за бебето.
	— Разбира се.
	— Сестра Бенедикта ми каза, че лорд Нюгънт, бившият лорд канцлер на Англия, лично решил да поверят бебето на тях. Но не ми обясни защо, а и понякога се ядосва, ако задавам прекалено много въпроси. Освен това каза, че бебето е поверително. Но толкова много хора вече знаят за него, та си помислих, че не е кой знае каква тайна.
	— Сигурно си прав. Какво друго искаше да ми кажеш?
	— Ах, да…
	Малкълм й предаде какво беше разказал бащата на Ерик, който работеше като чиновник в Окръжния съд, за удавения мъж.
	Хана пребледня.
	— Мили боже! Отвратителна история!
	— Според вас вярна ли е?
	— Ами… ти как мислиш?
	— Работата е там, че Ерик малко преувеличава.
	— Нима?
	— Обича да разкрасява онова, което баща му чува в съда.
	— Но дали баща му наистина би му разказал подобно нещо?
	— Мисля, че да. Ерик ни е разказвал за дела и други подобни, които наистина са се случвали. Смятам, че баща му казва истината. Но Ерик от своя страна… не знам. Не спирам да мисля за горкия мъж. Изглеждаше толкова притеснен…
	За голям срам на Малкълм гласът му потрепери, гърлото му се сви и от очите му рукнаха сълзи. Когато беше по-малък и се разплачеше у дома, майка му знаеше как да постъпи: вдигаше го на ръце и го люлееше, докато се успокои. Малкълм осъзна, че му се е искало да се разплаче за мъжа още откакто беше научил, че е мъртъв, но естествено, нямаше как да сподели това с майка си.
	— Съжалявам — промълви той.
	— Малкълм! Няма защо да се извиняваш. Аз съжалявам, че те забърках в тази каша. И е време да сложа край. Нямам право да искам от теб…
	— Не, моля ви! Искам да разбера всичко!
	— Твърде опасно е. Ако заподозрат, че знаеш нещо, ще изпаднеш в голяма опасност.
	— Знам. Въпреки това искам да участвам. Вината не е ваша. Така или иначе щях да видя и чуя тези неща, дори да не ме бяхте помолили. А сега мога поне с вас да говоря за тях. Не бих могъл да ги спомена пред никого, дори пред сестра Фенела. Тя не би ме разбрала.
	Малкълм все още се срамуваше и виждаше, че доктор Релф също е смутена, защото не знаеше как да постъпи. Малкълм не би искал тя да го прегърне, затова се радваше, че не понечи да го направи, но все пак ситуацията беше неловка.
	— Поне ми обещай, че няма да разпитваш — помоли тя.
	— Добре, това мога да ви обещая. Няма да задавам въпроси. Но ако някой спомене нещо…
	— Сам трябва да прецениш. Опитай се да изглеждаш незаинтересован. А сега да се придържаме към прикритието си и да си поговорим за книгите. Как ти се сториха тези двете?
	Малкълм никога не беше провеждал разговор като този, който последва. В училище, в клас от четиресет деца, нямаше време за подробни дискусии, дори програмата да ги позволяваше и учителите да се интересуваха. У дома нямаше с кого да говори за книги, тъй като майка му и баща му не четяха. В салона беше само слушател и рядко участваше в разговорите. А единствените двама приятели, с които можеше да поговори сериозно за подобни неща — Роби и Том, — не притежаваха задълбочените и разнообразни познания на доктор Релф.
	Първоначално Аста седеше сгушена на рамото му, където се беше качила в облика на малък пор, когато той се разплака; но постепенно се успокои и не след дълго вече седеше до Джеспър, добродушната мармозетка, и двамата си говореха тихо, докато Малкълм и Хана обсъждаха „Трупът в библиотеката“ и разговаряха с предпазливо уважение за „Кратка история на времето“.
	— Миналия път казахте, че изучавате историята на идеите — рече Малкълм. — Идеи като тези в книгата ли имахте предвид?
	— В общи линии. Изучавам представите и за неща като доброто и злото, както и защо е възникнала вселената.
	— Досега не се бях замислял за това — призна Малкълм. — Дори не ми беше хрумвало да се замислям за такива неща. Мислех, че всичко просто съществува. Значи, в миналото хората са имали различни мнения по въпроса, така ли?
	— О, да. И е имало периоди, когато е било много опасно да размишляваш за непозволени неща или поне да говориш за тях.
	— И сега май е така.
	— Да. Прав си за съжаление. Стига обаче да се придържаме към вече публикувани книги, едва ли ще си навлечем неприятности.
	Малкълм искаше да попита за тайните й изследвания и дали те са част от историята на идеите, но усещаше, че засега е най-добре да се придържа към наученото от книгите. Затова я попита дали има други книги по експериментална теология. Тя му намери една със заглавие „Квантовият свят“, а после го остави да си избере друго криминале. Малкълм се спря на роман от авторката на „Трупът в библиотеката“.
	— Имате много нейни книги — отбеляза той.
	— Но не всичките, които е написала.
	— Колко книги сте прочели?
	— Хиляди. Не мога дори да предположа колко точно.
	— Всичките ли ги помните?
	— Не. Помня само най-добрите. За повечето криминалета, които чета, не може да се каже, че са много добри, затова след известно време ги забравям и мога да ги прочета отново.
	— Хубава мисъл — каза Малкълм. — Трябва да тръгвам. Ако чуя нещо друго, ще ви разкажа следващия път. А пък ако отново ви счупят някой прозорец… Е, май вече и сама можете да го поправите, както ви показах с гвоздейчетата.
	— Благодаря ти, Малкълм. И пак те моля, внимавай!


	Вечерта Хана не отиде да вечеря в колежа както обикновено. Вместо това занесе бележка до портиера на колежа „Джордан“, прибра се вкъщи и си опържи яйца. Сипа си чаша вино и зачака.
	В девет и двайсет на вратата се почука, тя отвори и покани вътре мъжа, който стоеше навън в дъжда.
	— Съжалявам, че те накарах да излезеш в това отвратително време.
	— И аз съжалявам — отвърна той. — Няма значение. Какво има?
	Мъжът се казваше Джордж Пападимитриу, професорът по византийска история, който я беше вербувал за „Оукли Стрийт“ преди две години. Той беше и високият мъж с вид на учен, който бе вечерял с лорд Нюгънт в „Пъстървата“.
	Хана взе палтото му и го изтръска от водата, след което го закачи над радиатора.
	— Направих нещо много глупаво — призна тя.
	— Изненадан съм. Бих пийнал чаша от онова, което ти пиеш. Разкажи ми.
	Демонът му сипка докосна любезно нос с Джеспър и отлетя до облегалката на стола му пред камината. Хана доля вино и в своята чаша и се настани на другия стол.
	Пое си дълбоко въздух и му разказа за Малкълм: за жълъда, за отговора на алетиометъра, за „Пъстървата“, за книгите. Подбираше внимателно думите си, но му каза всичко, което той трябваше да знае.
	Мъжът я слушаше мълчаливо и я гледаше сериозно с тъмните си очи.
	— Прочетох за мъжа в канала. Естествено, не знаех, че той е свръзката ти. Не бях чувал и че е бил удушен. Възможно ли е да става въпрос просто за детска измислица?
	— Не е изключено, разбира се, но Малкълм със сигурност не си измисля. Вярвам му. Ако е измислица, то е измислица на приятеля му.
	— Във вестника, разбира се, не биха съобщили подобно нещо.
	— Освен ако някой друг, а не Дисциплинарният съд, е поръчал убийството. В такъв случай не биха имали причина да се страхуват и да цензурират статията.
	Пападимитриу кимна. Реши, че няма смисъл да я мъмри за глупавата постъпка и да я плаши с последиците; в момента размишляваше единствено как да разреши ситуацията с любопитното момче и положението, в което го беше поставила.
	— Момчето може да ни е полезно — каза той.
	— Знам, че може да ни е полезно. Видях го от самото начало. Просто се ядосвам на себе си, че го излагам на опасност.
	— Стига да прикриеш следите, едва ли ще попадне в опасност.
	— Но… всичко това му се отразява зле. Докато ми разказваше, че мъжът е бил удушен, се разплака.
	— Напълно нормална реакция за дете.
	— Той е чувствително момче… Но има и друго. Близък е с монахините от манастира в Годстоу. Разположен е на другия бряг на реката срещу „Пъстървата“. Изглежда, монахините се грижат за детето от онзи съдебен процес, дъщерята на лорд Азриел.
	Пападимитриу кимна.
	— Знаел си?
	— Да. Всъщност точно по този въпрос говорех с двама колеги в „Пъстървата“, докато Малкълм ни обслужваше. Трябва да си взема поука.
	— Значи си бил ти… и лорд канцлерът? Прав ли е Малкълм?
	— Какво точно ти каза?
	Хана му разказа накратко.
	— Колко наблюдателно момче — отбеляза той.
	— Малкълм е още дете, а и мисля, че е запленен от бебето. То е на шест месеца, или там някъде.
	— Кой друг знае, че бебето е в манастира?
	— Родителите на момчето, разбира се. Вероятно и някои от клиентите в странноприемницата, хората от селото, слугите… Мисля, че не е тайна.
	— Обикновено за децата се грижат майките им, но в този случай жената ясно заяви, че не иска бебето. При това положение попечителство получава бащата, но съдът не му го даде на основание, че не е в състояние да се грижи за детето. Вярно, не е тайна, но може да се окаже важно.
	— Още нещо — добави Хана и му разказа за двамата от Дисциплинарния съд, които бяха арестували Джордж Боутрайт, и за интереса им към някакви мъже, които били вечеряли в „Пъстървата“. — Това сте били сте вие с лорд Нюгънт. Но разпитвали за друг мъж.
	— Бяхме трима — отвърна Пападимитриу и допи виното си.
	— Още една чаша? — предложи Хана.
	— Не, благодаря. И повече не ме търси по този начин. Портиерът в „Джордан“ обича да клюкарства. Ако искаш да се свържеш с мен, закачи на таблото за съобщения пред библиотеката на Историческия факултет картичка с думата „Свещ“. Това ще е знак да се срещнем на следващата вечерна молитва в църквата в Уикам. Аз ще съм сам. Ти ще седнеш до мен и ще можем да говорим тихо, докато органът свири.
	— Свещ. Ясно. А ако ти искаш да се свържеш с мен?
	— Ако се наложи, ще разбереш. Все пак мисля, че постъпи добре, като привлече момчето. Грижи се за него.


>>	7. Играчката

	{img:glava_7.png}
	Централата на тайната служба, за която работеше Хана Релф, беше представяна на агентите като „Оукли Стрийт“ по простата причина че се намираше много далеч от оживения булевард със същото име в Челси и нямаше нищо общо с него.
	Хана обаче не знаеше това. Тя никога не беше ходила в централата и доколкото знаеше, думите „Оукли Стрийт“ бяха просто обикновен адрес. Освен професор Пападимитриу, единствената й друга връзка със службата беше жълъдът. Вземаше го с въпроса, който трябваше да зададе, и го връщаше с отговора на едно от многобройните места, които от „Оукли Стрийт“ наричаха „кутии за изгубени вещи“. Лицето, което й оставяше жълъда и после го прибираше, покойният господин Лакхърст, изпълняваше ролята на свръзка: двамата не се познаваха и така нямаше как да разкрият никаква информация един за друг при разпит.
	Единственият друг начин, по който се свързваше с началниците си, беше чрез завеждащия картотеката в Бодлианската библиотека. Трябваше да подаде заявка с каталожния номер на някоя книга, което означаваше, че иска да предаде съобщение до „Оукли Стрийт“ Нямаше значение коя е книгата, важно беше името на автора: първата буква от фамилията му беше код, който посочваше каква е темата на разговора.
	Хана подаде заявката си по официалния ред и на следващия ден получи бележка, в която се казваше да отиде в кабинета на отговорника за картотеката Хари Дибдин в единайсет часа.
	Дибдин беше слаб мъж с жълтеникаво лице. Демонът му беше непознат на Хана вид тропическа птица. Той затвори вратата и вдигна купчина книги от стола срещу бюрото, преди да й предложи кафе.
	— Обработката на заявките понякога отнема доста време — започна той. — И винаги разглеждаме много внимателно запитванията на видни изследователи.
	— В такъв случай бих изпила чаша кафе, благодаря.
	Библиотекарят включи анбарния чайник и се засуети да намери чаши.
	— Можете да говорите напълно свободно — каза той. — Тук никой няма да ни чуе. Искате да се свържете с „Оукли Стрийт“, така ли?
	— Убиха свръзката ми. Убедена съм, че са били представители на Дисциплинарния съд. И сега няма как да се свържа с клиентите си.
	Имаше предвид четиримата или петимата служители на „Оукли Стрийт“, които редовно й изпращаха въпроси.
	— Убийство ли? — изненада се Дибдин. — Защо мислите, че е бил убит?
	Хана му разказа. Когато приключи, кафето вече беше готово и той й подаде чаша.
	— Ако искате мляко, ще трябва да отида да потърся. Но имам захар.
	— Предпочитам го черно, благодаря ви.
	— Клиентите ви бързат ли? — Дибдин се настани на стола си. Демонът му размаха пъстрата си опашка и кацна на рамото му.
	— Ако бързат, нямаше да се допитват до алетиометъра. Но въпросът е неотложен.
	— Разбирам. Сигурна ли сте, че в „Оукли Стрийт“ не знаят за свръзката ви?
	— Не. За нищо не съм сигурна. Но когато система, работила безпроблемно осемнайсет месеца, изведнъж се разруши…
	— Тревожите се какво може да е издал, преди да го убият ли?
	— Разбира се. С него не се познавахме, но той знаеше къде се намират всички кутии за изгубени вещи и в момента може да ги наблюдават.
	— Колко кутии използвахте?
	— Девет.
	— В определен ред ли?
	— Не. Имахме код, който…
	— Не ми го казвайте. Но според кода сте разбирали в коя кутия да оставите или вземете съответното съобщение, нали? Той по същия начин ли действаше?
	— Да.
	— Девет значи… Едва ли имат достатъчно агенти, за да наблюдават толкова кутии денонощно. Но няма да е зле да измислите няколко нови места. Аз ще предам на „Оукли Стрийт“ къде се намират. А след като свръзката не ви е познавал, не сте в опасност.
	— Значи засега…
	— Просто потърсете нови кутии. Когато от „Оукли Стрийт“ изпратят нова свръзка, ще ви уведомя.
	— Благодаря — каза Хана. — Всъщност имам още един въпрос.
	— Добре.
	— Лорд канцлерът, лорд Нюгънт… бившият лорд канцлер… той от агентите на „Оукли Стрийт“ ли е?
	Дибдин примигна, а демонът се размърда на рамото му.
	— Не знам — отвърна той.
	— Напротив, знаете. А по реакцията ви съдя, че действително е агент.
	— Не съм казвал подобно нещо.
	— Не и с думи. Още един въпрос. Защо детето на мъж на име лорд Азриел и жена на име госпожа Колтър е толкова важно?
	Дибдин мълча няколко секунди, след което потри брада, а демонът му изчурулика тихичко в ухото му.
	— Какво знаете за детето? — попита накрая.
	— Поверено е на грижите на монахините в Годстоу. Момиченце е, на около шест месеца. Защо лорд Нюгънт се интересува от нея?
	— Нямам представа. Откъде знаете, че се интересува от детето?
	— Мисля, че той е уредил да я настанят там.
	— Може да е приятел на родителите. Не всичко е свързано с „Оукли Стрийт“.
	— Да. Вероятно сте прав. Благодаря за кафето.
	— За мен беше удоволствие. — Дибдин й отвори вратата.
	Докато вървеше обратно към библиотеката, Хана реши твърдо никога да не изрича името „Оукли Стрийт“ пред Малкълм. Нямаше нужда да го знае. И трябваше да се пребори с вината, която изпитваше, задето го караше да шпионира. Всичко, свързано с тази работа, я безпокоеше, абсолютно всичко.


	Малкълм помага известно време на господин Тапхаус с кепенците. Новата анбарна дрелка много му хареса и когато след дълги увещания дърводелецът му позволи да поработи с нея, му хареса още повече. Поставиха готовите кепенци върху прозорците и се върнаха в работилницата, за да направят още.
	— Дъбовият материал струваше цяло състояние — измърмори старецът. — Сестра Бенедикта е малко стисната, но аз й рекох, че цената е изгодна, а дъбът е най-подходящ, и в крайна сметка тя се съгласи.
	— Важно е обаче колко здрави са болтовете — повтори Малкълм думите, които беше чувал старият дърводелец да изрича често, докато му помагаше.
	— Да, а за толкова дебело дърво трябват много дълги болтове. Отнема много време да ги отвъртиш от стената с отвертка.
	— Мислех си за тези болтове. Нали знаете, че когато жлебът на главата се износи, се отвъртат много трудно, защото отвертката се пързаля?
	— И какво?
	— Не може ли да изпилим главите на болтовете, след като ги поставим, за да не могат да бъдат извадени?
	— Как така?
	Малкълм захвана един болт в менгемето и изпили част от жлеба, за да покаже на господин Тапхаус какво има предвид.
	— Виждате ли? Болтът се завърта навътре, но няма как да се развърти.
	— Да, добра идея, Малкълм. Много добра идея. Но ако другата година сестра Бенедикта реши да ги махне?
	— О, не се сетих за това.
	— Е, ако измислиш решение, непременно ми го кажи — рече старецът.
	Демонът му се изкиска. Малкълм не се засегна; идеята му беше добра и можеше да я обмисли допълнително. Той пъхна винта в джоба си и помогна на господин Тапхаус със следващия капак.
	— Ще ги лакирате ли? — попита го след малко.
	— Не. Ще ги намажа с датско масло. Няма по-добро от него. Знаеш ли обаче с какво трябва да внимаваш при датското масло?
	— Не. С какво?
	— Спонтанното възпламеняване — заяви веднага старецът. — Нанася се с парцал и ако след това не изпереш плата и не го оставиш да изсъхне, може да се запали от само себе си.
	— Как го нарекохте? Спон…
	— Спонтанно възпламеняване.
	Малкълм го повтори само заради удоволствието да изрече думите отново.
	След като дърводелецът си тръгна, Малкълм отиде в кухнята на манастира да види сестра Фенела. Старата монахиня режеше зеле и Малкълм взе нож да й помогне.
	— Какво прави досега, Малкълм? — попита тя.
	— Помагах на господин Тапхаус с кепенците. Защо ги слагате на прозорците?
	— Полицията ни посъветва така — отвърна сестра Фенела. — Дойдоха при сестра Бенедикта и й казаха, че напоследък в Оксфорд имало много кражби по домовете. Сетили се за среброто, церемониалните одежди и другите ценности тук и решили да ни предупредят.
	— Значи не е заради бебето?
	— Е, и заради него, разбира се.
	— Как е тя?
	— О, много е жизнерадостна.
	— Може ли пак да я видя?
	— Ако ни остане време.
	— Направих й подарък.
	— Много мило, Малкълм…
	— Нося го у мен, в случай че ме пуснете да я видя.
	— Много си досетлив.
	— Е, може ли да я видя тогава?
	— Добре, добре. Наряза ли цялата зелка?
	— Да, вижте сама.
	— Да вървим тогава.
	Сестра Фенела остави ножа, избърса ръце и го поведе по коридора към същата стая като предишния път. Люлката стоеше по средата, а единствената светлина идваше от мъждукаща лампа, тъй че бебето лежеше в полумрака и гукаше на демона си, който в момента беше плъх и стоеше изправен на задни лапи. Щом сестра Фенела и Малкълм се приближиха, той ги погледна, пропълзя на възглавницата и зацвърча в ухото на Лира.
	— Тя го учи да говори! — възкликна Малкълм.
	Много внимателно сестра Фенела вдигна бебето от люлката, а демонът на Лира скочи на мъничкото й рамо и се преобрази в мишле.
	Малкълм извади подаръка си. Беше въжето, което плетеше, завързано за малка топка от буково дърво, която беше издялал и загладил грижливо. Попитал беше майка си, а тя му рече: „Ако топката е достатъчно голяма, за да не я глътне, значи става за бебешка играчка“.
	— Щях да я боядисам — обясни той на сестра Фенела, — но знам, че бебетата дъвчат каквото им попадне, а в боята има всякакви вредни неща. Затова я загладих с шкурка. Няма да се одраска. А ако глътне въженцето, просто ще хванете топката и ще го издърпате. Напълно безопасно е.
	— Прекрасен подарък, Малкълм. Виж, Лира! Това е… От какво дърво е?
	— Буково. Познава се по шарките. Съвсем гладко е, а и така го завързах, че топката няма да се откачи.
	Лира хвана въженцето и веднага го пъхна в устата си.
	— Харесва й! — зарадва се Малкълм.
	— Може… не знам… Ако се опита да налапа цялото въже, може да се задави.
	— Май сте права — призна неохотно Малкълм. — А може да й дадете играчката, когато порасне малко. Или пък да носите люлката в кухнята със себе си и ако чуете, че се дави, веднага да й я вземете. Бас държа, че демонът й ще вдигне голяма врява, ако се задави. Той как се казва?
	— Панталеймон.
	— Той сигурно би могъл да издърпа въженцето, ако се наложи.
	— Опасно е — отсече Аста. — Ще й подариш топката, когато порасне.
	— Ех, добре тогава — въздъхна Малкълм и се опита да издърпа внимателно въженцето от ръчичките на бебето. Лира обаче не го пусна и възропта. Тогава Малкълм се престори, че хълца, и тя се разсмя толкова силно, че забрави за въженцето и го пусна.
	— Може ли да я подържа? — попита той.
	— Добре, но първо седни.
	Той седна на един стол, разпери ръце и сестра Фенела постави Лира в скута му. Демончето й отскочи бързо встрани, за да не се докосне до Малкълм, а и момчето много внимаваше да не го пипне, без да иска. Самата Лира много се заинтригува от новата перспектива, огледа се спокойно и накрая спря очи върху Малкълм.
	— Това е Малкълм — представи го сестра Фенела с тих, но ведър тон. — Харесваш го, нали?
	Колкото и мила да беше старата монахиня, Малкълм реши, че не знае как да говори на бебета. Той погледна надолу към личицето на момиченцето и рече:
	— Виж, Лира, направих ти топка от буково дърво с въженце, но още си малка да си играеш с нея. Моя грешка. Не знаех, че може да се задавиш с въженцето. Вярно, може и да не се задавиш, но засега още е опасно. Затова ще пазя играчката, докато станеш достатъчно голяма. Тогава дори ще ти покажа как сама да си оплетеш въже. Лесно е. Аз го направих от канап, но можеш да използваш най-различни други материали. И ще те изведа на разходка с лодката, какво ще кажеш? Казва се „Красивата дивачка“. Но май първо трябва да се научиш да плуваш. Ще те науча през лятото, искаш ли?
	— До лятото няма да е пораснала достатъчно… — започна сестра Фенела, но млъкна, щом в коридора се чуха гласове. — Бързо! — прошепна тя и взе бебето от ръцете му в мига, в който вратата се отвори.
	— О! Какво прави това момче тук?
	Въпросът зададе жена със ситно накъдрена прошарена коса и строго изражение. Не беше монахиня, но тъмносиният й костюм приличаше на униформа, а на ревера й имаше значка с изображение на жълта лампа с излизащо от нея червено пламъче.
	— Сестро Фенела? — извиси глас сестра Бенедикта, която влезе след жената.
	— О, да! Ами… Малкълм… Това е Малкълм.
	— Знам, че е Малкълм. Какво правите тук?
	— Направих подарък за бебето — отговори Малкълм — и попитах сестра Фенела дали може да му го дам.
	— Дай да го видя — нареди му непознатата.
	Тя огледа дървената топка и олигавеното въженце с презрение.
	— Играчката е крайно неподходяща. Не й я давайте. А ти, млади момко, се прибирай у дома. Нямаш работа тук.
	Щом чу строгия тон на жената, Лира сбърчи личице, демонът й се сгуши във врата й и момиченцето се разплака тихичко.
	— Довиждане, Лира — каза Малкълм и стисна леко ръчичката й. — Довиждане, сестро Фенела.
	— Благодаря ти, Малкълм — едва успя да продума старата монахиня, личеше, че е много уплашена.
	Сестра Бенедикта взе Лира от сестра Фенела и последното, което Малкълм чу на излизане от манастира, беше силният плач на бебето.
	Още нещо, което да разкаже на доктор Релф, помисли си той.


>>	8. Братството на свети Александър

	{img:glava_8.png}
	В понеделник през голямото междучасие Малкълм клекна в ъгъла на училищния двор с дългия болт в една ръка и джобно ножче в другата и започна да мисли как би могъл да се развърти дори с изпилена глава. Около него виковете на играещите и тичащи деца отекваха от стените на училището, а студеният вятър ги носеше над Порт Медоу.
	С крайчеца на окото си забеляза, че някой се приближава към него, и го позна без дори да вдига поглед. Беше Ерик, чийто баща работеше като чиновник в Окръжния съд.
	— Зает съм — заяви Малкълм, макар да знаеше, че това няма да спре Ерик.
	— Сещаш ли се за убития мъж? Онзи, когото удушили и хвърлили в канала?
	— Нали не биваше да говориш за него?
	— Да, но знаеш ли какво чул татко?
	— Какво?
	— Бил е шпионин.
	— И как са разбрали?
	— Татко не можа да ми каже заради Закона за държавната тайна.
	— Тогава как е могъл да ти каже, че е бил шпионин? Това не е ли държавна тайна?
	— Не, защото ако беше държавна тайна, нямаше да може да ми каже, нали?
	Малкълм си помисли, че бащата на Ерик би намерил начин да му каже всичко, ако пожелае.
	— И за кого е шпионирал?
	— Не знам. Татко не можа да ми каже и това.
	— А ти как мислиш?
	— За московитите. Нали те са ни врагове.
	— Но може да е бил наш шпионин и московитите да са го убили — отбеляза Малкълм.
	— Тогава какво е шпионирал тук?
	— Знам ли? Може да е бил на почивка. И шпионите би трябвало да ходят на почивка като всички останали. На кого още каза?
	— Засега на никого.
	— По-добре внимавай. Дано баща ти е прав за Закона за държавната тайна. Знаеш ли какво е наказанието, ако го нарушиш?
	— Ще го попитам.
	— Добра идея. Но през това време по-добре не казвай на никого. Навсякъде може да има шпиони.
	— Не и в училище! — заяви насмешливо Ерик.
	— Някой от учителите може да е шпионин. Например госпожица Дейвис.
	Госпожица Дейвис, учителката по музика, беше най-сприхавият човек, когото Малкълм познаваше.
	Ерик се замисли.
	— Възможно е. Но пък тя много се набива на очи. Истинските шпиони са по-незабележими.
	— Ала това може и да е умно прикритие. Очакваш шпионинът да е тих и незабележим, затова, когато видиш как госпожица Дейвис крещи и блъска по пианото, си мислиш, че няма как тя да е шпионин, но всъщност е.
	— И какво може да шпионира в училище?
	— Сигурно шпионира в свободното си време. Кой знае къде ходи и какво вижда. Искам да кажа, че абсолютно всеки може да е шпионин.
	— Добре де. Може и да си прав. Но мъжът в реката със сигурност е бил шпионин.
	Приел облика на мишка, демонът на Ерик се покатери по рамото му и изрече достатъчно силно, че Малкълм да го чуе:
	— Татко не каза изрично, че мъжът е шпионин.
	— Почти същото каза.
	— Да, обаче ти преувеличаваш.
	— Какво точно ти каза баща ти? — попита Малкълм.
	— Думите му бяха, че няма да се изненада, ако мъжът се окаже шпионин. Същото е.
	— Не съвсем.
	— Въпросът е защо е предположил, че е шпионин — намеси се Аста, която следеше разговора отблизо като червеношийка и обръщаше рязко глава, за да погледне ту едното, ту другото момче.
	— Именно. Благодаря ти — кимна важно Ерик. — Явно татко знае нещо, което го е накарало да мисли, че мъжът е шпионин. Тъй че вероятно наистина е такъв.
	— Можеш ли да разбереш защо предполага така? — попита Малкълм.
	— Знам ли. Ще го питам. Но трябва да действам подемно. Не мога да го питам направо.
	— Как така подемно?
	— Сещаш се, да не си личи какво точно питам.
	— Ясно — рече Малкълм. Ерик вероятно искаше да каже „подмолно“.
	В този момент звънецът би и трябваше да се строят по класове и да се върнат по класните стаи за дългия скучен следобед. Обикновено дежурният учител оглеждаше редиците от ученици, мъмреше онези, които говорят и шават, и пускаше класовете да влязат в сградата един по един. Днес обаче беше различно.
	Учителят изчака всички да утихнат, след което погледна към сградата на училището зад редиците от деца. Това накара няколко от тях да обърнат глави, включително Малкълм, и видяха как директорът излиза навън с вееща се тога. Не беше сам.
	— Обърнете се напред — изсъска дежурният учител и Малкълм не успя да види кой придружава директора.
	Миг по-късно директорът излезе пред строя и тръгна напред покрай редиците деца, и Малкълм веднага разпозна до него жената от манастира, която беше уплашила Лира със строгия си тон. Носеше същия тъмносин костюм и ситно накъдрена прическа.
	— Слушайте внимателно — нареди директорът. — След малко, когато влезете в училището, не се разотивайте по класните стаи. Всички да се съберат в голямата зала, както правите всяка сутрин. Искам да седнете по местата си тихо и да чакате. Ако някой вдига шум, ще си изпати. Пети клас, тръгвайте.
	Около Малкълм се разнесе шепот: „Коя е тя? Какво става? Кой е загазил?“.
	Той си придаде незаинтересован вид, но следеше жената с поглед. Тя оглеждаше студено преминаващите покрай нея деца, които влизаха в сградата. Когато наближи неговият ред, Малкълм се прикри зад Ерик, който беше малко по-висок.
	Голямата зала се използваше и като трапезария и мирисът на готвено витаеше в помещението цял следобед. Днес менюто включваше варена жълта ряпа и дори хлебчетата с конфитюр за десерт не бяха успели да убият тежката миризма. В тази зала се провеждаха и часовете по физическо възпитание и освен с мириса на готвено помещението беше пропито и с дъха на пот на няколко поколения деца.
	Когато неговият клас влезе, Малкълм погледна към учителите, застанали в редица в дъното. Лицата на повечето от тях бяха безизразни, сякаш не се случваше нищо необичайно, а това беше просто част от всекидневието; само дето господин Сейвъри, учителят по математика, се мръщеше. На лицето му се четеше дълбоко отвращение. А миг преди да седне, Малкълм зърна лицето на госпожица Дейвис, учителката по музика, тъй като върху него падна лъч светлина и се отрази в стичащите се по бузите й сълзи.
	Малкълм забеляза всички тези подробности и си представи как ги записва, за да ги съобщи после на доктор Релф.
	След като всички деца седнаха и се смълчаха повече от обикновено, тъй като се случваше нещо странно, директорът влезе в залата и всички станаха. Жената беше с него.
	— Добре, добре, сядайте — каза той.
	Щом всички притихнаха отново, той продължи:
	— Това е госпожица Кармайкъл. Тя ще ви обясни защо е тук.
	Директорът седна и прибра полите на тогата си, а демонът му врана зае обичайното си място на лявото му рамо. По-късно Малкълм щеше да си отбележи и друга подробност — лицето на директора беше също толкова свъсено, колкото на господин Сейвъри. Жената, разбира се, не го виждаше или пък просто не му обръщаше внимание. Тя изчака да се възцари пълна тишина и заговори:
	— Деца, знаете много добре, че Светата църква се състои от множество различни служби, които заедно образуват Магистратурата. Всички те работят заедно за благото на Църквата, което е всеобщото благо. Аз съм представител на Братството на свети Александър. Някои от вас сигурно са чували за свети Александър, но вероятно още не сте стигнали до него в уроците си, затова ще ви разкажа историята му.
	Той живял много отдавна със семейството си в Северна Африка. По онова време Светата църква все още се борела с езичниците, които почитали злокобни богове, както и с онези, които изобщо не вярвали в Бог. Семейството на малкия Александър било от хората, които почитали зъл бог. Те не вярвали в Исус Христос, а в мазето на къщата си имали олтар, където принасяли жертви на злия бог и се надсмивали над правоверните.
	Един ден Александър чул мъж да държи реч на пазара. Човекът бил мисионер, предприел опасно пътешествие по земя и море, за да отнесе историята на Исус Христос и учението на истинската вяра в земите край Средиземно море, родния край на Александър.
	И Александър бил толкова заинтригуван от разказа на мисионера, че останал и го изслушал докрай. Научил за живота и смъртта на Исус, за възкресението му и как онези, които вярват в него, ще живеят вечно. Накрая отишъл при проповедника и му казал: „Искам да стана християнин“.
	И не бил единственият. През онзи ден много хора се покръстили, включително губернаторът на провинцията, мъдър човек на име Регул. Регул наредил всички сановници да станат християни и те се покръстили.
	Но много други не поели по този път. Те харесвали своята религия и не искали да я сменят. Дори когато Регул издал закон, забраняващ езическите вярвания и призоваващ всички да приемат християнството за свое добро, те продължили да следват старите си нечисти религии.
	Тогава Александър осъзнал какво може да направи, за да служи на Бог и църквата. Той познавал хора, които се престрували на християни, но в действителност почитали старите зли богове. Като собственото му семейство. В дома си те приютявали езичници, криели в мазето хора, издирвани от властите, хора, които отказвали да се вслушат в свещените думи на Светото писание, в свещените думи на Бог.
	Александър осъзнал как да постъпи. Той смело отишъл при властите и им разказал за семейството си и за езичниците, които криели в дома си. Посред нощ войниците се отправили нататък и открили коя точно е къщата, защото Александър се качил на покрива с лампа в ръка и им дал сигнал. Семейството му било арестувано, езичниците от мазето пленени и на следващия ден всички те били осъдени на смърт и екзекутирани на пазара. Александър бил възнаграден и станал велик преследвач на атеисти и езичници. А след смъртта си много години по-късно бил провъзгласен за светец.
	Братството на свети Александър е създадено в памет на смелото малко момче и на емблемата му е изобразена лампата, с която то дало сигнал на войниците.
	Сигурно си мислите, че онези дни са отдавна отминали. В мазетата на къщите вече няма езически олтари. Всички вярваме в Бог. Всички ценим и обичаме Църквата. Живеем в християнска страна, плод на християнска цивилизация. Но Църквата продължава да има врагове, както нови, така и отколешни. Има хора, които открито заявяват, че Бог не съществува. Някои от тях дори се прочуват, държат речи, пишат книги и даже преподават. Но те не са важни. Знаем кои са. По-важни са хората, за които не знаем. Вашите съседи, родителите на приятелите ви, вашите родители, възрастните, които виждате всеки ден. Някой от тях отричал ли е съществуването на Бог? Да сте чували някой да осмива Църквата или да я критикува? Чували ли сте някой да разпространява лъжи за нея?
	Духът на малкия Александър живее и до днес във всяко момче и момиче, което е достатъчно смело да постъпи като него и да съобщи на църковните власти за всеки, който действа против истинската вяра. Това е свято дело и е най-важното, на което можете да се посветите. Всяко дете трябва да се замисли по този въпрос.
	Можете да се присъедините към Братството на свети Александър още днес. Ще получите значка като моята, с която да покажете, че мнението ви е важно. Нищо няма да ви струва. Можете да се превърнете в очи и уши на Светата църква в покварения свят, в който живеем. Кой иска да се присъедини към Братството?
	Във въздуха се изстреляха ръце, много ръце, и Малкълм видя въодушевление по лицата на съучениците си; учителите обаче, с изключение на един или двама, бяха забили поглед в пода или се взираха безизразно през прозорците.
	Ерик веднага вдигна ръка, както и Роби, и двамата се обърнаха към Малкълм, за да видят какво ще направи той. Истината беше, че на Малкълм много му се искаше да се сдобие с една от тези значки. Бяха красиви, но в същото време не желаеше да се присъединява към Братството. Затова той не вдигна ръка, а щом видяха това, и приятелите му се разколебаха. Ерик свали ръка, после отново я вдигна, този път по-несигурно. Роби свали ръка и не я вдигна повече.
	— Браво на вас — похвали ги госпожица Кармайкъл. — Бог ще остане много доволен, че толкова много момченца и момиченца желаят да постъпят правилно. Да бъдете очите и ушите на Висшия съдник! По улици и ниви, по домове и детски площадки, в класните стаи по целия свят, братство от деца като малкия Александър наблюдава и слуша в името на свята цел.
	Жената се обърна към масата до себе си и вдигна високо значка и лист хартия.
	— Когато се върнете по класните стаи, учителите ще ви дадат от тези формуляри и ще ви покажат как да ги попълните. След това ще ви дадат значка и вече ще сте членове на Братството на свети Александър! А, ще получите и още нещо. Тази книжка. — Тя вдигна една, за да им покаже. — Много е важна. В нея е разказана историята на свети Александър и има адрес, на който да пишете, ако забележите нещо нередно, нещо греховно, нещо подозрително и всичко, което смятате, че Светата църква трябва да знае. А сега сключете ръце за молитва и затворете очи. Мили Боже, нека духът на блажения свети Александър изпълни сърцата ни, нека отвори очите ни за прегрешенията, да ни даде смелост да ги заклеймим и да ни вдъхне сили и в най-трудни и болезнени моменти. В името на нашия спасител Исус Христос, амин.
	Разнесе се хор от тихо прошепнати „Амин“ от повечето деца. Малкълм вдигна глава и погледна жената, която като че ли се взираше право в него. Той потръпна, но след миг тя се обърна към директора.
	— Благодаря ви, господин директор. Оставям ги във ваши ръце.
	Жената си тръгна, а директорът стана сковано и уморено и каза само:
	— Пети клас, тръгвайте първи.


>>	9. Обратно на часовниковата стрелка

	{img:glava_9.png}
	В събота сутринта Малкълм имаше много да разказва на Хана. Каза й как бащата на Ерик предполагал, че убитият мъж бил шпионин; каза й за жената в манастира и за речта й през онзи необичаен следобед в училище, както и колко много от съучениците му се бяха записали в Братството на свети Александър.
	— А на другия ден, когато дойдоха на училище със значките си, директорът заяви, че в училище по традиция не се допуска носенето на значки и това правило важи и сега. Всички, които носеха значки, трябваше да ги свалят. Директорът рече, че какво правят у дома си е тяхна работа, но в училище не може. Каза и че формулярът, който са подписали, нямал нещо си юридическо, май юридическа сила или нещо от този род, и не представлявал официален документ. Няколко души се опитаха да възразят, но той ги наказа и им взе значките.
	Тогава няколко от децата, които се записаха в Братството, заявиха, че ще го докладват, и явно са го направили, защото в четвъртък директора го нямаше в училище. Вчера също не дойде. Господин Хокинс, заместник-директорът, който е на страната на Братството, вчера на сутрешното събрание заяви, че господин Уилис, директорът, се е объркал и че който иска, може да си носи значката. Намери кутията с конфискуваните значки в кабинета на директора и ги върна на учениците.
	— Другите учители какво мислят за Братството?
	— Някои го харесват, други не. Господин Сейвъри, учителят по математика, го ненавижда. Някой го попита в час какво мисли, тъй като си личеше, че е против. Господин Сейвъри заяви, че цялата работа е отвратителна и че Братството почита проклет малък сополанко, който се погрижил да убият родителите му. Думите му явно накараха няколко деца да погледнат от друг ъгъл на Братството и те свалиха значките си, а ако някой ги питаше, отвръщаха, че са ги изгубили. Никой обаче не каза, че е съгласен с господин Сейвъри, защото иначе ще ги докладват.
	— Ти нали не се записа?
	— Не. Въпреки че горе-долу половината от съучениците ми се записаха. Но другите не го направиха. Онази жена никак не ми харесва, това беше една от причините да откажа. А и… дори да смятам, че родителите ми вършат нещо нередно, пак не бих ги издал. И ми се струва, че това Братство е свързано с Дисциплинарния съд.
	На Малкълм вече му беше минавало през ум, и сега отново си го помисли, че разговорите му с доктор Релф много приличаха на причината свети Александър да е на почит. Каква беше разликата? Само в това, че той харесваше доктор Релф и й вярваше. Въпреки това си оставаше шпионин.
	Мисълта го смути и тя забеляза.
	— Мислиш, че…
	— Мисля, че на практика доноснича на вас.
	— Вярно е в известен смисъл, но не бих го нарекла доносничество. Аз трябва да докладвам какво съм научила, тъй че върша същото. Разликата е там, че хората, за които работя, са добри. Вярвам в мисията им. Убедена съм, че са на страната на доброто.
	— Срещу Дисциплинарния съд?
	— Разбира се. Срещу онези, които убиват хора и ги хвърлят в реката.
	— И срещу Братството на свети Александър?
	— Абсолютно. Идеята за подобна организация е отвратителна. А формулярите, които каза, че са раздали? Децата не са ли ги занесли у дома да ги видят родителите им?
	— Не. Онази жена каза, че формулярите са единствено за децата и че ако свети Александър е трябвало да пита родителите си, те са щели да му забранят. Това не се понрави на някои от учителите, но нямаше как да възразят.
	— Трябва да науча повече за Братството. Никак не ми харесва.
	— Не знам защо жената дойде в манастира да види Лира. Твърде малка е да се включва в Братството, а и в каквато и да било друга организация.
	— Да, интересен въпрос — съгласи се доктор Релф и стана да приготви какао. — А сега да поговорим за книгите. Хареса ли ти „Квантовият свят“?


	През последните няколко дни Хана търсеше нови кутии за изгубени вещи. След като намери пет-шест подходящи места, отиде при Хари Дибдин в Бодлианската библиотека и подаде нова заявка.
	— Радвам се да те видя — посрещна я той. — Намерихме ти нова свръзка.
	— Бързо действате.
	— Положението става напечено. Вероятно си забелязала.
	— Да, забелязах. Щом има нова свръзка, значи мога да започна да използвам новите кутии веднага. Хари… ти имаш деца в ученическа възраст, нали?
	— Две. Защо?
	— Да са чували нещо за Братството на свети Александър?
	— Да, сега, като ми каза, се сещам. Категорично им забраних.
	— Прибрали са се у дома и са те питали?
	— Да, бяха много въодушевени. Аз обаче им заявих, че идеята е ужасна.
	— Знаеш ли кой го е основал? Как е възникнало?
	— Предполагам, по обичайния начин. Защо?
	— Не бях чувала за него, просто ми стана интересно. Каза, че положението става напечено — несъмнено Братството е сред причините. В училището на децата ти да е идвала жена на име Кармайкъл?
	— Не знам. Споменаха само, че са ги поканили да се запишат. Не влизат в подробности.
	Хана му разказа за случилото се в основно училище „Ълвъркоут“.
	— Агентът ти ли го докладва?
	— Той е много добро момче. Но сега се притеснява, че прави същото като Братството — шпионира и докладва на мен.
	— И е прав.
	— Много е малък, Хари. Все още има съвест.
	— Трябва да се грижиш за него. Да го пазиш.
	— Знам. Няма до кого да се допитам за съвет, но трябва да давам съвети на него. Не, не ставай. Ето списък с новите кутии за изгубени вещи. Довиждане, Хари.


	Докладът, който написа, се разпростря на четири листа от специалната фина хартия, макар да пишеше възможно най-сбито и с невероятно подострен твърд молив. Трудно беше и да сгъне писмото така, че да се побере в жълъда, но в крайна сметка успя и излезе да се разходи в Ботаническата градина, където в една от оранжериите под дебел корен се намираше първата кутия за изгубени вещи.
	След това отиде в библиотеката, за да се заеме с официалната си работа с алетиометъра. Изостанала беше и имаше чувството, че е стигнала до задънена улица или пък че инструментът е охладнял към нея. Трябваше да внимава. Скоро предстоеше ежемесечната среща на изследователската група, където представяха резултатите си и обсъждаха различни подходи, и ако Хана се появеше с празни ръце, щяха да й отнемат достъпа до алетиометъра.


	В понеделник директорът господин Уилис още не се беше върнал, а във вторник господин Хокинс, заместникът му, обяви, че господин Уилис вече не работи в училището и той самият ще поеме задълженията му. Учениците притаиха дъх. Всички знаеха причината: господин Уилис се беше опълчил на Братството на свети Александър и го бяха наказали. Учениците със значките се главозамаяха от чувството за власт. Сами бяха свалили директора от поста му. Вече никой учител не беше застрахован. Малкълм наблюдаваше учителите, докато господин Хокинс говореше: господин Сейвъри се хвана за главата, госпожица Дейвис прехапа устни, господин Крокър, учителят по трудово, изглеждаше разярен. Някои от колегите им се усмихваха тържествуващо, но повечето гледаха безизразно.
	И учениците, носещи значки, здраво се напериха. Носеше се слух, че в един от горните класове учителят по вероучение разказвал за чудесата в Библията и обяснявал, че някои от тях имат реалистично обяснение, като например как Мойсей разделил Червено море. Казал им, че е възможно просто онази част от морето да е била плитка и силен вятър да е издухал водата и да е отворил проход. Един от учениците го предупредил да внимава и вдигнал значката си, а учителят веднага се оправдал, че само им дава пример за грозна лъжа и че Библията казва истината: Мойсей разделил водата, за да минат израилтяните.
	И други учители започнаха много да внимават. Преподаваха вяло, разказваха все по-малко истории, уроците ставаха все по-сухи и предпазливи, но изглежда, точно това искаха учениците със значките. Резултатът беше, че всеки учител сякаш работеше под зоркия поглед на строг инспектор и всеки урок се превърна в изпитание, при което изпитваха не учениците, а учителите.
	Онези със значките започнаха да оказват натиск и върху другите деца.
	— Защо не носиш значка?
	— Защо не си в Братството?
	— Защо си атеист?
	Когато се опитаха да притиснат Малкълм, той просто сви рамене и отвърна:
	— Не знам. Ще обмисля въпроса.
	Някои деца казваха, че родителите им са забранили да се присъединят към Братството, но щом онези със значките се усмихнеха победоносно и запишеха името и адреса им, те се плашеха и приемаха значката.
	Няколко учители все още упорстваха. Един ден Малкълм остана след часа по трудово; искаше да обсъди с господин Крокър идеята си за еднопосочния винт. Господин Крокър го изслуша търпеливо, огледа се и като видя, че работилницата е празна, рече:
	— Виждам, че не носиш значка, Малкълм.
	— Да, господине.
	— Има ли причина?
	— Братството никак не ми харесва. Тя не ми харесва… онази госпожица Кармайкъл. А господин Уилис ми харесваше. Какво стана с него?
	— Никой не ни казва.
	— Той ще се върне ли?
	— Надявам се.
	Демонът на господин Крокър, зелен кълвач, започна да пробива бясно като картечница парче борово дърво. На Малкълм му се щеше да поговорят още за Братството, но не искаше да създава неприятности на учителя.
	— Та за винта, господине…
	— О, да. Сам го измисли, а?
	— Да, но не мога да измисля как да го развия.
	— Е, изпреварили са те, Малкълм. Виж…
	Господин Крокър отвори едно чекмедже и извади картонена кутийка болтове с изпилени жлебове, същите като онзи, който Малкълм направи в работилницата в манастира, но много по-фино изработени.
	— Да му се не види! — възкликна момчето. — А мислех, че първо на мен е хрумнала тази идея! Как обаче се развиват?
	— Нужен е специален инструмент. Сега ще ти покажа.
	Учителят затършува в чекмеджето и извади метална кутия с пет-шест къси метални пръчици с остри върхове. Другият им край беше оформен така, че да пасва в дърводелска дрелка. Бяха с различни дебелини, отговарящи на най-разпространените размери винтове.
	Малкълм извади най-голямата и забеляза нещо в резбата.
	— О! Върви в обратната посока!
	— Точно така. Пробиваш дупка по средата на болта, който искаш да извадиш, не много дълбока, завиваш една от тези пръчици по същия начин, по който би развъртял винт, и щом се захване, ще извади винта заедно със себе си.
	Малкълм се изпълни с възхищение.
	— Великолепно! Гениално!
	Толкова беше впечатлен, че за малко да каже на господин Крокър за жълъда, който също се развърташе в обратната посока. Но се спря навреме.
	— Малкълм, аз така или иначе няма да ги използвам. Ти си сръчно момче, вземи ги. Вземи и винтовете. Подарявам ти ги.
	— Много ви благодаря, господине. Много мило от ваша страна. Благодаря.
	— Няма защо. Не знам колко още ще издържа тук. Ще ми се инструментите да са при някого, който ще ги оцени. А сега, изчезвай.


	В края на седмицата и господин Крокър изчезна. Както и госпожица Дейвис. Училището се оказа в затруднение, тъй като трябваше да намира заместници много бързо и господин Хокинс, новият директор, повдигна въпроса на събранието преди часовете, като подбираше внимателно думите си.
	— Момчета и момичета, несъмнено сте забелязали, че някои от учителите вече не са при нас. Разбира се, напълно нормално е преподавателите в дадено училище да се сменят от време на време, но това създава временни неудобства. Може би е най-добре това текучество да спре за известен период, за да възобновим нормалния учебен процес.
	Всички знаеха, че това е молба към онези със значките, но директорът, естествено, не можеше да ги помоли направо. Малкълм се запита дали думите му ще имат ефект. През следващата седмица той слушаше и наблюдаваше и скоро забеляза да се формират различни фракции. Една от групите настояваше да действат неумолимо и обсъждаше открито дали да не докладват самия господин Хокинс, задето говори така. Друга група предпочиташе да не прибързват и да се възползват от първия си голям успех, като напомнят на учителите кой всъщност командва и направят няколко публични демонстрации, за да ги държат под контрол.
	В крайна сметка надделя втората група. Нямаше повече отстранени учители, но двама-трима бяха принудени да излязат пред цялото училище и да се извинят за една или друга простъпка.
	— Искрено съжалявам, че забравих да започна урока с молитва.
	— Искам да се извиня на цялото училище, че се усъмних в историята за свети Александър.
	— Допуснах грешка, когато смъмрих трима членове на Братството за лошо поведение. Сега осъзнавам, че те не се държаха лошо, а провеждаха напълно основателна дискусия по важни въпроси. Моля да ми простите.
	Малкълм разказа на родителите си за странните събития в училище и те се ядосаха, но не достатъчно — а може и просто да бяха твърде заети, — за да постъпят като някои други родители, които ходеха да се оплачат. Една вечер през седмицата няколко души заговориха по тази тема в странноприемницата и бащата на Малкълм го повика да им разкаже какво се случва в „Ълвъркоут“, защото явно подобни неща ставаха и в други училища в града.
	— Искам да знам кой стои зад всичко това — настояваше един мъж, чиито деца учеха в основно училище „Уест Оксфорд“.
	— Ти знаеш ли, Малкълм? — попита господин Партридж, касапинът.
	— Не. Учениците със значките просто докладват някого и той си пати. Освен учители, има и арестувани родители.
	— Но на кого докладват?
	— Питал съм, но заявиха, че няма да ми кажат, докато не си сложа значка.
	Всъщност Малкълм често си мислеше да се присъедини към Братството на свети Александър, за да научи повече за организацията и да разполага с повече информация за доктор Релф. Спираше го обаче фактът, че учениците със значки нямаха много свободно време, защото ходеха на църковни сбирки, които също бяха тайни и не се обсъждаха в училище, а Малкълм не желаеше да се занимава с такива неща.
	Имаше обаче друг начин да научи повече. Ерик, след кратко колебание, все пак се записа в Братството и носеше значката си с гордост. Приятелят му не беше се променил много и Малкълм установи, че ако задава подходящите въпроси, Ерик му разказва неща, които трябваше уж да са тайна, защото удоволствието от това да знаеш тайна се увеличаваше двойно, ако я споделиш с някого. Малкълм започна да споменава, че има интерес към Братството, но още не е сигурен дали ще се присъедини. Скоро Ерик му беше разказал почти всичко, което знаеше.
	— Ако, да речем, искате да отстраните господин Джонсън — попита Малкълм, като избра учител, чиято всеотдайна набожност го правеше малко вероятна мишена. — На кого го докладвате?
	— Има си процедура. Не може да докладваш някого само защото ти е неприятен. Не е редно. Ако имаш основателна причина и неоспорими доказателства за неуместно или неправомерно поведение — изрече го като назубрена формула. — Записваш името му на листче и го изпращаш на Епископа.
	— Кой епископ? Епископът на Оксфорд ли?
	— Не. Наричат го Епископа. Може да е епископ на Лондон. Или пък на някой друг град. Просто написваш името и му го изпращаш.
	— Но така всеки може да напише името на когото си поиска. Аз например бих могъл да изпратя името на госпожа Бланшард, задето ме наказа да остана след часовете.
	— Не, не можеш. Защото не е постъпила неуместно. Не е извършила прегрешение. Ако обаче ти е говорила за атеизъм, това е прегрешение и имаш право да изпратиш името й.
	Малкълм не го разпитва повече за момента. Само пускаше стръв; трябваше да действа „подемно“, както би се изразил Ерик.
	— Нали се сещаш за госпожица Кармайкъл? — подметна Малкълм на другия ден. — Струва ми се, че съм я виждал, преди да дойде в училище. Май я зърнах в манастира да говори с монахините.
	— Сигурно ги е помолила да приемат учители и други хора, които се нуждаят от превъзпитание — предположи Ерик.
	— Какво е „превъзпитание“?
	— Учат те кое е правилно.
	— Тя ли е началникът на Братството?
	— Не. Тя е дякон. Може да е дякон, но не и свещеник, тъй като е жена. Предполагам, че Епископа й е началник.
	— Значи Епископа е началник на Братството, така ли?
	— Не бива да казвам — отвърна Ерик, което означаваше просто, че не знае. — Всъщност изобщо не бива да говоря с теб по тези въпроси, освен ако не те убеждавам да се включиш в Братството.
	— Ама ти точно това правиш. Всичко, което казваш, ме убеждава.
	— Значи ще си закачиш значка?
	— Все още не, но може би скоро.


	Малкълм реши, че единственият начин да разбере защо госпожица Кармайкъл беше ходила в манастира, е да попита монахините. Затова в четвъртък вечерта изтича дотам в дъжда и почука на кухненската врата. Щом влезе, го блъсна мирис на боя.
	— О, Малкълм! Как ме стресна! — подскочи сестра Фенела.
	Малкълм се стараеше да не стряска сестра Фенела, откакто му беше казала, че има болно сърце. Като малък си мислеше, че сърцето й е болно, защото е било разбито много отдавна и затова е станала монахиня. Казала му бе, че го разбил някакъв младеж. Малкълм вече осъзнаваше, че не е говорила буквално, но бедната старица се стряскаше лесно и сега седна задъхана и побледняла.
	— Извинявайте. Не исках да ви стряскам. Съжалявам.
	— Няма нищо, миличък, няма нищо. Дошъл си да ми помогнеш с картофите ли?
	— Да, ще ги обеля — рече той и вдигна ножа, който монахинята беше изпуснала. — Как е Лира?
	— О, гука непрекъснато. Бърбори на демона си и той й отговаря с гукане. Като лястовички са. Нямам представа какво си говорят, сигурно и те не знаят, но звучи много сладко.
	— Измислят си свой език.
	— Ако скоро обаче не проговорят английски, може да се окаже проблем.
	— Наистина ли?
	— Не, не, шегувам се. Всички бебета гукат. Така се учат да говорят.
	— Аха…
	Картофите бяха стари и осеяни с черни петна. Сестра Фенела не ги беше изрязала и ги бе сложила в тенджерата просто така, но Малкълм отстрани най-гнилите части. Монахинята се зае да стърже сирене.
	— Сестро Фенела, коя беше онази жена миналата седмица?
	— Не съм сигурна, Малкълм. Дойде при сестра Бенедикта, но не знам защо. Може да е от Службата за закрила на деца.
	— Каква е тази служба?
	— Следи дали се грижат добре за децата. Поне така мисля. Сигурно е дошла да провери дали се грижим правилно за Лира.
	— Тя дойде и в училище. — Малкълм разказа на монахинята цялата история. Старицата го слушаше толкова внимателно, че забрави да стърже сиренето. — Чували ли сте за Братството на свети Александър?
	— Има толкова много светци, че ми е трудно да ги помня всичките. Но те изпълняват Божията воля по различен начин.
	— Ама свети Александър издал родителите си и ги екзекутирали.
	— О, подобни истории са ставали само в миналото. А и някои неща е трудно да се проумеят. Дори да изглежда, че постъпката му е нередна, това не означава, че не е довела до нещо добро. Тези работи са твърди сложни за нас с теб.
	— Картофите са готови. Да обеля ли още?
	— Не, няма нужда. Искаш ли да лъснеш сребърните прибори?
	В този миг обаче вратата се отвори и в кухнята влезе сестра Бенедикта.
	— Стори ми се, че чух гласа ти, Малкълм. Може ли да поговоря с него за момент, сестро Фенела?
	— Да, разбира се. Благодаря ти, Малкълм.
	— Добър вечер, сестро Бенедикта — поздрави Малкълм и я последва по коридора до малката й приемна. По пътя се ослуша за гукането на Лира, но не чу нищо.
	— Седни, Малкълм. Не се тревожи, няма да ти се карам. Искам само да ми разкажеш за жената, която беше тук миналата седмица. Доколкото разбрах, е ходила в училището ти. Защо?
	За втори път тази вечер Малкълм разказа историята за Братството на свети Александър, за директора и за изчезналите учители.
	Сестра Бенедикта слушаше, без да го прекъсва. Изражението й беше мрачно.
	— Защо тази жена беше в манастира? — попита Малкълм, след като приключи. — За Лира ли питаше? Защото тя е твърде малка, за да се присъединява към разни братства.
	— Разбира се. Работата на госпожица Кармайкъл тук завърши, надявам се. Но се тревожа, че насърчава толкова много деца да се държат безобразно. Защо никой не е съобщил за случващото се на някой вестник?
	— Де да знам, може…
	— „Не знам“ — поправи го монахинята.
	— Не знам, сестро. Може би вестниците нямат право да пишат за това.
	— Да, възможно е. Благодаря ти, Малкълм. А сега, най-добре се прибирай вкъщи.
	— Може ли да видя Лира?
	— В момента спи. Но можеш да надзърнеш за малко. Ела с мен.
	Тя го заведе обратно по коридора до стаята, в която държаха Лира.
	Отвори вратата и включи лампата. Стаята беше напълно преобразена: тъмната ламперия я нямаше и стените бяха боядисани в приветлив кремав цвят, а подът беше застлан с топли черги.
	— Стори ми се, че мирише на боя! Много е красиво. Това вече нейната стая ли ще бъде?
	— Твърде тъмно беше за малко дете. Така е по-добре, нали? Според теб от какво още би имала нужда?
	— Масичка и стол, когато порасне малко. И хубави картини. Както и етажерка за книги. Бас държа, че ще обича да чете. Може да научи и демона си. Както и сандък за играчки. И люлеещо се конче. И…
	— Дали с господин Тапхаус бихте могли да изработите някои от тези неща?
	— Да! Ще се заема още тази вечер. В работилницата има прекрасно дъбово дърво.
	— Господин Тапхаус вече си тръгна. Но може да започнете утре.
	— Добре. Непременно. Знам точно от какво има нужда тя.
	— Не се съмнявам.
	— Сестро Бенедикта — попита той, преди монахинята да загаси лампата. — Защо господин Тапхаус поставя кепенци на прозорците?
	— За по-сигурно — отвърна лаконично тя. — Лека нощ, Малкълм.


	Имаше куп неща, които Малкълм да разкаже на доктор Релф в събота. Първоначално му се струваше, че едва ли ще успее да стигне до дома й, защото реката беше придошла и течеше толкова бързо, та беше трудно да се стигне до Пътя на херцога, който вече преливаше от обилните валежи през последните седмици. Ала успя.
	Завари доктор Релф да пълни чували с пясък. Няколко празни чувала лежаха върху купчина пясък в малката й градина и тя без особен успех се опитваше да напълни първия.
	— Вие го дръжте — предложи Малкълм, — а аз ще сипвам пясъка. Сам човек трудно би се справил. Вероятно, ако сковете рамка, за да стои изправен…
	— Нямам толкова време — отвърна доктор Релф.
	— Предупредиха за наводнение ли?
	— Снощи един полицай дойде с вестта, че е възможно скоро да стане наводнение. Реших да взема мерки и помолих строителя да ми докара пясък. Но си прав, трудно е само за един чифт ръце.
	— Къщата ви наводнявала ли се е преди?
	— Не. Но живея тук сравнително отскоро. Мисля, че при предишния собственик е имало наводнение.
	— Реката е много пълноводна.
	— Не е ли опасно да плаваш с тази малка лодка?
	— О, не. По-безопасно е, отколкото на сушата. Щом се носиш по водата, няма как да пострадаш.
	— Вероятно си прав. Но все пак внимавай.
	— Винаги внимавам. Трябва да зашиете чувалите. Нужна ви е голяма игла, каквато използват за корабни платна.
	— Ще трябва да се задоволя с каквото разполагам. Готово, този е последният.
	Дъждът се усили и след като подредиха чувалите с пясък до вратата, влязоха вътре. На по чаша какао. Както обикновено Малкълм й разказа за последните събития.
	— Питах се — поколеба се той. — Дали не е добре да се запиша в Братството, за да науча повече, но…
	— В никакъв случай! — отсече тя. — Не забравяй, че искам да ми казваш само онова, което случайно виждаш и чуваш. Недей да проучваш специално каквото и да било. А и имам чувството, че присъединиш ли се веднъж, няма да ти позволят да напуснеш Братството. Просто от време на време говори с Ерик. Днес обаче и аз имам да ти казвам нещо, Малкълм. Началникът на Братството на свети Александър е майката на Лира.
	— Моля?
	— Точно така. Майката, която не искала детето си. Казва се госпожа Колтър.
	— Сигурно затова госпожица Кармайкъл беше в манастира. Искала е да провери дали се грижат добре за Лира и да каже на майка й… Да му се не види!
	— Изглежда обаче, че госпожа Колтър не е много загрижена за дъщеря си. Може би госпожица Кармайкъл е искала да види детето по друга причина.
	— Сестра Бенедикта я отпрати.
	— Радвам се да го чуя. Да си виждал отново мъжете от Дисциплинарния съд?
	— Не, а и никой в „Пъстървата“ не ги е виждал, откакто Джордж Боутрайт избяга.
	— Чудя се как ли е той.
	— Подозирам, че е мокър до кости — каза Малкълм. — Ако се крие в гората, несъмнено е мокър и премръзнал.
	— Сигурно. А сега ми разкажи харесаха ли ти книгите.


>>	10. Лорд Азриел

	{img:glava_10.png}
	Когато Малкълм показа на господин Тапхаус инструмента от учителя по трудово и го изпробваха с анбарната дрелка, старецът се впечатли достатъчно, за да му позволи да изпили жлебовете на още няколко винта за кепенците, които се готвеше да постави.
	— Така никой няма да може да влезе в манастира, Малкълм — заяви той, сякаш идеята беше негова.
	— Но кой би направил подобно нещо?
	— Злосторници.
	— Какво е „злосторник“?
	— Човек, който върши лоши неща. На нищо ли не ви учат в училище?
	— Не и на това. Какви злосторници?
	— Няма значение. Хайде, изпили още десетина болта, ако обичаш.
	Малкълм отдели болтовете и захвана първия в менгемето, докато господин Тапхаус намаза с втори слой датско масло готовите кепенци, за да станат непромокаеми.
	— Разбира се, злосторниците не са само хора — каза по едно време старецът.
	— Нима?
	— О, да. Има и _духовни_ злосторници. Тях обаче дъбовите кепенци не могат да ги спрат.
	— Призраци ли?
	— Призраците са най-малкият проблем, момче. Призраци, духове, привидения — те най-много да те стреснат в тъмното.
	— Вие виждали ли сте призрак, господин Тапхаус?
	— Да. Три пъти. Веднъж в гробището на църквата „Свети Петър“ в Улвъркоут. Веднъж в Стария затвор в града.
	— За какво сте били в затвора?
	— Не бях затворник, глупчо. Започнаха да го наричат Стария затвор, след като построиха новия. Един зимен ден работех там, свалях старите врати, за да боядисат килиите и да ги превърнат в кабинети или нещо подобно. Имаше обаче една голяма стая с висок таван и едно-единствено прозорче, цялото натежало от паяжини, през което се процеждаше сивкава светлина. Трябваше да разглобя някаква висока платформа от масивни дъбови греди. Не знаех за какво служи. По средата имаше отвор с капак. Тъкмо подготвях магарето за рязане на дъски, когато зад гърба ми се разнесе оглушителен трясък. Дойде откъм платформата. Подскочих и се обърнах, и проклет да съм, ако не видях през отвора на въже да виси мъртвец. Оказа се, че това било помещението за екзекуции, а платформата служела за бесило.
	— Какво направихте?
	— Паднах на колене и започнах да се моля бясно. Когато отворих очи, мъртвецът беше изчезнал. Нямаше въже, нямаше труп, капакът беше затворен.
	— Да му се не види!
	— Здраво се стреснах.
	— Не падна на колене, за да се молиш, а припадна от страх — обади се демонът кълвач на дърводелеца от работния тезгях.
	— Може и да е тъй — призна старецът.
	— Помня, защото паднах от магарето — обясни тя.
	Малкълм подсвирна впечатлено и тъй като беше практично момче, попита:
	— Какво направихте с дървения материал от бесилото?
	— Изгорих го. Не можех да го използвам, пропит беше с терзания и мъка.
	— Да, сигурно… А къде видяхте третия призрак?
	— Тук. Всъщност сега като се замисля, беше точно където стоиш ти. По-страшно нещо не съм виждал в живота си. Неописуемо. Как мислиш, на колко години съм?
	— На седемдесет — отвърна Малкълм, макар добре да знаеше, че миналата есен господин Тапхаус беше навършил седемдесет и пет.
	— Ето, виждаш ли как се отразява подобен страх на човека? Всъщност съм на трийсет и девет, момче. Изглеждах млад, докато не видях привидението точно там, където ти стоиш сега. Косата ми побеля за една нощ.
	— Не ви вярвам — каза Малкълм несигурно.
	— Както искаш. Няма повече да ти разказвам. Как върви с винтовете?
	— Според мен си измисляте. Направих четири.
	— Тогава побър…
	Но преди да си довърши мисълта си, на вратата се затропа трескаво и някой натисна бравата. Малкълм вече беше се беше поуплашил от историите за призраци и сега го побиха тръпки и стомахът му се сви. Двамата с дърводелеца се спогледаха, но преди да успеят да кажат и думичка, сестра Фенела се провикна:
	— Господин Тапхаус! Елате бързо! Моля ви, елате да помогнете!
	Господин Тапхаус, напълно спокоен, взе един голям чук и отвори вратата. Сестра Фенела влезе с препъване в работилницата и го хвана за лакътя.
	— Бързо! — подкани тя пискливо, цялата разтреперана и пребледняла.
	Дори не забеляза Малкълм, който стоеше зад стареца с пила в ръка. Момчето тръгна тихо след тях.
	— Какво се е случило? — попита дърводелецът, докато бързаха по пътеката към кухнята.
	В първия момент Малкълм си помисли, че се е спукала някоя тръба, но това не би уплашило толкова силно старата монахиня. След това му хрумна, че може да има пожар, но не усещаше мирис на дим, нито се виждаха пламъци. Сестра Фенела обясняваше на пресекулки нещо на господин Тапхаус, но той очевидно също не я разбираше, защото й каза:
	— По-бавно, сестро, по-бавно. Поемете си дъх и се успокойте.
	— Някакви мъже… с униформи… дойдоха и искаха да вземат Лира…
	Малкълм едва сподави вика си. Ала и без това едва ли щяха да го чуят заради хрущенето на стъпките им по чакъла и паниката на сестра Фенела, пък и господин Тапхаус недочуваше; нищо обаче не можеше да спре Малкълм. Искаше му се и той да беше грабнал някой чук.
	— Представиха ли се? — попита дърводелецът.
	— Не… поне аз не чух… приличаха на войници или полицаи… божичко…
	Изрече тези думи тъкмо когато прекрачиха прага на кухнята. Монахинята притисна една ръка към сърцето си, а с другата заопипва наоколо и Малкълм побърза да й донесе стол. Тя седна, останала без дъх. Момчето си помисли, че може да умре, и му се искаше да й помогне да се съвземе. Не знаеше обаче какво да направи, а и Лира…
	Сестра Фенела посочи с треперещ пръст към коридора. Не можеше да изрече и думичка.
	Господин Тапхаус тръгна нататък с бавна, уверена крачка и изглежда, нямаше нищо против, че Малкълм го последва. В коридора пред стаята на Лира група монахини, които Малкълм познаваше добре, се бяха скупчили нервно пред затворената врата.
	— Какво става, сестро Клара? — попита господин Тапхаус.
	Сестра Клара беше пълна, червенобуза и разумна жена. Тя подскочи лекичко, обърна се и прошепна:
	— Трима мъже в униформи казаха, че са дошли да вземат бебето. Сестра Бенедикта говори с тях в момента.
	Зад вратата боботеше мъжки глас. Господин Тапхаус пристъпи напред и монахините му направиха път. Малкълм го последва.
	Старият дърводелец почука силно три пъти и отвори вратата. Малкълм чу мъжки глас да казва:
	— Упълномощени сме…
	— Сестро Бенедикта, имате ли нужда от помощ? — обади се господин Тапхаус.
	— Кой е… — започна мъжът, но сестра Бенедикта го прекъсна.
	— Благодаря ви, господин Тапхаус. Бихте ли изчакали отвън, ако обичате. Но оставете вратата отворена, защото господата тъкмо си тръгват.
	— Струва ми се, че не сте ни разбрали правилно — каза друг мъжки глас, любезен и образован.
	— Много добре ви разбрах — отсече монахинята. — А сега ви моля да си вървите и да не се връщате повече.
	Малкълм се възхити на спокойствието и твърдостта й.
	— Нека ви обясня отново — не се отказа вторият мъж. — Имаме пълномощно от Службата за закрила на деца…
	— Ах, да, пълномощното. Дайте да го видя.
	— Вече ви го показах.
	— Искам да го видя пак. Не ми дадохте възможност да го прочета както трябва.
	Последва шумолене от разгъване на лист и няколко секунди тишина.
	— Каква е тази служба? Никога не съм чувала за нея — каза сестра Бенедикта.
	— Намира се под юрисдикцията на Дисциплинарния съд на Консисторията, за който несъмнено сте чували.
	Малкълм надзърна иззад касата на вратата и видя как сестра Бенедикта скъса документа на няколко парчета и ги хвърли в огъня. Една-две монахини ахнаха. Мъжете гледаха с присвити очи. Униформите им бяха черни, а двама от тях не бяха свалили шапките си, което Малкълм знаеше, че най-малкото е невъзпитано.
	Тогава сестра Бенедикта пое внимателно Лира, стисна я в прегръдката си и заговори разпалено:
	— Нима наистина си въобразявате, че ще допусна повереното на грижите ми малко бебе да бъде отведено от трима непознати само по силата на някаква хартия? Трима мъже, които нахлуха в тази свята обител със сила, без да са поканени? Мъже, които заплашват най-старата и болнава наша сестра с оръжие — да, с оръжие, нима не размахахте пистолети пред лицето й? За какви се мислите? Къде си въобразявате, че се намирате? Монахините в този манастир предоставят подслон и грижи от осемстотин години. Замислете се какво означава това. Смятате ли, че ще погазя задълженията ни само защото трима побойници с униформи са дошли да ни сплашат? Да вземат безпомощно бебе на няма и шест месеца? Вървете си. Вървете си и повече не се връщайте.
	— Не знаете какво ще…
	— Да, кажете ми какво ще ме сполети. Вън, натрапнико! Вземи двамата си главорези и си върви. И не забравяйте да помолите Бог за прошка.
	През цялото това време Лира и демонът й си гукаха. Сега незнайно защо млъкнаха и момиченцето изплака с тъничко гласче. Сестра Бенедикта я прегърна здраво, застана пред мъжете и не им остави друг избор; те се обърнаха мрачно и тръгнаха към вратата. Господин Тапхаус се отдръпна, за да им направи път, а Малкълм и монахините последваха примера му и застанаха от двете страни на вратата като укорителна почетна стража, покрай която да минат мъжете.
	След като те си заминаха, всички монахини се втурнаха в стаята на бебето, наобиколиха сестра Бенедикта и тихичко изразяваха възхищението и съчувствието си, и галеха Лира по главичката. Момиченцето спря да плаче и започна да се усмихва наперено сякаш беше извършила подвиг.
	Господин Тапхаус постави ръка на рамото на Малкълм и го подкани леко да тръгват. Докато се връщаха към работилницата, момчето попита:
	— Тези мъже злосторници ли бяха?
	— Да — отвърна старецът. — Хайде да почистим. Ще продължиш с винтовете следващия път.
	Дърводелецът не каза нищо повече и Малкълм му помогна да помете и да прибере инструментите, след което донесе кофа вода за парцалите, с които господин Тапхаус нанасяше датското масло върху капаците, за да не се възпламенят спонтанно. После се прибра вкъщи.


	— Мамо, какво е Службата за закрила на деца?
	— Не съм чувала за нея. Яж си вечерята.
	Между залъците наденички и картофено пюре, Малкълм й разказа за случилото се в манастира. Тя вече беше виждала Лира — дори я беше подържала — и разбираше колко трябва да са се уплашили монахините, че може да им я отнемат.
	— Лоша работа — възмути се майка му. — Какво стана със сестра Фенела?
	— Не беше в кухнята, когато тръгнахме обратно към работилницата. Сигурно си е легнала. Уплашена беше до смърт.
	— Горката старица. Утре ще й занеса билкова отвара за сърцето.
	— Сестра Бенедикта беше непреклонна. Да беше видяла лицата на злосторниците, когато скъса пълномощното им.
	— Как ги нарече?
	— Злосторници. Научих тази дума от господин Тапхаус.
	— Хм — промърмори майка му.
	Докато Малкълм говореше с майка си, Алис миеше чиниите мълчаливо и мрачно, и както обикновено двамата с момчето се правеха, че не се забелязват. В този миг обаче госпожа Полстед излезе от кухнята, за да донесе нещо от мазето, и за изненада на Малкълм демонът на Алис изръмжа.
	Момчето вдигна стъписано очи. Демонът, приел облика на голямо куче с четинеста козина, седеше зад краката на Алис целият настръхнал и гледаше нагоре към нея. Тя избърса в роклята си покритата си със сапунени мехурчета ръка и го погали по главата.
	— Аз знам какво е Службата за закрила на деца.
	Устата на Малкълм беше пълна, но все пак успя да издума:
	— Какво?
	Демонът на Алис изръмжа отново:
	— Проклетници.
	Малкълм не знаеше как да отговори, а демонът не каза нищо повече. Тогава госпожа Полстед се върна, демонът легна на пода, а Малкълм и Алис продължиха да си мълчат взаимно.


	Тази вечер в странноприемницата имаше съвсем малко клиенти и Малкълм нямаше кой знае колко работа, затова се качи в стаята си и се зае с домашното по география. Направи списък на основните реки в Англия и ги начерта върху карта. Оказаха се повече, отколкото предполагаше. Вероятно всички бяха придошли като Темза, ако и в останалата част от страната валеше както тук на юг. А в такъв случай и морското равнище сигурно щеше да се повиши. Запита се дали „Красивата дивачка“ би издържала на морските вълни. Дали би могъл да стигне с гребане до Франция? Отвори атласа на страницата с Ламанша и се опита да измери разстоянието с помощта на пергел и миниатюрната скала за мащаба под картата, но цифрите бяха твърде дребни и не успя да ги разчете.
	Всъщност не! Цифрите не бяха прекалено малки, а нещо му пречеше. Нещо мъничко блещукаше и се мержелееше точно върху мястото, към което гледаше, затова не виждаше ясно скалата, макар всичко около нея да беше на фокус. Когато отмести поглед и погледна на другаде, блещукащото нещо също се премести. Накъдето и да погледнеше, нещото все му пречеше.
	Малкълм поглади страницата, но не напипа нищо. Разтри очи, но и това не помогна. Всъщност още по-любопитното беше, че когато затвореше очи, продължаваше да го вижда.
	И то бавно, но постепенно се уголемяваше. Вече не беше петънце, а линия: извита линия, подобна на небрежно изписана буква С, която искреше и блещукаше в черно, бяло и сребристо.
	— Какво е това? — попита Аста.
	— Виждаш ли го?
	— Усещам нещо. Какво представлява?
	Малкълм го описа, доколкото можа.
	— А ти какво чувстваш? — попита.
	— Странно е. Прилича на смътно усещане… Сякаш съм далеч от теб и виждам на километри, и всичко е ясно и спокойно… Не ме е страх от нищо, просто изпитвам покой. Какво прави сега?
	— Разраства се. Приближава се и виждам думите върху страницата и всичко останало през центъра му. Малко ми се вие свят. Ако се опитам да погледна направо в него, се плъзга настрани. Вече е ей толкова голямо. — Той протегна лявата си ръка напред и сви палец и показалец в кръг, голям горе-долу колкото самия палец.
	— Ослепяваме ли? — разтревожи се Аста.
	— Едва ли, защото виждам идеално през него. Просто се приближава и става по-голямо, но някак си едновременно с това се плъзга встрани… Сякаш ще премине покрай главата ми.
	Двамата седяха в тихата стаичка под топлата светлина на лампата и чакаха, докато искрящият кръг се приближаваше все повече към края на полезрението му, премина покрай него и изчезна. Общо, от началото до края, целият процес трая към двайсет минути.
	— Колко странно — каза Малкълм. — Сякаш искреше. Като в онзи химн. Сещаш ли се? „И полумесецът в нощта блести сред искрящите звезди.“ Искреше.
	— Истинско ли беше?
	— Разбира се. Нали го видях.
	— Но аз не го видях. Беше вътре в теб.
	— Да… Но беше истинско. А и ти също усети нещо. Усещането също е истинско. Значи е част от него.
	— Какво ли представлява? — замисли се Аста.
	— Знам ли? Може би нищо.
	— Не, не е нищо — каза твърдо тя.
	Но дори да означаваше нещо, нямаха представа какво е то. И преди да потънат в по-задълбочени размишления, на вратата се почука и някой натисна бравата.
	Баща му.
	— Малкълм, още не си легнал, добре. Ела долу за малко. Един господин иска да поговори с теб.
	— Лорд канцлерът ли е? — попита въодушевено Малкълм, скочи от леглото и тръгна след баща си.
	— Не викай. Не е лорд канцлерът. Господинът ще ти се представи, ако сметне за нужно.
	— Къде е?
	— В Стаята с терасата. Занеси му чаша токайско.
	— Какво е това?
	— Унгарско вино. Хайде, побързай.
	— Да не би изведнъж да се е напълнило с клиенти?
	— Не. Господинът иска да говори с теб, това е всичко. Дръж се възпитано и казвай истината.
	— Винаги правя така — каза Малкълм по навик.
	— Не бях забелязал — отвърна баща му, но погали момчето по главата, преди да влезе в салона.
	Токайското имаше прекрасен златистожълт цвят и сладък, благоуханен аромат. Малкълм рядко се изкушаваше от алкохолните напитки, които предлагаха в „Пъстървата“ — бирата беше горчива, повечето вина имаха кисел вкус, а уискито беше направо отвратително. Но ако по-късно намереше бутилка токайско, би си пийнал глътка, щом баща му обърнеше гръб.
	Момчето спря в коридора за няколко секунди, за да си възвърне усещането за реалност. Мислите му все още бяха погълнати от искрящия кръг. Пое си дълбоко въздух и влезе в Стаята с терасата.
	Господинът, който чакаше там, го стресна, макар просто да седеше неподвижно до студената камина. Може би заради демона, красив леопард с лъскава бяла козина на черни петна, или пък заради мрачното навъсено изражение; във всеки случай Малкълм се почувства уплашен и много мъничък. Аста се превърна в нощна пеперуда.
	— Добър вечер, господине — поздрави момчето. — Нося токайското, което поръчахте. Желаете ли да запаля камината? Тук винаги е студено.
	— Ти ли си Малкълм? — Гласът на мъжа беше рязък и басов.
	— Да, господине. Малкълм Полстед.
	— Аз съм приятел на доктор Релф. Казвам се Азриел.
	— О, ъ-ъ… Тя не ми е споменавала за вас.
	— Защо ми казваш това?
	— Защото, ако ми беше споменавала за вас, щях да знам, че наистина сте й приятел.
	Леопардът изръмжа и Малкълм отстъпи крачка назад. Но тогава си спомни как сестра Бенедикта се беше изправила срещу мъжете и отново пристъпи напред.
	Азриел се засмя.
	— Разбирам — каза той. — Искаш и друга препоръка. Аз съм бащата на бебето в манастира.
	— О! Вие сте лорд Азриел!
	— Точно така. Как обаче ще провериш дали това е вярно?
	— Как се казва бебето?
	— Лира.
	— А как се казва демонът й?
	— Панталеймон.
	— Добре — кимна Малкълм.
	— Значи вече ми вярваш? Сигурен ли си?
	— Не, не съм сигурен. Но съм по-сигурен, отколкото преди малко.
	— Добре. Би ли ми разказал какво се случи тази вечер в манастира?
	Малкълм му предаде историята с възможно най-големи подробности.
	— Службата за закрила на деца?
	— Така казаха.
	— Как изглеждаха мъжете?
	Малкълм описа униформите им.
	— Единият, който свали шапка, изглежда, им беше началник. Той беше по-любезен от другите двама, по-спокоен и се усмихваше. И усмивката му не беше фалшива. Мисля, че дори бих го харесал, ако беше дошъл тук като клиент. Другите двама бяха груби и страшни. Повечето хора биха се уплашили до смърт, но сестра Бенедикта не се уплаши, а им се опълчи съвсем сама.
	Мъжът отпи глътка токайско. Демонът му лежеше по корем, вдигнал глава и протегнал лапи напред като картинката на Сфинкса в енциклопедията на Малкълм. В този миг козината му сякаш заблестя и черните петна като че се раздвижиха. Малкълм изпита усещането, че искрящият кръг изведнъж е сменил формата си и се е превърнал в демон; но тогава лорд Азриел внезапно заговори:
	— Знаеш ли защо още не съм ходил да видя дъщеря си?
	— Мислех, че сте зает. Сигурно имате важна работа.
	— Не съм ходил да я видя, защото, ако го направя, ще я вземат от манастира и ще я заведат на много по-неприятно място. Там няма да има сестра Бенедикта, която да я закриля. Но сега, след като се опитват да я отведат… А какво е това Братство на свети Александър, за което чувам?
	Малкълм му разказа.
	— Отвратително — възмути се Азриел.
	— Много мои съученици се присъединиха. Харесва им да носят значки и да нареждат на учителите. Извинете, господине, но вече разказах на доктор Релф всичко това. Тя не ви ли предаде?
	— Все още ли се съмняваш в мен?
	— Ами… не — промърмори Малкълм.
	— Не те виня. Ще ходиш ли пак при доктор Релф?
	— Да, защото, освен че й разказвам какво става, тя ми дава книги.
	— Нима? Браво на нея. А сега ми кажи, грижат ли се добре за бебето?
	— О, да! Сестра Фенела я обича колкото… — Щеше да каже „колкото мен“, но реши, че не е уместно. — Обича я много. Всички монахини я обичат. Лира е много щастлива. Непрекъснато говори с демона си, гукат си. Сестра Фенела смята, че се учат да говорят.
	— Храни ли се добре? Смее ли се? Жива и любопитна ли е?
	— О, да. Монахините са много добри към нея.
	— Но сега, след като ги заплашват… — Лорд Азриел стана, отиде до прозореца и се взря в светлинките на манастира на другия бряг на реката.
	— Да, господине. Искам да кажа, ваше благородие.
	— Няма нужда да ме наричаш „ваше благородие“. Как мислиш, дали ще ми позволят да я видя?
	— Монахините ли? Ако лорд канцлерът им е забранил, едва ли.
	— А дали им е наредил подобно нещо?
	— Нямам представа, господине. Но те биха направили всичко, за да предпазят Лира. Особено сестра Бенедикта. Ако преценят, че някой представлява заплаха… биха направили всичко, за да я защитят, както вече ви казах.
	— Добре ли познаваш монахините?
	— Познавам ги, откакто се помня.
	— Ще те изслушат ли, ако ги помолиш нещо?
	— Може да се каже… да.
	— Тогава би ли им предал, че съм тук и искам да видя дъщеря си?
	— Кога?
	— Сега. Преследват ме. Върховният съд издаде нареждане да стоя на поне осемдесет километра от нея, затова, ако разберат, че съм тук, ще я изведат от манастира и ще я настанят другаде, където едва ли ще се грижат толкова добре за нея.
	Малкълм се разкъсваше между желанието си да каже „В такъв случай не бива да рискувате“ и простичкото възхищение и разбиране: естествено, че лордът искаше да види дъщеря си, и беше много жестоко да не му позволяват.
	— Ами… — Момчето се замисли сериозно и продължи: — Едва ли ще е възможно да я видите точно сега. Монахините си лягат рано. Вероятно вече спят дълбоко. Утре сутринта ще станат много рано. Може би…
	— Не разполагам с толкова време. В коя стая е Лира?
	— От другата страна, откъм овощната градина.
	— На кой етаж?
	— Всички спални са на приземния етаж. Нейната също.
	— Знаеш ли коя точно е?
	— Да, но…
	— Значи ще ми я покажеш. Да вървим.
	Лорд Азриел беше непреклонен. Малкълм го изведе по коридора навън на терасата, преди баща му да ги е видял. Затвори вратата след тях много тихо и когато се обърна, видя, че градината е обляна от ярка лунна светлина, струяща от най-безоблачното от месеци насам небе. Сякаш ги осветяваше мощен прожектор.
	— Не казахте ли, че ви преследват? — попита тихичко Малкълм.
	— Да. Наблюдават моста. Има ли друг път през реката?
	— Може да вземем лодката ми. Държа я ето там. Да се махаме от терасата, преди да са ни видели.
	Лорд Азриел тръгна рамо до рамо с момчето през тревата към навеса, където стоеше лодката.
	— О, истинска лодка — изненада се лордът, сякаш бе очаквал да види играчка. Малкълм малко се засегна, но не каза нищо, докато избутваше лодката тихо надолу към водата.
	— Първо ще се отдалечим малко надолу по течението — обясни той, — за да не ни видят от моста. От онзи край може да се влезе в манастира през градината. Вие се качете пръв, господине.
	Азриел зае мястото си в лодката много по-ловко, отколкото Малкълм очакваше, а леопардът го последва безшумно като сянка. Лодката почти не помръдна и Азриел остана неподвижен, докато Малкълм се качваше след него.
	— И преди ли сте се возили в малка лодка? — попита шепнешком момчето.
	— Да. Тази е много хубава.
	— Сега трябва да пазим тишина.
	Малкълм пое покрай брега под сенките на дърветата напълно безшумно. Ако имаше нещо, в което беше добър, то беше безшумното гребане. След като мостът се скри от поглед, той зави и се насочи към отсрещния бряг.
	— Ще спра до някоя върба — обясни много тихо. — Там тревата е гъста. Ще завържем лодката за ствола на дървото и ще се върнем назад през полето зад живия плет.
	Лорд Азриел слезе от лодката също толкова елегантно, колкото се беше качил. Малкълм не можеше и да си мечтае за по-добър пътник. Той завърза лодката за ниска върба с клони, растящи от ствола, и след няколко секунди двамата вече вървяха покрай ливадата в сянката на живия плет.
	Малкълм намери в плета отвора, за който знаеше отпреди, и се промуши с мъка през бодливия храсталак. На лорда вероятно му беше по-трудно, тъй като беше по-едър, но той не обели и думичка. Озоваха се в овощната градина на манастира; редиците сливи, ябълки, круши и джанки спяха стройни и голи под лунната светлина.
	Заобиколиха манастира отзад и стигнаха от другата страна до мястото, откъдето биха видели прозореца на детската стая на Лира, ако не беше скрит зад новия капак. Изглеждаше непробиваем.
	Малкълм отново преброи прозорците, за да се увери, че се намират при правилния, и потропа тихичко с камъче по кепенка.
	Лорд Азриел стоеше наблизо. Лунните лъчи огряваха ярко тази страна на сградата, така че можеха да ги забележат отдалеч.
	Малкълм прошепна:
	— Не бива да будим другите монахини, а и не искам да стресна сестра Фенела, защото има болно сърце. Трябва да сме внимателни.
	— Постъпи както сметнеш за добре — отвърна лорд Азриел.
	Малкълм отново почука, този път малко по-силно.
	— Сестро Фенела! — повика я шепнешком.
	Не получи отговор. Почука за трети път.
	— Сестро Фенела, аз съм, Малкълм.
	Всъщност се тревожеше за сестра Бенедикта. Ужасяваше какво би станало, ако я събуди, затова се стараеше да не вдига много шум, но все пак да събуди сестра Фенела, което никак не беше лесно.
	Азриел го наблюдаваше отстрани, без да продума.
	Накрая отвътре се чу шум. Лира проплака тихичко и сестра Фенела като че ли премести стол или малка масичка по пода. След това старческият й глас промълви нещо, за да успокои бебето.
	Малкълм опита отново, този път малко по-силно:
	— Сестро Фенела…
	Отвътре се чу стреснато възклицание.
	— Аз съм. Малкълм.
	Долетя шумолене като от боси крака по пода и резето на капака изщрака.
	— Сестро Фенела…
	— Малкълм? Какво правиш тук? — И монахинята шепнеше. Гласът й звучеше уплашено и сънено през кепенка.
	— Много, много съжалявам, сестро — побърза да каже Малкълм. — Но бащата на Лира е тук и го преследват… враговете му. Иска да види Лира, преди… преди да замине. Да… да се сбогува с нея.
	— Какви ги говориш, Малкълм? Не можем да го пуснем…
	— Сестро, моля ви! Той горещо настоява — използва Малкълм израз, който беше чул някъде.
	— Невъзможно! Върви си, момчето ми. Не бива да молиш за подобно нещо. Върви, преди да се е събудила. Не смея и да си помисля какво ще направи сестра Бенедикта…
	И Малкълм не смееше да си помисли. Но тогава усети ръката на лорд Азриел върху рамото си.
	— Нека аз поговоря със сестра Фенела. Ти застани на пост, Малкълм.
	Момчето се отдалечи до ъгъла на сградата. Оттук виждаше моста и по-голямата част от градината, както и лорд Азриел. Мъжът се приведе към капака и заговори тихо. Шепнеше и Малкълм не чуваше нито думичка. Не можа да прецени колко време разговаряха лорд Азриел и сестра Фенела, но беше достатъчно дълго, че да започне да трепери от студ. И тогава, за негово голямо учудване, тежкият капак се задвижи бавно. Лорд Азриел отстъпи крачка назад, за да има накъде да се отвори, след което отново се приближи, вдигна ръце, за да покаже, че не е въоръжен, и наклони глава, за да може луната да освети лицето му.
	Отново зашепна. За минута-две не се случи нищо, но накрая слабите ръце на сестра Фенела му подадоха вързопче и Азриел го пое с изключителна нежност. Женският леопард се изправи и подпря предни лапи на кръста му, а Азриел сниши бебето, за да може тя да прошепне нещо на демона на Лира.
	Как бе успял да убеди сестра Фенела? Малкълм нямаше ни най-малка представа. Наблюдаваше как мъжът отново вдига бебето и тръгва по тревата между голите лехи, шепне му, люлее го и го разхожда бавно под искрящата лунна светлина. По едно време явно показваше луната на Лира, защото посочи към небето и обърна бебето нататък, или пък показваше дъщеря си на луната; при всички положения обаче изглеждаше като лорд в собственото си имение, където няма от какво да се страхува и може да се наслаждава на сребристата нощ.
	Докато той разхождаше бебето, Малкълм си помисли, че сестра Фенела сигурно чака със свито от страх сърце да не би лорд Азриел да я отнесе, да не би враговете му да ги нападнат или да не би сестра Бенедикта да се събуди. Но манастирът тънеше в тишина, откъм пътя не долиташе никакъв шум, не се чуваше и звук от лорда и дъщеря му, огрени от луната.
	По едно време обаче демонът леопард явно долови нещо, плесна с опашка, наостри уши и обърна лице към моста. Малкълм и Аста веднага впериха очи нататък — всяко камъче се открояваше ясно в черно и сребристосиво, но нищо не помръдваше, нито се чуваше някакъв шум, освен бухането на ловен бухал на около километър от тях.
	Неподвижният като статуя демон се изправи грациозно и се отдалечи безшумно. Малкълм осъзна, че същото важи и за човека: през целия път през реката, покрай ливадата, през градината, чак до стената на манастира не беше чул и най-тих шум от стъпки. Азриел се придвижваше безшумно като призрак.
	Лордът, който в този момент стигна до края на пътеката, пое обратно към прозореца на сестра Фенела. Малкълм огледа моста, градината, каквото се виждаше от пътя, но не забеляза нищо притеснително, а когато се обърна, Азриел подаваше обратно вързопчето през прозореца, прошепна дума-две и тихо затвори кепенка.
	След това повика с жест Малкълм и момчето отиде при него. Много трудно беше да не вдигаш никакъв шум дори по тревата, и Малкълм наблюдаваше много внимателно как мъжът стъпва: походката му напомняше на тази на леопарда — и момчето реши и то да се упражнява, за да постигне тази походка.
	Минаха обратно през овощната градина, промушиха се през живия плет, прекосиха ливадата, стигнаха до върбата…
	И тогава ярък лъч жълта светлина, по-силна от лунната, проряза небето. На моста имаше прожектор и се чуваше бръмченето на газов двигател.
	— Тук са — каза тихо лорд Азриел. — Върви си, Малкълм, аз оставам.
	— Не! Имам по-добра идея. Вземете лодката и тръгнете надолу по реката. Само първо ме оставете на другия бряг. — Планът хрумна на Малкълм на мига.
	— Сигурен ли си?
	— Ще стигнете много далеч по течението. Изобщо няма да предположат, че сте поели в тази посока. Хайде!
	Малкълм се качи, развърза въжето и задържа лодката до брега, за да се качи и Азриел; след това загреба бързо и тихо към градината на странноприемницата на отсрещния бряг, макар бързеите да се опитваха да го изтласкат към средата на реката, където щяха да ги видят от моста.
	Азриел хвана веригата на малкия кей, а Малкълм слезе и придърпа лодката, докато мъжът се премести на кърмата, хвана греблото и стисна ръката на момчето.
	— Ще ти върна лодката — обеща той й се отдалечи с мощни загребвания по течението на пълноводната река, а леопардът застана като статуя на носа. „Красивата дивачка“ никога не се е носила така бързо, помисли си Малкълм.


>>	11. Гражданска защита

	{img:glava_11.png}
	През следващите дни Малкълм често си спомняше за трийсетината минути с лорд Азриел в обляната от лунна светлина градина на манастира. Двамата с Аста обсъждаха случката до безкрай. По този въпрос той можеше да говори единствено с демона си; не можеше да спомене дори на майка си и баща си. Те бяха прекалено заети в странноприемницата, за да забелязват какво се случва с него, освен когато се изцапаше прекалено или не си напишеше домашните. Малкълм беше сигурен например че дори няма да забележат, ако лодката му я няма. Разказа само на доктор Релф. Налагаше се да ходи пеша до къщата й в Йерихон, докато лорд Азриел му върнеше „Красивата дивачка“, затова следващата събота почука на познатата врата по-късно от обикновено.
	— Дал си му лодката си? Много щедро от твоя страна — каза тя, след като изслуша историята.
	— Доверих му се, защото беше много добър към Лира. Показа й луната, държеше я на топло в прегръдката си и не я разплака. А и сестра Фенела трябва да му се е доверила, защото му позволи да я подържи. В първия миг не повярвах на очите си.
	— Явно лордът е много убедителен. Сигурна съм, че си постъпил правилно.
	— Той знае как да гребе с весла.
	— Как мислиш, дали враговете му са същите хора, които се опитаха да вземат Лира от манастира? Съдът за закрила, или както там се казваше?
	— Службата за закрила на деца. Мисля, че не са същите. Помислих си, че ще отведе Лира със себе си, за да я пази от тях, но явно е решил, че ще е на по-сигурно място в манастира, отколкото с него. Следователно той трябва да е в голяма опасност. Дано не надупчат лодката с куршуми.
	— Убедена съм, че лорд Азриел ще се грижи добре за нея. Искаш ли да си избереш нови книги?
	Малкълм се прибра вкъщи с книга за символите, защото разказите на доктор Релф за алетиометъра много го заинтригуваха, както и с книга, озаглавена „Пътят на коприната“. Първоначално мислеше, че е криминален роман, но се оказа описание от съвременен пътешественик на търговските маршрути през Централна Азия — от земите на тартарите до Леванта. Когато се прибра вкъщи, потърси в атласа къде се намират тези райони и бързо осъзна, че му трябва нов атлас.
	— Мамо, може ли за рождения ден да ми подарите по-голям атлас?
	— Защо ти е?
	Тя пържеше картофи, а момчето ядеше оризов пудинг. Странноприемницата беше пълна и скоро щяха да имат нужда от помощта му в салона.
	— За да проверявам разни неща — отвърна той.
	— Добре, ще говоря с баща ти. Хайде, побързай.
	Изпълнената с пара шумна кухня се струваше на Малкълм най-сигурното място на света. Досега не се беше замислял по въпросите за безопасността; приемаше я за даденост, също като вкусните ястия, които майка му готвеше, и факта, че винаги наблизо има чисти и топли чинии, в които да ги сипят.
	Тъй че Малкълм знаеше, че _той_ е на сигурно място, че Лира е на сигурно място в манастира и че лорд Азриел е в безопасност, щом успя да избяга от преследвачите; въпреки това навсякъде наоколо дебнеха опасности.


	На другия ден, в неделя, навън валеше неумолимо. Хана Релф провери чувалите с пясък, натрупани пред входната й врата, и отиде до края на улицата да види колко се е покачило нивото на реката. Забеляза с тревога, че от другата страна на канала цялата ливада, наречена Порт Медоу — акри открита равнина, — беше скрита под няколко сантиметра сива дъждовна вода. Заради поривите на вятъра се създаваше впечатлението, че се движи, макар Хана да знаеше, че е невъзможно: огромна маса вода, течаща неумолимо към къщите и магазините в Йерихон зад гърба й.
	Гледката беше твърде мрачна и потискаща, за да стои там дълго, а дъждът се лееше като из ведро, студен и пронизващ; затова тя пое обратно с намерението да залости здраво вратата, да хвърли цепеница в огъня и да седне да работи с чаша кафе в ръка.
	Но пред къщата й имаше камионетка, която, макар и без обозначения, сякаш крещеше „официална институция“ със сивата си металическа боя и липсата на прозорци.
	— Пресечи улицата — посъветва я демонът й. — Просто върви напред и не спирай.
	— Какво правят? — попита шепнешком тя.
	— Чукат на вратата. Не поглеждай нататък.
	Хана опита да върви спокойно. По принцип нямаше причина да се страхува от полицията или която и да било държавна институция, но също като всички останали обикновени граждани трябваше да е нащрек. Можеха да я арестуват без официална заповед и да я държат в килия, без да повдигнат обвинения. Старият закон, който забраняваше да те хвърлят в затвора без съдебен процес, беше отменен почти без възражения в парламента, чиято задача уж беше да гарантира правата и свободите на англичаните. Напоследък се разказваха все повече истории за тайни арести и издаване на присъди без съдебен процес, но нямаше как да установи дали слуховете са истина. Връзката й с „Оукли Стрийт“ едва ли би помогнала; всъщност, ако някой разбереше за нея, вероятно дори щеше да влоши нещата. Подобни служби на подчинението на загадъчни сили се конкурираха ожесточено помежду си.
	Но не можеше и да обикаля цял следобед в дъжда. Нелепо би било. Освен това имаше приятели. Тя беше уважаван учен от оксфордски колеж. Отсъствието й щеше да бъде забелязано и да бъдат повдигнати въпроси; познаваше адвокати, способни да я измъкнат от ареста само за часове.
	Хана се обърна и тръгна право към къщата си, като шляпаше през водата по улицата, дълбока вече около пет сантиметра. Когато се приближи достатъчно, се провикна:
	— Добре ден! Какво обичате?
	Мъжът, който чукаше на вратата, се обърна. Хана стоеше на портата и се опитваше да си придаде възможно най-безстрашен вид.
	— Тук ли живеете, госпожо?
	— Да. Какво искате?
	— Ние сме от Гражданска защита. Минаваме по къщите в района, за да проверим дали сте подготвени в случай на наводнение.
	Мъжът беше към четиресетгодишен с проскубана червеношийка за демон. Спътникът му беше по-млад и демонът му видра стоеше върху чувалите пред вратата на Хана. Когато тя се провикна от портата, видрата се спусна към младия мъж, който я вдигна на ръце.
	— Аз… — започна Хана.
	— Тези чували не са добре подредени, госпожо — каза младежът. — Ще пропуснат вода в онзи край.
	— Благодаря ви за съвета.
	— Отзад какво е положението? — попита другият мъж.
	— И там натрупах чували с пясък.
	— Може ли да погледнем?
	— Да, разбира се. Насам, ако обичате.
	Хана ги поведе по тясната пътека между къщата и оградата на съседите и отстъпи назад, докато те проверяваха чувалите пред задната врата. Докато младежът оглеждаше пролуката между вратата и касата, по-възрастният мъж посочи към съседната къща и попита:
	— Знаете ли кой живее там, госпожице?
	Сега съм „госпожице“, помисли си тя.
	— Възрастен господин на име Хопкинс. Мисля, че замина при дъщеря си.
	Мъжът надзърна над оградата. Къщата беше тъмна и тиха.
	— Там няма чували. Чарли, да вземем да сложим няколко пред предната и задната врата.
	— Дадено — съгласи се Чарли.
	— Ще се наводним ли? — попита Хана.
	— Нямам как да знаем. Прогнозата за времето… — Мъжът сви рамене. — Но е най-добре да се подготвим.
	— Разбира се. Благодаря ви, че минахте.
	— Няма защо, госпожице. Довиждане.
	Мъжете зашляпаха през водата към камионетката. Хана намести с ритане чувалите в ъгъла, където мъжете казаха, че ще пропуснат вода, за да разпредели равномерно пясъка, след което се прибра вътре и заключи вратата.


	Малкълм нямаше търпение да попита сестра Фенела какво й е казал лорд Азриел през нощта, но тя твърдо отказа да говори за случилото се в четвъртък, когато след училище той отиде манастира.
	— Ако искаш да помогнеш, обели онези ябълки — бяха единствените й думи.
	За пръв път виждаше старицата така да се инати. Дори не обръщаше внимание на въпросите му. Накрая Малкълм реши, че ще е невъзпитано да настоява повече — нещо, за което трябваше да се досети от самото начало, — затова млъкна и се зае да бели и нарязва кривите дребни ябълки, осеяни с кафяви петна. Монахините продаваха най-хубавите плодове и оставяха за своята кухня по-неугледните, макар според Малкълм сладкишите на сестра Фенела да бяха превъзходни независимо с какви ябълки ги приготвяше. Тя винаги му запазваше по някое парче.
	След като мина достатъчно време, той се осмели да каже:
	— Чудя се как ли е господин Боутрайт.
	— Ако още не са го заловили, вероятно се крие в гората — отвърна сестра Фенела.
	— Може да се е маскирал за прикритие.
	— И как според теб би се маскирал?
	— Хм… не знам. Но трябва и демона си да маскира.
	— За децата е много по-лесно — обади се катерицата демон на сестра Фенела.
	— Като малка вие какви игри играехте? — попита Малкълм.
	— Най-много обичахме да играем на крал Артур — рече старицата и остави точилката.
	— Как се играе тази игра?
	— Вадехме меча от камъка. Нали помниш, че никой не могъл да изтегли меча, а Артур не знаел, че е невъзможно, и просто го хванал и го издърпал.
	Монахинята извади чист нож от чекмеджето и го забучи в голяма топка тесто, която още не беше разточила.
	— Хайде, престори се, че не можеш да го извадиш — подкани тя и Малкълм се престори, че дърпа ножа с всички сили с пъшкане и стискане на зъби, но не може да го извади. Аста също се включи, увиснала на китката му като маймунка.
	— И когато младият Артур се върнал, за да вземе меча на брат си… — каза демонът на сестра Фенела.
	— И видял меч, забит в камък, и си помислил: „О, просто ще взема този“ — продължи сестра Фенела, а демонът й довърши:
	— И хванал с ръка дръжката и издърпал меча с лекота!
	Сестра Фенела извади ножа от тестото и го размаха победоносно.
	— И така Артур станал крал!
	Малкълм се засмя. Монахинята беше сгърчила лице в изражение, което вероятно трябваше да представлява царствено свиване на вежди, а катерицата скочи триумфално на рамото й.
	— Вие винаги ли играехте крал Артур? — попита Малкълм.
	— Не, макар да исках. Обикновено бях оръженосец или някой от простолюдието.
	— Но когато с теб си играехме сами, ти винаги беше крал Артур — отбеляза демонът й.
	— Да, така е — потвърди монахинята, избърса ножа и го прибра обратно в чекмеджето. — Ти какви игри играеш, Малкълм?
	— Обичам да си играя на пътешественик. Откривам изгубени цивилизации и други от този род.
	— Плаваш ли по река Амазонка с лодката?
	— Да, нещо такова.
	— Как е лодката ти? Ще изкара ли до пролетта?
	— Ами… дадох я на лорд Азриел, когато дойде да види Лира.
	Сестра Фенела продължи да разточва тестото мълчаливо.
	— Сигурна съм, че ти е много благодарен — рече тя след малко, но с тон много по-строг от обикновено.


	След като излязоха от кухнята, Аста каза:
	— Тя се срамуваше, защото знае, че е направила нещо нередно.
	— Чудя се дали сестра Бенедикта е разбрала.
	— В такъв случай би могла да забрани на сестра Фенела да припарва до Лира.
	— Сигурно. Но може пък да не е разбрала.
	— Сестра Фенела би си признала.
	— Да — съгласи се Малкълм, — несъмнено би си признала.
	Не се отбиха при господин Тапхаус, защото в работилницата не светеше. Дърводелецът сигурно си беше тръгнал по-рано.
	— Не, чакай, там има някого — спря го Аста.
	Здрачаваше се; заради сивите буреносни облаци щеше да се стъмни след не повече от час. Малкълм спря на пътеката за моста и се обърна към тъмната работилница.
	— Къде? — попита шепнешком Малкълм.
	— Отзад. Видях сянка…
	— Всичко е потънало в сенки.
	— Не, приличаше на силует на човек.
	Намираха се на стотина метра от работилницата. Цялата чакълена пътека се виждаше ясно в сивкавия сумрак и на слабото жълто сияние от прозорците на манастира. Нищичко не помръдваше. И в този миг иззад работилницата, с неравна като от куцане походка, се появи силуетът на същество, подобно на голямо куче, само че някак си приведено напред и с по-масивен гръб. То спря и се взря в тях.
	— Това е демон — прошепна едва доловимо Аста.
	— Куче ли е? И какво…
	— Не е куче, а хиена.
	— И има… има само три крака.
	Хиената не помръдна, но зад нея от сянката на сградата изплува силуетът на мъж. Той погледна право към Малкълм, макар момчето да не успя да види лицето му добре, и после отново отстъпи назад и се сля със сенките.
	Хиената обаче не помръдна от мястото си, разкрачи задните си крака и се изпика по средата на пътеката. И за миг не отмести кръвожаден поглед от Малкълм; момчето виждаше единствено две блещукащи точки там, където очите й отразяваха светлината. Хиената пристъпи нестабилно напред с единствения си преден крак и погледна Малкълм още веднъж, преди да се обърне и да закуцука тромаво обратно в сянката на стрехата.
	Тази случка доста стресна Малкълм. Досега не беше виждал нито осакатен демон, нито хиена, и никога в живота си не беше виждал същество, което да излъчва такава злоба. Въпреки това…
	— Да вървим — подкани го Аста.
	— Добре, но първо стани бухал.
	Аста веднага се преобрази, кацна на рамото му и се взря в тъмния силует на работилницата.
	— Не ги виждам — прошепна след миг.
	— Не откъсвай очи от онази сянка ето там…
	Малкълм се върна назад по пътеката, или по-точно по тревата покрай чакъла, и стигна отново до кухненската врата, натисна бравата и се шмугна бързо вътре.
	— Малкълм? Забрави ли нещо? — попита сестра Фенела.
	— Трябва да съобщя нещо на сестра Бенедикта. Тя в кабинета си ли е?
	— Сигурно. Всичко наред ли е?
	— Да, да — отвърна Малкълм и забърза към коридора. От стаята на Лира все още лъхаше лек мирис на боя. Той почука на вратата на сестра Бенедикта.
	— Влез — обади се тя и примигна изненадано, когато го видя. — Какво има, Малкълм?
	— Видях… Аз… Ние се прибирахме и когато минахме покрай работилницата, видяхме един мъж… демонът му беше хиена и имаше три крака… и те…
	— По-бавно, по-бавно. Видя ли ги добре?
	— Само демона. Хиена… тя имаше три крака и… Струва ми се, че нямаха работа тук, затова… реших да ви уведомя, за да се уверите, че всички кепенци са здраво залостени.
	Не можеше да й каже какво направи хиената. Дори да успееше да намери подходящи думи, нямаше да може да изрази презрението и омразата в действията на демона. Малкълм се чувстваше омърсен и унизен само от гледката.
	Монахинята явно забеляза нещо в изражението му, защото остави писалката, стана и постави ръка на рамото му. Малкълм не помнеше досега да го е докосвала.
	— Но ти се върна да ни предупредиш. Много благородно от твоя страна, Малкълм. А сега ще те изпратя до вас.
	— В никакъв случай!
	— Не искаш ли? Добре, тогава ще те гледам от прага. Какво ще кажеш?
	— Моля ви, внимавайте, сестро! Той… не знам как да се изразя… да сте чували някога за човек с подобен демон?
	— Чувам какво ли не. Въпросът е да отсееш важното. Хайде, да вървим.
	— Не исках да уплаша сестра Фенела.
	— Много си съобразителен.
	— Лира…
	— Тя спи. Ще я видиш утре. В пълна безопасност е зад кепенците на господин Тапхаус.
	Минаха през кухнята, където сестра Фенела ги погледна озадачено. Сестра Бенедикта спря на вратата.
	— Искаш ли фенер, Малкълм?
	— Не, благодаря. Достатъчно светло е. А и Аста ще се превърне в бухал.
	— Ще стоя тук, докато стигнеш до моста.
	— Благодаря ви, сестро. Лека нощ. И заключете вратите.
	— Ще ги заключа. Лека нощ, Малкълм.
	Малкълм нямаше представа дали монахинята би могла да направи нещо, ако мъжът изскочи отнякъде и го нападне, но се чувстваше по-сигурен заради вниманието й и знаеше, че тя няма да свали поглед от него, докато не стъпи на моста.
	Когато стигна дотам, момчето се обърна и помаха. Сестра Бенедикта му махна в отговор, прибра се и затвори вратата.
	Малкълм взе останалото разстояние до странноприемницата на бегом, а Аста летеше пред него. Двамата нахълтаха едновременно в кухнята.
	— Най-накрая — каза майка му.
	— Къде е татко?
	— На покрива, праща сигнали до Марс. Ти как мислиш?
	Малкълм се втурна в салона, но спря като покосен. На висок стол, облегнал лакът на тезгяха, седеше непознат мъж, а в краката му лежеше хиена само с един преден крак.
	Мъжът разговаряше с бащата на Малкълм. В салона имаше още пет или шест души, но всички седяха на подобаващо разстояние. Всъщност двама от клиентите, които по принцип обичаха да стоят на бара, сега седяха на маса в другия край ма салона, а останалите се бяха настанили около тях, сякаш всички искаха да са възможно най-далеч от непознатия и хиената.
	В следващия миг Малкълм забеляза изражението на баща си. Непознатият беше обърнал глава към момчето, а зад него по лицето на баща му се четеше тревога и безпомощна ненавист. Когато непознатият отново се обърна, господин Полстед вдигна глава и с престорено ведра усмивка попита:
	— Къде беше, Малкълм?
	— Както обикновено — промърмори момчето. Хиената тракна със зъби — остри жълти зъби, прекалено големи за малката й глава. Демонът беше удивително грозен. Който и да я беше осакатил, сигурно си беше изпатил жестоко, ако го беше докопала с тези зъби.
	Малкълм отиде при масите в другия край на салона.
	— Желаете ли нещо, господа? — попита той и усети, че гласът му потреперва в мъртвешки притихналата зала.
	Двама мъже си поръчаха по още една халба бира, но преди Малкълм да се отдалечи, един от клиентите го хвана за ръкава и прошепна:
	— Внимавай с онзи. Не се приближавай много.
	Мъжът го пусна и Малкълм занесе празните чаши до другия край на бара. Аста, разбира се, не сваляше очи от непознатия и тъй като се беше превърнала в калинка, не се разбираше накъде точно гледа.
	— Ще отида до Стаята с терасата — каза Малкълм на баща си, който кимна отсечено.
	В Стаята с терасата нямаше клиенти, но на масата стояха две празни чаши. Момчето ги взе и попита шепнешком Аста:
	— Как изглежда?
	— Всъщност се държи любезно и дружелюбно, сякаш всичко му е много интересно. На пръв поглед е напълно нормален. Но тя…
	— Те са едно същество, нали? Като нас.
	— Да, разбира се, но…
	И в другите помещения на странноприемницата имаше по някоя празна чаша и Малкълм мина да ги събере, без да бърза.
	— Почти всички клиенти вече са си тръгнали — каза той на Аста.
	— Значи не се налага да стоим в салона. Върви горе да си запишеш всичко. После ще разкажеш на доктор Релф.
	Малкълм занесе чашите в кухнята и се зае да ги мие.
	— Мамо, в салона има един мъж… — поде той и й разказа какво беше видял на тръгване от манастира, но и пред нея не спомена какво стори хиената на пътеката. — И сега той е тук! А татко изглежда ядосан. И останалите клиенти не смеят да го приближат.
	— Нали каза на сестра Бенедикта? Тя ще се погрижи всички врати и прозорци в манастира да са здраво заключени.
	— Но кой е той? И защо е тук?
	— Един бог знае. Щом не ти се нрави, не се приближавай до него.
	Това беше проблемът с майка му: мислеше, че нарежданията са обяснения. Е, по-късно щеше да попита баща си.
	— Тази вечер странноприемницата е почти празна — отбеляза момчето. — Дори Алис я няма.
	— Пуснах я да си върви, тъй като почти няма хора. Ако този мъж започне да идва редовно, всяка вечер ще е така. Баща ги ще трябва да му каже, че не е добре дошъл.
	— Но защо…
	— Няма значение. Нямаш ли домашни?
	— Само по геометрия.
	— Тогава вечеряй и върви да учиш.
	За вечеря имаше карфиол със сирене. Аста скокна на масата като катерица и се заигра с един орех. Малкълм от бързане си опари устата, но потуши пожара с парче студен сливов пай със сметана.
	Чашите, които беше измил, вече бяха сухи и преди да се качи в стаята си, ги отнесе в салона. Дошли бяха още няколко души, но мъжът с хиената продължаваше да седи на бара, а новодошлите се настаняваха в другия край и не му обръщаха внимание.
	— Изглежда, всички знаят кой е, освен нас — измърмори Аста.
	Хиената демон не беше помръднала от мястото си. Сега ближеше чуканчето на липсващия си крак, а мъжът седеше неподвижно, облегнат на бара, и оглеждаше салона с жив интерес.
	И тогава се случи нещо изненадващо. Малкълм беше сигурен, че никой друг не гледа; баща му разговаряше с новодошлите клиенти в другия край на бара, а мъжете на масите играеха домино. Изпълнен с любопитство, Малкълм не можеше да свали очи от мъжа, а той го погледна право в очите. Изглеждаше около четиресетгодишен, с черна коса и ярки кафяви очи, а изсечените черти на лицето му се виждаха ясно, сякаш беше добре осветена фотограма. Носеше дрехи като на пътешественик и можеше да се каже, че е красив, но тази дума не описваше точно обаянието и грубоватия му чар. Малкълм трябваше неохотно да признае, че го намира за симпатичен.
	Когато мъжът видя, че момчето го гледа, се усмихна и му намигна.
	Усмивката беше топла и съучастническа. Сякаш казваше: „С теб знаем някои неща…“. Изражението му беше приятно и заговорническо, сякаш канеше Малкълм да се присъедини в сговор между двамата срещу останалия свят, и момчето неволно също се усмихна. При нормални обстоятелства Аста щеше веднага да кацне при демона му и да поговори с него любезно, макар хиената да беше страшна и грозна, но обстоятелствата не бяха нормални. Затова размяната на усмивки премина само между любопитното момче и непознатия мъж със загадъчното привлекателно лице.
	След миг всичко приключи. Малкълм отиде да остави чашите на бара и се качи в стаята си.
	— Дори не помня как беше облечен — промърмори той, щом затвори вратата след себе си.
	— С тъмни дрехи — каза Аста.
	— Дали е престъпник?
	— Несъмнено. Но тя…
	— Отвратителна е. Досега не съм виждал демон, който толкова да се различава от човека си.
	— Питам се дали доктор Релф знае кой е.
	— Едва ли. Тя познава професори и учени, хора от академичните среди. Той е различен.
	— Познава и шпиони.
	— Струва ми се, че не е шпионин. Набива се прекалено много на очи. Всеки ще забележи подобен демон.
	Малкълм се зае с домашното си, чертаеше геометрични фигури с линия и пергел, задачи, които обикновено му бяха приятни, но в момента изобщо не успяваше да се съсредоточи. Заговорническата усмивка на мъжа все още го караше да се чувства замаян.

	* * *

	Доктор Релф не беше чувала за човек с толкова осакатен демон.
	— Но несъмнено има хора със сакати демони — каза тя.
	Тогава Малкълм й разказа какво беше направила хиената на пътеката и това я озадачи още повече. Демоните имаха чувство за срам също като хората, защото те самите бяха хора, разбира се.
	— Много странно — промълви замислено Хана.
	— Според вас какво означава това?
	— Знаеш ли, Малкълм, нека го разгледаме като въпрос за алетиометъра. Онова, което хиената е направила на пътеката, е израз на презрение, нали?
	— Да, така ми се стори.
	— Презрение към теб, наблюдателя, и към мястото, където е извършила действието — манастира. Може би към монахините и всичко, което те символизират. Също така… освен че е хищник, хиената е и животно, което се храни с мърша и трупове, оставени от други животни.
	— Значи, макар и гнусна, тя е и полезна — заключи Малкълм.
	— Вярно. Не ми беше хрумвало. Също така се смее.
	— Наистина ли?
	— Смееща се хиена. Не е точно смях, а вой, който звучи като смях.
	— Нещо като израза крокодилски сълзи, макар крокодилите да не плачат?
	— Лицемерие ли имаш предвид?
	— Лицемерие — повтори Малкълм думата със задоволство.
	— И мъжът се е криел, така ли?
	— Стоеше в сенките.
	— Разкажи ми за усмивката му.
	— Ах, да, изключително странна беше. Усмихна се и ми намигна. Сякаш искаше да ми каже, че двамата с него знаем нещо, което никой друг не знае. Сякаш имаме тайна. Но не… тайна, която да те кара да се чувстваш гузен, омърсен или виновен.
	— Нима?
	— Не, усещането беше някак си приятно. Той изглеждаше дружелюбен и мил. И сега не мога да повярвам, но ми стана симпатичен.
	— Демонът му обаче не спря да си дъвче чуканчето — добави Аста. — Наблюдавах я. Раната все още беше отворена. Имаше кръв.
	— Какво ли означава това? — зачуди се Малкълм.
	— Може би, че двамата с демона са уязвими? — предположи доктор Релф. — Ако хиената загуби още един от краката си, изобщо няма да може да ходи. Колко ужасно.
	— Мъжът не изглеждаше никак притеснен. Имаше вид все едно нищо не може да го разтревожи или уплаши.
	— Стана ли ти жал за демона му?
	— Не — заяви категорично Малкълм. — Радвах се, че е осакатен, защото в противен случай щеше да е много по-опасен.
	— Значи мнението ти за мъжа е противоречиво.
	— Именно.
	— А родителите ти?
	— Мама просто ми каза да стоя далеч от него, но не обясни защо. На татко никак не му беше приятно, че е в странноприемницата, но нямаше основание да го помоли да си върви. Другите клиенти също страняха от него. По-късно питах татко, но той отвърна само, че този мъж е лош човек и повече няма да го пуска в странноприемницата. Но не ми обясни защо смята, че е лош, и какво е направил. Мисля, че просто е изпитал такова усещане.
	— Виждал ли си го след това?
	— Не, той дойде в „Пъстървата“ едва онази вечер.
	— Ще се опитам да науча повече — каза доктор Релф. — Харесаха ли ти книгите от миналата седмица?
	— Книгата със символите беше трудна. Не разбрах много от нещата.
	— И какво все пак разбра?
	— Че картинките може да са символи на различни неща.
	— Това е най-важното. Добре. Останалото са подробности. Невъзможно е да запомниш всички значения на изображенията на алетиометъра, затова използваме книги с тълкувания.
	— Все едно е таен език.
	— Точно така.
	— Някой измислил ли го е, или…
	— Или просто го е открил? Това щеше да попиташ, нали?
	— Да — отвърна Малкълм, изненадан. — Кое от двете е?
	— Трудно е да се каже. Нека вземем друг пример. Знаеш Питагоровата теорема, нали?
	— Квадратът на хипотенузата е равен на сбора от квадратите на другите две страни.
	— Точно така. Това важи ли за всички задачи, които си решавал?
	— Да.
	— И принципът е съществувал дълго преди Питагор да го открие?
	Малкълм се замисли.
	— Да, би трябвало.
	— Значи Питагор не го е измислил, а просто го е открил.
	— Да.
	— А сега да вземем за пример един от символите на алетиометъра. Да речем, пчелният кошер. Едно от значенията му е сладост, друго е светлина. Разбираш ли защо?
	— Медът е сладък. И…
	— От какво се правят свещите?
	— От восък! От пчелен восък!
	— Да. Не знам кой пръв се е досетил за тези значения, но дали сходствата, асоциациите са съществували преди това? Измислени ли са, или са били открити?
	Малкълм се замисли дълбоко.
	— Не е съвсем същото — започна той бавно. — Защото Питагоровата теорема може да бъде доказана. Така знаем, че трябва да е вярна. Но какво за доказване има в един кошер? Можем да видим връзката, но не можем да я докажем.
	— Нека погледнем на въпроса така. Да допуснем, че човекът, който е изработил алетиометъра, е търсил начин да изрази идеята за сладост и светлина. Могъл ли е да избере друг образ? Например меч или делфин?
	Малкълм започна да разсъждава на глас:
	— Като че ли не. С много усилия можем да направим някаква връзка, но…
	— Точно така. Сладостта и светлината имат очевидна връзка с кошера, но не и с меча или делфина.
	— Да.
	— Е, тогава значенията измислени или открити са били?
	Малкълм отново се замисли и след миг отговори с усмивка:
	— Открити.
	— Добре. А сега да вземем друг пример. Можеш ли да си представиш друг свят?
	— Мисля, че да.
	— Свят, в който Питагор никога не е съществувал?
	— Да.
	— Там теоремата му ще важи ли?
	— Да. Ще важи навсякъде.
	— А сега си представи, че в този свят живеят хора като нас, но няма пчели. И неговите обитатели познават усещането за сладост и светлина, но с какъв символ биха ги описали?
	— Ами… ще изберат нещо друго. Например захар за сладост и слънцето за светлина.
	— А сега си представи трети свят, където има пчели, но няма хора. Там ще съществува ли връзката между кошера, сладостта и светлината?
	— Връзката ще съществува тук, в нашето съзнание. Но не и там. Когато си помислим за този друг свят, ние ще виждаме връзката, макар там да няма хора, които да я видят.
	— Много добре. Все още не можем да заключим категорично дали езикът на символите е бил измислен, или открит, но започва да изглежда все повече, че…
	— Е бил открит — довърши Малкълм. — Само че пак не е като с Питагоровата теорема. Не може да бъде доказан. Зависи от… от…
	— Да?
	— Зависи дали има хора, които да забележат връзките. Теоремата не изисква това.
	— Точно така!
	— Само че в известен смисъл езикът на символите е и измислен. Ако няма хора… Няма да има значение дали съществува. Прилича малко на квантовата теория, при която нещо не се е случило, докато някой не го види. Зависи от хората.
	Малкълм се облегна назад зашеметен. Познатата му стая беше топла, столът удобен, чинията с бисквити беше подръка. Ако в кухнята на майка си се чувстваше на сигурно място, то в тази малка стаичка усещаше колко необятен е целият свят.
	— След малко трябва да тръгвам — каза той.
	— Доста се потрудихме днес.
	— Това работа ли беше?
	— Да, не ти ли изглежда като работа?
	— Да, предполагам. Може ли да видя алетиометъра?
	— За съжаление не мога да го изнеса от библиотеката, защото разполагаме само с един. Но ще ти дам негова скица.
	Доктор Релф извади сгънат лист хартия от чекмедже в шкафа и му го подаде. Малкълм го разгъна и видя изображение на голям кръг, разграфен на трийсет и шест сектора. Във всеки от тях имаше картинка: мравка, дърво, котва, пясъчен часовник…
	— Има кошер — отбеляза той.
	— Задръж скицата. Аз я използвах, докато учех символите, но вече ги знам наизуст.
	— Благодаря! И аз ще ги науча.
	— Знам един трик за запаметяване, но ще ти го кажа някой друг път. Вместо да научаваш символите наизуст, си избери един от тях и размишлявай върху него — какви идеи свързваш с него, какво символизира.
	— Добре, ще го направя. Има… — Малкълм млъкна. Кръглата диаграма, разделена на сектори, му напомни за нещо. — Прилича ми на нещо, което видях.
	Той описа искрящия кръг, който беше видял вечерта, когато лорд Азриел дойде в „Пъстървата“. Доктор Релф много се заинтригува.
	— Както го описваш, ми звучи като мигренна аура. Получаваш ли главоболие?
	— Не, никога не ми се е случвало.
	— Значи е само аурата. Вероятно ще я видиш отново. Книгата за Пътя на коприната хареса ли ти?
	— От всички места на света най-много ми се иска да отида там.
	— Един ден може би ще отидеш.


	Същата вечер му върнаха лодката.


>>	12. Алис проговаря

	{img:glava_12.png}
	Тъкмо след вечеря, когато Малкълм отиде да остави празната купичка от десерта в мивката, на кухненската врата се почука — на вратата, водеща към градината. По принцип тя не се използваше. Малкълм се огледа за майка си, но тя готвеше на печката, а той стоеше близо до вратата и затова я открехна.
	На прага стоеше непознат мъж с кожен жакет, широкопола шапка и синьо шалче на бели точки. Нещо в облеклото и стойката му накара момчето да си помисли: _циганин_.
	— Ти ли си Малкълм? — попита мъжът.
	— Да — отвърна Малкълм в мига, в който майка му се провикна:
	— Кой е?
	Мъжът пристъпи на светло и свали шапка. Към петдесетгодишен беше, слаб и с кафява кожа. Изражението му беше спокойно и любезно, а демонът му беше огромна красива котка.
	— Корам ван Тексъл, госпожо. Нося нещо на Малкълм. Ще му позволите ли да излезе за няколко минути?
	— Какво му носите? Влезте и му го дайте тук.
	— Прекалено голямо е. Ще отнеме само няколко минутки. Трябва да му обясня някои неща.
	Демонът язовец на майка му доприпка от ъгъла и спря до вратата, където с котката потъркаха носове и си зашепнаха. Госпожа Полстед кимна.
	— Добре, върви.
	Малкълм избърса ръце и излезе навън с непознатия. Дъждът беше спрял, но въздухът тегнеше от влага, а светлината от прозорците, която падаше върху терасата и тревата, им придаваше вид на подводен пейзаж.
	Непознатият слезе от терасата и се запъти към реката. В мократа трева още личаха стъпките, които беше оставил на идване.
	— Помниш лорд Азриел, нали? — попита мъжът.
	— Да. Той…
	— Той ми поръча да ти върна лодката и да ти предам искрените му благодарности. Надява се, че ще останеш доволен от състоянието, в което се намира.
	Когато излязоха извън обсега на светлината от прозорците, мъжът драсна кибритена клечка и запали фенер. Нагласи фитила, спусна стъклото и ярък лъч светлина огря земята пред тях чак до кея, където беше вързана „Красивата дивачка“.
	Малкълм хукна към нея. Реката беше придошла и любимата му лодка се поклащаше по-високо от обикновено. Веднага видя, че е пребоядисана.
	— Името… О, благодаря! — възкликна той.
	Името беше изписано с изящни червени букви, очертани с тънки кремави линии толкова фино, колкото Малкълм никога не би успял. Надписът се открояваше прекрасно на зеления фон на лодката, която… Без да го е грижа, че тревата е мокра, Малкълм коленичи да я огледа отблизо. Имаше нещо различно.
	— Ремонтира я най-добрият корабостроител в английски води — обясни Корам ван Тексъл. — Всеки сантиметър беше проверен и укрепен, а новата боя не позволява на водораслите да залепват по корпуса, тъй че сега лодката ти ще е най-бързият плавателен съд по Темза, като се изключат истинските цигански кораби. Ще пори водата като нож масло.
	Малкълм докосна лодката удивен.
	— А сега ще ти покажа още нещо — каза посетителят. — Виждаш ли скобите по планшира?
	— За какво служат?
	Мъжът бръкна в лодката и извади наръч дълги, тънки пръчки от леска. Взе една, подаде останалите на Малкълм, наведе се и пъхна единия й край в скобата от отсрещната страна на лодката, огъна я към себе си и промуши другия й край в скобата от тази страна. Пръчката остана огъната като обръч над лодката.
	— Сега ти сложи следващата — заръча той и освети с фенера следващата скоба. След няколко опита Малкълм успя да намести пръчката, която се огъваше с лекота, а след като и двата й края се пъхнеха в скобите, не помръдваше повече.
	— За какво служат?
	— Няма да ти показвам сега, но под седалката ще намериш брезент. Специален е, от синтетична материя. След като поставиш всички пръчки в скобите и преметнеш отгоре им брезента, ще си имаш сушина, колкото и силно да вали. По краищата има кукички, но ти несъмнено знаеш как да ги закачиш.
	— Благодаря! О, прекрасна е! — възхити се Малкълм.
	— Трябва да благодариш на лорд Азриел. С този подарък той изказва своята благодарност към теб, тъй че сте квит. А сега, Малкълм, трябва да ти задам някои въпроси. Знам, че посещаваш дама на име доктор Релф. Знам и защо ходиш у тях. Можеш да й разкажеш за срещата ни, а ако тя поиска да научи повече, просто й кажи „Оукли Стрийт“.
	— Оукли Стрийт?
	— Точно така. Това ще я успокои. Недей обаче да изричаш тези думи пред другиго. Всичко, което й казваш, накрая стига и до мен, но в момента не разполагам с много време, а трябва веднага да разбера едно нещо. Вероятно виждаш повечето хора, които идват в „Пъстървата“, прав ли съм?
	— Да.
	— Много ли от тях познаваш по име?
	— Някои.
	— Да си срещал мъж на име Жерар Бонвил?
	Преди Малкълм да успее да отговори, кухненската врата зад него се отвори и майка му се провикна:
	— Малкълм! Малкълм! Къде се дяна?
	— Тук съм! — обади се той. — Идвам след минутка.
	— Добре, побързай! — викна тя и се прибра вътре.
	Малкълм я изчака да затвори вратата и попита:
	— Господин Ван Тексъл, каква е цялата тази работа?
	— Трябва да те предупредя за две неща, след което си тръгвам.
	Чак сега Малкълм забеляза друг плавателен съд в реката — дълъг катер, чийто мотор бръмчеше тихо, за да не го отнесе течението. Лампите му не светеха и Малкълм едва различи силуета на друг мъж на кормилото.
	— Първо — продължи Ван Тексъл, — през следващите дни времето ще се оправи. Ще пекне слънце и ще задухат топли ветрове. Но не се оставяй това да те заблуди. После ще завали още по-силно и ще стане наводнение, невиждано от сто години. И няма да е обикновено наводнение. Всички реки са придошли и много бентове ще се скъсат. Речният съвет не си върши работата. Има знаци във водата и знаци в небето, които са ясни като бял ден за онези, които могат да ги разчитат. Кажи на майка си и баща си да се подготвят.
	— Ще им кажа, обещавам.
	— И второ, запомни името, което ти казах: Жерар Бонвил. Веднага ще го познаеш, защото демонът му е хиена.
	— Та аз съм го виждал! Беше в странноприемницата преди няколко дни! Демонът му има само три крака.
	— Не думай. Той говори ли с теб?
	— Не. Всички страняха от него. Седеше сам на бара. Изглеждаше приятен.
	— Дори да се държи приятелски с теб, не се приближавай до него. И в никакъв случай не допускай да те сгащи сам. Пази се.
	— Благодаря, ще внимавам — обеща Малкълм. — Господин Ван Тексъл, вие циганин ли сте?
	— Да.
	— А циганите против Дисциплинарния съд ли са?
	— Не всички цигани са на едно мнение, Малкълм. Някои са против, други не са. — Той се обърна към реката и подсвирна тихо. Катерът завъртя нос и се плъзна към кея.
	Ван Тексъл помогна на Малкълм да издърпа „Красивата дивачка“ на брега.
	— Не забравяй какво ти казах за наводнението. И за Бонвил.
	Стиснаха си ръцете и циганинът се качи на корабчето. Двигателят забръмча малко по-силно и то се отдалечи нагоре срещу течението, след което се изгуби от поглед в тъмнината.


	— Какво искаше той? — попита го майка му, щом се прибра.
	— Дадох лодката си назаем и този човек ми я върна.
	— Ясно. Хайде, върви да ги занесеш на масата до голямата камина.
	Майка му посочи четири чинии със свински пържоли и зеленчуци. Малкълм можеше да ги вземе само две по две, тъй като пареха, но ги отнесе чевръсто, след което сервира три халби тъмно и една светло пиво и продължи да снове цяла вечер из странноприемницата, тъй като беше събота и толкова много клиенти не бяха имали от седмици. Оглеждаше се за мъжа с трикраката хиена, но от него нямаше и следа. При толкова много работа събра доста бакшиши, които щеше да пусне в моржа.
	По едно време чу няколко души — редовни клиенти — да обсъждат нивото на реката и се спря да послуша, както обикновено, без да се набива на очи.
	— От няколко дни не се е покачвало.
	— Вече знаят как да поддържат коритото, така че реката да не прелива — обади се друг. — Помните ли, когато старият Барли беше председател на Речния съвет? Изпадаше в паника всеки път, щом превалеше.
	— Но по негово време не стана нито едно наводнение — изтъкна трети. — Дъжд като този напоследък обаче не сме виждали.
	— Нали вече спря. От Метеорологичната служба…
	Събеседниците му нададоха подигравателни възгласи.
	— Метеорологичната служба! Те нищо не разбират!
	— Разполагат с най-новите философски инструменти. Знаят какво се случва в атмосферата.
	— И какво прогнозират?
	— Твърдят, че времето ще се оправи.
	— Този път може и да се окажат прави, като никога. Вятърът смени посоката си. Сега духа сух северняк. Ще видите, до утре ще се проясни и после няма да капне и капка цял месец. Чакат ни слънчеви дни, момчета.
	— Не съм сигурен. Баба казва…
	— Баба ти? Нима тя знае повече от Метеорологичната служба?
	— Ако армията и флотът слушаха баба ми, а не Метеорологичната служба, щяха да си вършат работата значително по-добре. Тя твърди…
	— Знаете ли защо реката не е преляла още? Защото сега се използват научни подходи. Речният съвет знае с много по-голяма точност кога да изпуска вода от язовирите, за разлика от времето, когато Барли беше председател.
	— Към Глостър вече има разливи…
	— Ливадите покрай бреговете още не са залети и с една десета от всичката вода, която могат да поемат…
	— Научните подходи…
	— Всичко зависи от горния слой на атмосферата…
	— Скоро всичко ще изсъхне, ще видите…
	— Баба ми…
	— Не, най-страшното мина…
	— Би ли донесъл още една халба тъмно, Малкълм?
	Когато Малкълм си лягаше, Аста каза:
	— Господин Ван Тексъл разбира много повече от тях.
	— Дори да ги предупредим, няма да ни послушат.
	— Не забравяй да провериш онази дума…
	— Вярно!
	Малкълм се стрелна в дневната и намери големия речник. Искаше да потърси израза, който доктор Релф беше използвала, когато й разказа за искрящия кръг. Знаеше какво означава „мигрена“, защото майка му понякога страдаше от нея, само че майка му казваше „мигрен“, а доктор Релф я произнасяше „мигрена“. Но другата дума…
	— Ето я. Така си и мислех.
	Червеношийката Аста кацна на ръката му, взря се в страницата и зачете:
	— „Аврора: светлинен природен феномен от анбарно естество, който се наблюдава в полярните райони и се характеризира с трептящи стълбове светлина, наричани понякога северно сияние…“ Сигурен ли си, че тази дума търсим? Стори ми се, че е само от две срички.
	— Да, тази е — отсече Малкълм. — Аврора. Онова, което видях, приличаше на северно сияние.
	— Но никъде не пише, че искри.
	— Може всеки път да изглежда различно. Със сигурност светеше и трептеше. Бас държа, че онова, което предизвиква северното сияние, предизвиква и появата на искрящия кръг!
	При мисълта, че мозъкът му има пряка връзка с далечните небеса над Северния полюс, се почувства невероятно важен и дори изпита леко страхопочитание. Аста още се съмняваше, но той потръпна доволно.


	На сутринта нямаше търпение да излезе и да види лодката си на светло, но баща му се нуждаеше от помощ за почистването на салона след натоварената вечер. Лодката трябваше да почака.
	Малкълм кръстосваше между масите и кухнята, обгръщаше с пръсти колкото се може повече дръжки на халби или носеше по четири чаши, пъхнал по един пръст в три от тях и два в четвъртата. Когато ги отнесе на мивката, където обикновено просто ги оставяше и излизаше, без да обели думичка, нещо го накара да спре и да погледне Алис. Днес изглеждаше необичайно разсеяна и угрижена. Непрекъснато се озърташе, покашляше се все едно се канеше да заговори, обръщаше се обратно към мивката, поглеждаше колебливо към Малкълм. Той се изкуши да попита какво я тревожи, но си сдържа езика зад зъбите.
	По едно време обаче майка му излезе от кухнята. Алис го погледна и прошепна:
	— Нали познаваш монахините?
	Малкълм така се изненада, че за момент онемя. Тъкмо беше взел в ръце пет-шест чисти чаши, за да ги занесе обратно в салона, но при въпроса й ги остави и попита:
	— От манастира ли?
	— Да, други няма наоколо, нали?
	— Вярно. Но има на други места. Та какво за монахините?
	— Случайно да се грижат за едно бебе?
	— Да.
	— Знаеш ли чие е бебето?
	— Да, знам. И какво?
	— Има един мъж, който… После ще ти кажа.
	Майката на Малкълм се върна в кухнята. Алис наведе глава и потопи ръце във водата. Малкълм отново взе чашите и ги занесе в салона, където баща му четеше вестник.
	— Татко, според теб ще стане ли голямо наводнение?
	— По този въпрос ли спореха така разгорещено снощи? — Баща му разгърна вестника на спортната страница.
	— Да. Според господин Анском няма да има, защото северният вятър е сух, и ни чака цял месец слънце, но господин Туиг рече, че баба му…
	— Не им обръщай внимание. А каква е тази работа с лодката? Майка ти спомена, че някакъв циганин идвал снощи да те търси.
	— Помниш ли лорд Азриел? Дадох му лодката назаем и този мъж дойде снощи да ми я върне.
	— Не знаех, че лордът е приятел с циганите. Защо му е трябвала лодката ти?
	— Защото обича да се вози с лодка и искаше да се разходи по реката на лунна светлина.
	— Какво ли не им хрумва на хората. Имаш късмет, че ти я е върнал. В добро състояние ли е?
	— В превъзходно дори. А, татко, циганинът каза, че след няколко слънчеви дни отново ще завали силно и ще стане най-голямото наводнение от сто години насам.
	— Наистина ли?
	— Поръча да те предупредя. Циганите виждали знаците във водата и небето.
	— Предупреди ли мъжете снощи?
	— Не, защото бяха вече пийнали и реших, че няма да ме послушат. Но той ми заръча да предупредя теб.
	— Е, циганите живеят на кораби, познават реките… Добре, ще го имам предвид, но не бива да приемаме думите му прекалено на сериозно.
	— Той говореше напълно сериозно. Няма лошо да сме подготвени.
	Господин Полстед се замисли.
	— Прав си. Ще се подготвим като Нои. Как мислиш, с майка ти ще се поберем ли в лодката с теб?
	— Не — заяви твърдо Малкълм. — Но не е зле да поправиш голямата лодка. А мама може да премести брашното и другите продукти от мазето тук горе.
	— Добра идея — съгласи се баща му и отново сведе очи към спортната страница. — Върви да й кажеш. Почисти ли Стаята с терасата?
	— Натам бях тръгнал.
	Майка му пристигна в салона и заговори с баща му за някакви зеленчуци, а Малкълм взе чашите от Стаята с терасата и се върна бързо в кухнята.
	— Какво беше започнала да ми казваш преди малко? — обърна се той към Алис.
	— Не знам дали трябва да говоря за това.
	— Ако става въпрос за бебето… Каза нещо за бебето, след това спомена мъж. Какъв мъж?
	— Ами… не знам. Май се разприказвах прекалено.
	— Не, нищо не разбрах. Какъв мъж?
	Алис се озърна.
	— Не искам да си навличам неприятности.
	— Няма да кажа на никого.
	— Добре… Този мъж има демон с един липсващ крак. Хиена е или някакво подобно животно. Ужасна грозотия. Но той е любезен, поне така изглежда.
	— Аха, сещам се. Ти познаваш ли го?
	— Горе-долу — изчерви се тя и извърна очи.
	Демонът й, който сега беше чавка на рамото й, също сведе глава. Накрая Алис добави:
	— Говорих малко с него.
	— Кога?
	— Снощи, в Йерихон. Той разпитваше за бебето в манастира, за монахините и разни други работи.
	— Какви други работи?
	— Каза, че е баща на детето.
	— Не е вярно! Бащата е лорд Азриел. Знам го със сигурност.
	— Е, онзи мъж твърди, че той е бащата, и попита дали бебето е на сигурно място в манастира, дали вечер заключват вратите…
	— Моля?
	— Колко монахини има там и така нататък.
	— Каза ли ти името си?
	— Жерар. Жерар Бонвил.
	— Обясни ли защо разпитва за монахините и бебето?
	— Не. Говорихме и за други неща. Но… не знам… Изпитах странно усещане. А и демонът му не спираше да си дъвче окървавения крак. Но беше любезен. Почерпи ме риба и пържени картофи.
	— Сам ли беше?
	— Да.
	— А ти с приятели ли беше?
	— Какво значение има?
	— Може да си е подбирал думите, ако не си била сама.
	— Сама бях.
	Малкълм не знаеше какво още може да попита. Несъмнено трябваше да изкопчи колкото е възможно повече информация от Алис, но въображението му стигаше дотук: не можеше да си представи защо възрастен мъж е заговорил само момиче и какви точно биха могли да са отношенията им. Не разбираше и защо Алис продължава да се черви.
	— Демонът ти говори ли с хиената? — попита той след кратък размисъл.
	— Опита се, но тя мълчеше.
	Алис сведе поглед към мивката и продължи да мие съдовете. Госпожа Полстед се беше върнала в кухнята. Малкълм изнесе чистите чаши и моментът отмина.
	Когато обаче сутрешната смяна на Алис свърши, тя си облече палтото и тръгна, Малкълм я догони на терасата.
	— Алис, почакай!
	— Какво искаш?
	— Онзи мъж с демона хиена…
	— Забрави. Не биваше да казвам нищо.
	— Просто ме предупредиха за него.
	— Кой?
	— Един циганин. Предупреди ме да стоя далеч от него.
	— Защо?
	— Не знам. Но говореше напълно сериозно. Ако видиш Бонвил отново, ще ми кажеш ли за какво сте говорили?
	— Не ти влиза в работата. Изобщо не биваше да ти казвам.
	— Тревожа се за монахините. Страхуват се от натрапници. Затова сложиха нови кепенци. И ако този Бонвил разпитва за тях…
	— Той беше много мил. Може би иска да им помогне.
	— Работата е там, че когато Бонвил беше тук онази вечер, всички страняха от него. Татко дори се закани повече да не го пуска в странноприемницата, защото прогонва клиентите. Всички усещат нещо нередно в него, все едно е бивш затворник. А и циганинът ме предупреди, че е опасен.
	— На мен пък не ми се стори опасен.
	— Все пак, ако го видиш, би ли ми казала?
	— Добре де.
	— Особено ако разпитва за бебето.
	— Защо си се загрижил за това бебе?
	— Защото е беззащитно! И няма кой да го пази, освен монахините.
	— О, мислиш си, че ти можеш да го защитиш! Така ли? Ще спасиш бебето от големия лош мъж?
	— Моля те, просто ми кажи, ако го видиш.
	— Нали вече се съгласих. Стига си настоявал.
	Алис се обърна и се отдалечи бързо под слънчевите лъчи, пробили облаците.


	Следобед Малкълм отиде в бараката да огледа ремонтираната лодка. Синтетичният брезент беше лек и непромокаем (Малкълм го изпробва), както заяви господин Ван Тексъл, а кукичките, с които се прикрепяше към лодката, бяха здрави и се закачваха лесно. Брезентът беше зеленикав като реката и корпуса на съда и когато го опънеше, лодката на практика щеше да е незабележима.
	Течението беше много силно, затова реши да не я изкарва, за да провери как ще се плъзга с новата боя, но дори само като я поглади с пръсти, усети разликата: прекрасен подарък!
	В лодката нямаше други изненади, затова Малкълм я покри добре със стария брезент.
	— Може отново да завали — рече Аста, макар да нямаше такива изгледи.
	Студеното слънце не се скри цял ден, а по залез небето се обагри в червено, което означаваше, че утре отново ще е слънчево. Тъй като времето беше ясно, вечерта стана много студено и за пръв път от седмици „Пъстървата“ остана почти празна. Майка му реши да не пече бут и да не приготвя пай, защото нямаше кой да ги поръча. Вместо това за вечеря щеше да има яйца с бекон и пържени картофи за дошлите навреме и хляб с масло за закъснелите.
	Но тъй като почти нямаше клиенти и помощник барманът Франк дежуреше в салона, в случай че някой все пак намине, Малкълм, баща му и майка му седнаха да вечерят заедно в кухнята.
	— Поне да вземем да довършим тези картофи. Ядат ли ти се, Редж?
	— И още как. Слагай ги в тигана!
	— Малкълм?
	— Да, и аз искам.
	Картофите зацвърчаха в тигана, при което на Малкълм му потекоха лигите. Той седеше доволно между родителите си, без да мисли за нищо конкретно, и се наслаждаваше на уюта и апетитния аромат на пържено.
	По едно време се усети, че майка му го пита нещо.
	— Какво?
	— Така ли се задават въпроси?
	— О, да. Моля?
	— Момчето се е отнесло нанякъде.
	— Попитах за какво говорехте с Алис.
	— С Алис ли? — учуди се господин Полстед. — Мислех, че двамата не си говорят.
	— За нищо особено — отвърна Малкълм.
	— Сега си спомням, че се разправяхте на терасата, когато тя си тръгваше — отбеляза баща му. — Изглеждаше важно.
	— Не, не беше — смотолеви Малкълм. Не искаше да крие нищо от родителите си, но те обикновено не го разпитваха толкова подробно, а приемаха мъглявите му отговори. Тази вечер обаче, тъй като нямаше много работа, горещо се заинтересуваха от разговора му с Алис.
	— Видях ви да говорите в кухнята — рече майка му. — Едва повярвах на очите си. — Нима се сприятелявате?
	— Не — отвърна Малкълм неохотно. — Просто ме попита за мъжа с трикракия демон.
	— Защо? — изненада се баща му. — Тя не беше тук онази вечер. Откъде знае, че е идвал?
	— Не знаеше, че е бил тук. Спомена го, защото я разпитвал за монахините.
	— Така ли? Кога? — поинтересува се майка му, докато сипваше пържените картофи по чиниите.
	— Онази вечер в Йерихон. Заговорил я и попитал за монахините и бебето.
	— Каква работа е имал да говори с нея?
	— Не знам.
	— Алис сама ли е била?
	Малкълм сви рамене, защото тъкмо беше налапал няколко горещи картофа и не можеше да говори. Но не му убягна как родителите му се спогледаха разтревожено. След като преглътна, рече:
	— Защо всички са толкова неспокойни, когато е наоколо? И какво като е говорил с Алис? Тя каза, че бил любезен.
	— Защото, Малкълм — обясни баща му, — за него се носят слухове, че е агресивен. И… напада жени. Никой не го харесва. Видя какво стана онази вечер. Демонът му има необикновено въздействие върху хората.
	— Но той не е виновен, нямаме власт каква форма ще приемат демоните ни, нали? — възрази Малкълм.
	— Ще се изненадаш — прозвуча дрезгав глас от пода. Язовецът на майка му рядко се обаждаше, но заговореше ли, Малкълм винаги се вслушваше внимателно.
	— Нима можем да избираме? — учуди се той.
	— Ти не каза, че не можете да избирате, а че нямате власт каква форма приемат демоните ви. Имате власт, но я упражнявате несъзнателно.
	— Но тогава… как…
	— Яж си вечерята и ще разбереш — каза язовецът и изприпка до леговището си в ъгъла.
	— Хм — промърмори Малкълм.
	Не говориха повече за Жерар Бонвил. Майка му сподели, че се тревожи за своята майка, тъй като не се чувствала добре, и реши на другия ден да отиде до Улвъркоут да я види.
	— Има ли достатъчно чували с пясък? — поинтересува се Малкълм.
	— Смята, че не й трябват повече.
	— Господин Ван Тексъл каза, че макар да изглежда, че е спряло да вали, дъждът ще се завърне с пълна сила и ще стане голямо наводнение.
	— Нима?
	— Заръча ми да ви предупредя.
	— Ти видя ли го, Бренда? — попита баща му.
	— Циганина ли? Да, за малко. Изглеждаше кротък човек и се държа много любезно.
	— Циганите познават добре реките.
	— Значи на баба може да й потрябват още чували — заключи Малкълм. — Ще й помогна, ако се наложи.
	— Добре — кимна майка му. — Предупреди ли сестрите?
	— Вероятно ще трябва да отседнат временно при нас — каза Малкълм. — И ще доведат Лира, разбира се.
	— Коя е Лира? — попита баща му.
	— Бебето на лорд Азриел, за което се грижат.
	— Но тук нямаме достатъчно място, за да ги поберем всичките. А и странноприемницата май не е достатъчно свято място за тях.
	— Не ставай глупав — скастри го госпожа Полстед. — Те носят светостта със себе си. Трябва им само покрив над главата.
	— Едва ли ще е за дълго — отбеляза Малкълм.
	— Не виждам как ще стане, но все пак ги покани. Какво има за десерт?
	— Печени ябълки, радвай се, че и толкова има — отвърна майка му.
	След като изми чиниите, Малкълм пожела лека нощ на родителите си и се качи в стаята си. Нямаше домашни, затова извади диаграмата със символите на алетиометъра, която доктор Релф му даде.
	— Трябва да подходиш систематично — каза Аста.
	Малкълм не удостои забележката й с отговор, защото към всичко подхождаше систематично. Разгледаха внимателно схемата на светлината на лампата и той започна да записва какво е изобразено на всяка от трийсет и шестте картинки, но те бяха толкова малки, че едва ги различаваше.
	— Ще трябва да попитаме доктор Релф — каза Аста.
	— Някои се разпознават лесно. Като черепа. И пясъчния часовник.
	Но работата беше мъчна и след като записа всички картинки, които различи, и остави празни места за другите, двамата с Аста решиха, че няма смисъл да се взират повече.
	Не им се спеше, нито им се четеше, затова Малкълм взе лампата и отидоха в една от стаите за гости в старото крило, за да погледнат какво става на другия бряг на реката. Неговата стая се намираше от другата страна и оттам не можеше да държи манастира под око, но стаите за гости бяха откъм реката заради хубавата гледка. Тази вечер в крилото нямаше гости, тъй че можеше да влиза където реши.
	Качи се в мансардната стая, угаси лампата и се облегна на перваза на прозореца.
	— Превърни се в бухал — нареди тихо на Аста.
	— Бухал съм.
	— Не те виждам. Погледни към манастира.
	— Натам гледам!
	— Виждаш ли нещо?
	След кратко мълчание Аста отвърна:
	— Един от кепенците е отворен.
	— Кой?
	— Вторият на последния етаж.
	Малкълм едва различаваше прозорците, защото лампата над портата се намираше от другата страна, откъдето огряваше и луната. Накрая все пак забеляза прозореца.
	— Утре трябва да кажем на господин Тапхаус — каза той.
	— Реката е много буйна.
	— Да… Питам се дали някога са се наводнявали.
	— Манастирът е много стар. Няма как да не е имало наводнения.
	— Значи трябва да се разказват истории. И да има изобразени сцени на витражите. Ще питам сестра Фенела.
	Малкълм се замисли каква ли картинка, достатъчно малка и ясна, че да се побере на циферблата на алетиометъра, би могла да бъде символ за наводнение. Или може би наводнението се изразяваше чрез комбинация от две картинки, или беше сред вторичните значения на съвсем различно изображение. Щеше да пита доктор Релф. И непременно трябваше да й предаде предупреждението на циганина за наводнението. Всичките й книги щяха да се съсипят, ако в къщата й нахлуеше вода. Реши, че ще я посъветва да ги качат на втория етаж и ще й помогне.
	— Какво е това? — обади се Аста.
	— Какво? Къде?
	Очите на Малкълм вече бяха свикнали с тъмнината, но виждаше единствено каменната страда и по-светлите очертания на затворените с кепенци прозорци.
	— Ето там! В края на стената!
	Малкълм разшири очи и се взря съсредоточено. Помръдна ли нещо? Не беше сигурен.
	Тогава зърна движение в основата на стената: сянка, малко по-тъмна от сградата. Имаше размерите на човек, но не и формата — там, където трябваше да се намират раменете, беше прекалено широк и нямаше глава, и се движеше заднешком… Сърцето и стомахът на Малкълм се свиха от страх. И тогава сянката изчезна.
	— Какво е това? — прошепна той.
	— Човек?
	— Няма глава!
	— Може да носи нещо на раменете си.
	Малкълм се замисли. Възможно беше.
	— Какво прави? — попита той.
	— Май опитва да затвори кепенците. Дали не е господин Тапхаус?
	— А какво носи?
	— Може би торба с инструменти? Не знам.
	— Мисля, че не е господин Тапхаус.
	— И аз — съгласи се Аста. — Не се движи като него.
	— Мисля, че е мъжът…
	— Жерар Бонвил.
	— Да. Но какво носи?
	— Инструменти?
	— Не, сетих се! Носи демона си! — Ако я носеше на рамене, това би обяснило широкия горен край на силуета, както и защо не се виждаше главата му.
	— Какво прави? — попита Аста.
	— Дали ще се качи…?
	— Носи ли стълба?
	— Не виждам.
	Двамата напрягаха очи с всички сили. Ако беше Бонвил и ако действително възнамеряваше да се качи до прозореца с отворения капак, със сигурност трябваше да носи демона си, нямаше как да го остави на земята. Демоните на майсторите, които работеха по покриви, винаги бяха птици и можеха да летят или пък бяха достатъчно дребни, че да могат да ги пъхнат в джоба си.
	— Трябва да кажем на татко — каза Малкълм.
	— Но първо трябва да сме сигурни.
	— Не сме ли сигурни?
	— Ами… — Колебанието на Аста отразяваше и неговата несигурност.
	— Иска да отвлече Лира — заяви той. — Няма какво друго да е.
	— Дали ще я убие?
	— Защо ще убива бебе?
	— Според мен той е убиец — каза Аста. — Дори Алис се страхуваше от него.
	— На мен ми се стори, че го харесва.
	— Не си много наблюдателен. По държанието на демона й разбрах, че е уплашена до смърт. Затова ни попита за него.
	— А може би иска да вземе Лира, защото е истинският й баща.
	— Виж!
	Сянката отново се появи в другия край на сградата. Мъжът се олюля, а товарът на раменете му се разшава и падна на земята. Изкънтя злокобен, писклив смях.
	Мъжът и демонът като че ли се въртяха в щур танц. Зловещият смях пронизваше ушите на Малкълм; звучеше като болезнен вой.
	— Той я бие… — прошепна стъписано Аста. Щом го изрече, Малкълм осъзна, че е права. С пръчка в ръка, мъжът беше приклещил хиената до стената и я налагаше яростно, а тя не можеше да измъкне.
	Малкълм и Аста се ужасиха. Тя се превърна в котка и се сгуши в обятията му, а той зарови лице в козината й. Дори не можеха да си представят подобна жестокост.
	В манастира явно бяха чули шума от побоя. Мъждукаща светлина се приближи към прозореца със счупения кепенк и след малко изникна и бяло лице, което се опита да погледне надолу. Малкълм не разпозна на коя монахиня точно принадлежи, но след миг до него се присъедини друго лице и прозорецът се отвори сред агонизиращия вой, наподобяващ смях, в тъмното.
	Двете фигури източиха вратове и се надвесиха от перваза. Малкълм чу властно нареждане и разпозна гласа на сестра Бенедикта, макар да не успя да различи думите й. На слабата светлина от лампата видя как мъжът поглежда нагоре и в този миг хиената отскочи отчаяно встрани, а мъжът усети неизбежната болка в сърцето, когато тя стигна до предела на невидимата връзка, свързваща всеки човек с демона му, и тръгна с препъване след нея.
	Хиената се отдалечи с трескаво куцукане, а мъжът я последва, размахал яростно пръчката под звуците на болезнения вой, огласящ нощта. Малкълм видя как двете монахини се отдръпват ужасено, щом видяха какво се случва долу, след което затвориха кепенците и светлината угасна.
	Воят постепенно заглъхна. Малкълм и Аста стояха вкопчени един в друг от ужас.
	— Никога… — прошепна накъсано тя.
	— … не съм си представял, че ще видя подобно нещо — довърши Малкълм мисълта й.
	— Какво би го накарало да я набие така?
	— А и него го болеше. Сигурно е луд.
	Двамата стояха прегърнати, докато злокобният смях утихна окончателно.
	— Сигурно я мрази. Не мога да си представя…
	— Сестрите дали го видяха?
	— Да, когато се надвесиха от прозореца. Той обаче спря за момент, когато чу гласа на сестра Бенедикта, и хиената се измъкна.
	— Щом едната монахиня е била сестра Бенедикта, може да я попитаме…
	— Тя няма да ни каже нищо. Има тайни, които пазят от нас.
	— Но ако разбере, че и ние сме видели случилото се, може да проговори.
	— Може би. Не бива обаче да казваме на сестра Фенела.
	— В никакъв случай.
	Мъжът и изтерзаният му демон се бяха стопили в нощта и сега се чуваше единствено клокоченето на реката. Затова след минутка Малкълм и Аста излязоха на пръсти от стаята, без да палят лампата, и се върнаха опипом до леглото си. Малкълм сънува глутница диви кучета, петдесет-шейсет на брой, да тичат по улиците на пустеещ град и това го изпълни със странна, дива енергия, която не изчезна и на сутринта, когато се събуди.


>>	13. Болонският инструмент

	{img:glava_13.png}
	Философските инструменти в Метеорологичната служба, така високо ценени от някои клиенти в „Пъстървата“ и презирани от други, работеха както обикновено и даваха показания, които учените, работещи с тях, биха могли да видят и ако само вдигнат очи към небето. Навън беше безоблачно и студено, небето беше ясно и денем, и нощем; нямаше знаци, че ще завали. Навътре в Атлантическия океан, докъдето обхватът на инструментите не се простираше, може и да бушуваха бури, насочващи се към Британия и носещи потопа, за който Корам ван Тексъл предупреди Малкълм, но нямаше инструмент, който да ги засече, може би с изключение на алетиометъра.
	Затова жителите на Оксфорд четяха прогнозата за времето във вестника, радваха се на слабото слънце и започнаха да прибират чувалите с пясък. Реката все още беше бурна и отнесе едно куче, което падна във водата в Боутли. Животното се удави, преди собственикът да успее да го спаси. Нивото не спадаше, но реката не се разливаше извън коритото и пътищата бяха сухи, затова се смяташе, че най-голямата опасност е отминала.
	В понеделник Хана Релф седеше у дома и записваше последните си открития относно значенията на пясъчния часовник на алетиометъра. Натрупала беше многобройни бележки, които да я занимават дълго време.
	Работи цял ден и когато следобед на входната врата се почука, мислите й вече се насочваха към факта, че е време за чай. Тя стана от стола, доволна от повода за почивка, и слезе да отвори.
	— Малкълм! Какво…? Влизай, влизай.
	— Знам, че днес не е събота — каза разтрепераното момче, — но има нещо важно, което…
	— Тъкмо се канех да направя чай. Идваш навреме.
	— Идвам от училище.
	— Да отидем в дневната. Ще запаля камината, студено е.
	Работеше на горния етаж с одеяло върху коленете и нафтова печка в краката, тъй че не беше палила камината цял ден и сега в дневната беше студено. Малкълм стоеше неловко върху чергата пред камината, докато тя редеше съчки и вестници, които накрая запали.
	— Дойдох, защото…
	— Чакай, чакай, нека първо пийнем чай. Или предпочиташ какао?
	— Не мога да остана дълго. Дойдох само да ви предупредя.
	— За какво?
	— Един мъж, циганин…
	— Да отидем в кухнята. Няма да те пусна да си вървиш в този студ, преди да си пийнал нещо топло.
	Тя запари чай, а Малкълм й разказа за господин Ван Тексъл, за лодката и за предупреждението му, че ще има голямо наводнение.
	— Мислех, че времето се оправя.
	— Не. Циганите познават добре реките и каналите и знаят какво е състоянието на кейовете чак до Глостър. Предстои невиждано наводнение. Той каза, че има знаци във водата и в небето, но ги виждат само онези, които ги познават. Сетих се за вас и за алетиометъра… Реших да дойда да ви предупредя и заради всички книги, които имате тук. Ще ви помогна да ги преместите на горния етаж.
	— Много съобразително от твоя страна, но няма да ги местим сега. Каза ли на някого друг за предупреждението на циганина?
	— На мама и татко. О, циганинът твърди, че ви познава.
	— Как се казва?
	— Корам ван Тексъл. Заръча ми да ви кажа „Оукли Стрийт“, за да му повярвате.
	— Мили боже!
	— Къде е Оукли Стрийт? Не се сещам за улица с това име в Оксфорд.
	— Не се намира в Оксфорд. Това е… нещо като парола. Каза ли ти друго? Да отидем в дневната, за да не угасне огъня. Вземи си чая.
	Малкълм се настани възможно най-близо до камината и й разказа за Жерар Бонвил и какво се беше случило в манастира.
	Доктор Релф го слушаше с разширени от изумление очи и накрая каза:
	— Жерар Бонвил. Колко странно. Чух това име вчера. Вечерях в колежа и разговарях с един адвокат, който ни гостува. Оказа се, че Бонвил наскоро е излязъл от затвора, където е лежал за побой или нещо подобно, а случаят му е така известен, защото основният свидетел на обвинението била госпожа Колтър. Точно така, майката на Лира. Бонвил се заклел пред всички, че ще си отмъсти.
	— Лира! — възкликна Малкълм. — Той иска да нарани Лира. Или да я отвлече.
	— Не бих се изненадала. Изглежда, е напълно побъркан.
	— Казал на Алис, че той е бащата на Лира.
	— Коя е Алис? А, да, сетих се. Наистина ли?
	— Довечера ще уведомя монахините. Кепенците на онзи прозорец трябва да се поправят незабавно. Ще помогна на господин Тапхаус.
	— Да се покатери до прозореца ли е опитвал? Носеше ли стълба?
	— Не видяхме. Но не знам какво друго би могъл да прави там.
	— Кепенците не са достатъчни — отбеляза Хана, докато побутваше цепениците в камината. — Де да можеха да се доверят на полицията.
	— Аз ще ги предупредя. Сестра Бенедикта ще пази Лира. Доктор Релф, чували ли сте някога за човек, който бие демона си?
	— Само ако е побъркан.
	— Помислих, че може той да е отрязал крака на хиената.
	— Не бих се учудила. Колко ужасно.
	Двамата се взряха смълчани в огъня.
	— Убеден съм, че господин Ван Тексъл е прав за наводнението — каза след малко Малкълм. — Макар в момента да изглежда, че времето се е оправило.
	— Ще взема мерки. Първо ще преместя книгите, както ти предложи. Ако се наложи, ще живея на горния етаж, докато водата се отдръпне. Предупреди ли монахините?
	— Ще им кажа, но не знам дали ще ми повярват. На тях не мога да кажа „Оукли Стрийт“.
	— Така е, но трябва да ги убедиш. И не бива да изричаш тези думи пред никого друг, освен пред мен.
	— Господин Ван Тексъл настоя за същото.
	— Е, значи разбираш.
	— Познавате ли го лично?
	— Не, никога не съм го срещала. Малкълм, ако си изпил чая си, добре е да тръгваш. След малко трябва да изляза. Благодаря ти, че ме предупреди. Приемам го напълно сериозно.
	— Благодаря за чая. Ще се видим в събота, както обикновено.


	Хана се питаше дали Малкълм е казал на родителите си, че е видял мъжа да бие осакатения си демон в манастира. Подобна гледка би разтревожила чувствително дете като него, а и си личеше, че Малкълм е дълбоко потресен. Искаше й се да научи повече, особено за циганина, който знаеше за „Оукли Стрийт“. Дали самият той беше агент? Не беше изключено.
	Ангажиментът й тази вечер беше обгърнат в мистерия. Най-много се тревожеше, че не знае къде отива. Когато се видя с професор Пападимитриу преди няколко дни, той й обясни как да се свърже с него, но не даде подробности как той ще се свърже с нея.
	Сутринта получи покана, обикновена бяла картичка в плик, на която пишеше: „Довечера ви каня на вечеря. Джордж Пападимитриу“.
	Всъщност не беше точно покана, а по-скоро заповед. Предположи, че вечерята ще се състои в неговия колеж, където портиерът обичаше да клюкарства, макар, разбира се, в „Джордан“ да работеха няколко портиери. Все пак цялата работа я озадачаваше.
	Докато обаче преглеждаше роклите си, които не бяха кой знае колко на брой, с намерението да изглежда сериозна и семпла, пощенската кутия изтрака. Демонът й погледна надолу от площадката на стълбите.
	— Нов бял плик — съобщи той.
	На картичката пишеше: „Ставертън Роуд №28, 19:00 ч.“.
	— Е, поне знаем къде отиваме, Джеспър — каза Хана.


	В седем часа и една минута, след бърза разходка в студа, тя натисна звънеца на уютна вила на един от пътищата северно от Йерихон. Гъсто растящите храсти и дървета в градината скриваха сградата от пътя. Запита се дали това е къщата на Пападимитриу; интересно би било да види как живее подобна енигматична личност. Дали щяха да присъстват и други хора?
	— Това не е покана за светско събитие — прошепна демонът й. — Тук сме по работа.
	Вратата отвори приятна жена на около четиресет години с вид на северно африканка.
	— Доктор Релф, радвам се да ви видя! Аз съм Ясмин Ал-Кайси. Какъв студ! Оставете палтото си на този стол… Заповядайте.
	В топлата дневна имаше трима мъже. Единият беше професор Пападимитриу и изглежда, той беше най-важният сред присъстващите, но пък той винаги изглеждаше така. Стаята беше широка, с нисък таван и нефтени лампи върху няколко масички, а две-три анбарни лампи бяха разположени до креслата. По стените имаше множество картини: рисунки, гравюри, един или два акварела, всички с много високо качество, доколкото Хана можеше да прецени. Мебелите не бяха антикварни, но не бяха и модерни и изглеждаха изключително удобни.
	Пападимитриу се приближи под топлата светлина на лампите да стисне ръката на Хана.
	— Нека първо ти представя нашите домакини: доктор Аднан и госпожа Ясмин Ал-Кайси.
	Хана се усмихна на жената, която й отвори, застанала сега до масичката с напитките, и се здрависа с мъжа: висок, строен, мургав, с искрящи очи и къси черни мустачки. Демонът му беше пустинна лисица.
	— Запознай се с лорд Нюгънт — заведе я Пападимитриу при третия мъж. — А това е нашата гостенка доктор Хана Релф.
	Хана ги виждаше за пръв път, но ако Малкълм беше тук, щеше да разпознае тримата мъже от „Пъстървата“, които го разпитваха за манастира.
	— Какво ще пиете, доктор Релф? — попита Ясмин Ал-Кайси.
	— Вино, ако обичате. Бяло.
	— След малко ще седнем на вечеря и не искам да губим време — поде Пападимитриу. — Хана, тази вечер си на среща с организацията „Оукли Стрийт“. Лорд Нюгънт е директорът, а Аднан е заместникът му. Всички присъстващи са част от службата и знаят коя си. Ще ти обясним колко сложна е ситуацията и ще те помолим нещо.
	— Разбирам — кимна Хана. — Ще ви изслушам с голям интерес.
	— Да се настаним на масата — предложи доктор Ал-Кайси.
	Така няма да се налага да прекъсваме разговора, за да се преместим.
	— Много добра идея — съгласи се Пападимитриу.
	— Насам, ако обичате. — Госпожа Ал-Кайси ги въведе в по-малка трапезария. На масата бяха подредени ордьоври и салати, за да не се налага домакините да стават и тепърва да носят чинии от кухнята. — Знам, че навън е студено, но нямаме време за топли блюда, защото някои от нас трябва да хванат влака. Заповядайте.
	— Тъй като сега сме в „Оукли Стрийт“ — започна Пападимитриу, — предлагам лорд Нюгънт да говори пръв. Хана, несъмнено знаеш, че той е бившият лорд канцлер.
	— Но сега съм директорът на „Оукли Стрийт“ — уточни лорд Нюгънт. Той беше много висок и слаб мъж с басов глас. Демонът му, лемур, скочи на празния стол до него. — Доктор Релф, от около две години разчитаме на вашите тълкувания на алетиометъра. Много сме ви благодарни. Предполагам, знаете, че се допитваме и до други алетиометри.
	— Не, не знаех — отвърна Хана. — Почти нищо не знам.
	— Изследователи, които работят с инструментите в Болоня и Упсала, също ни предоставят своите съвети. Инструментът в Женева е в ръцете на Магистратурата, а в Париж симпатизират на тяхната кауза. Оксфордският алетиометър е единственият друг, за който знаем.
	— След като в момента сме в „Оукли Стрийт“ — каза Хана, — може ли да попитам дали сред учените, работещи с оксфордския алетиометър, има и други агенти?
	— Не, няма. Другите учени тук са честни изследователи с напълно основателни академични причини да използват инструмента.
	— Но може да има някой агент на Магистратурата — вметна Ясмин Ал-Кайси.
	Изражението й беше напълно сериозно, ала лорд Нюгънт се усмихна.
	— Възможно е, разбира се — съгласи се той. — Досега всичко беше спокойно, обаче миналата седмица изследователката ни в Болоня беше убита, а алетиометърът й откраднат. Предполагаме, че крадецът е възнамерявал да го изпрати в Женева.
	— Но не е успял?
	— Съобразителен наш агент съумя да се справи с убиеца и да вземе инструмента, който в момента се намира в кутия под онази лампа.
	Хана се обърна. Под нефтената лампа на една от малките масички стоеше очукана дървена кутия с размери, подходящи за алетиометър. Искаше й се веднага да отиде да го разгледа и Пападимитриу долови копнежа й.
	— Ще го видиш след вечеря — каза той. — Огледахме го и не открихме да се е повредил при перипетиите, но ти можеш да прецениш по-добре.
	Хана се стъписа. За да се успокои, тя отпи глътка вино и погледна към лорд Нюгънт.
	— Доктор Релф — поде той, — ще ви направим предложение. Свързано е с рискове, затова ще ви дадем време да го обмислите добре. И ще отговорим на всичките ви въпроси. Много бихме искали да оставите академичните си изследвания и да се допитвате до алетиометъра единствено за нашите въпроси. Ще използвате този инструмент. Ще го поверим на вас. Разбира се, никой друг няма да знае този факт. Кажете ни какви неудобства би ви създало подобно положение, и естествено, имате пълното право да откажете. Преди това обаче Аднан ще ви обясни защо тази задача е толкова важна.
	— Прощавайте, доктор Ал-Кайси — каза Хана, — но първо искам да попитам нещо. Вероятно ще повдигнете този въпрос след малко, но предпочитам да го изясним сега. Лорд Нюгънт, вие говорите за Магистратурата така, сякаш е пределно ясно, че тя е врагът, а и напоследък Дисциплинарният съд на Консисторията действително стои зад ужасяващи събития, като например убийството на свръзката ми. Съществува и отвратителна организация на име Братството на свети Александър, която трови отношенията между ученици и учители в района. Предполагам, че всички тези неща са свързани, и с радост ще се боря срещу тях. Но кои сме „ние“? „Оукли Стрийт“ част от по-голяма служба ли е? Каква кауза подпомагам с работата си? Звучи невероятно наивно и глупаво от моя страна, но до момента работя… слепешката. Предполагам, че съм на страната на доброто. Сигурно питате как е възможно да съм толкова невежа, но такива са фактите. Надявам се да ми изясните тези неща, доктор Ал-Кайси. Но, както вече споменах, вероятно се канехте да направите точно това.
	— Да, и сега ще се постарая да ви обясня нещата много по-ясно — отвърна той. Пустинната лисица се премести от другата страна на стола му, за да вижда Хана по-добре. — „Оукли Стрийт“ е тайна правителствена служба, основана с цел да пречи на работата на организациите, които вече посочихте, както и на няколко други. Създадена е през 1933 г., непосредствено преди войната с Швейцария, когато изглеждало, че въоръжените сили на Магистратурата ще победят британците. За радост това не станало и отчасти оцеляването ни се дължи на Службата за специално разузнаване, която по-късно започнали да наричат неофициално „Оукли Стрийт“. Задачата й е да защитава демокрацията в страната ни и да отстоява принципите за свобода на мисълта и словото. Трябва да отбележа, че извадихме късмет с тогавашния владетел. Крал Ричард подкрепяше дейността ни, а директорът на „Оукли Стрийт“ винаги е бил член на Кралския съвет. Старият крал горещо се интересуваше от делата ни. Крал Майкъл не чак толкова… Но сегашният крал, изглежда, споделя интереса на дядо си и ни помага много, макар това да не е обществено достояние.
	— Парламентът знае ли за „Оукли Стрийт“?
	— Съвсем бегло. Дейността ни се финансира — макар и недостатъчно — от бюджета за отбрана чрез кабинета. Има група народни представители, които са твърдо на страната на Магистратурата — убеден съм, че можете да назовете поне някои от тях. Те подозират за съществуването на служба като „Оукли Стрийт“ и с голямо удоволствие биха я разкрили и унищожили, за да спрат дейността ни. Неприятният парадокс едва ли ви е убегнал: за да защитим демокрацията, се налага да погазим демократичните принципи. Някои от членовете ни не възразяват, но за други това е смущаващо.
	— Да, парадоксът е неприятен — призна Хана. — Но нека се върнем за момент на болонския инструмент. Предполагам, че е собственост на Болонския университет.
	— Беше — каза лорд Нюгънт.
	— Но юридически и морално все още е.
	— За съжаление, също като с демократичния парадокс на Аднан, и тук се натъкваме на етичен проблем. Университетското настоятелство е окупирано от проженевска фракция. Нашата изследователка работеше тайно, също като вас, и подозираме, че е била разкрита и убита именно по поръчение на същата тази фракция. Открили са с какво се занимава и са я убили, а ако нашият агент не се беше намесил, сега инструментът щеше да е в Женева в ръцете на враговете ни.
	— Мили боже! — промълви Хана. Тя пийна малко вино и огледа присъстващите: Нюгънт, строен и непроницаем; Ясмин Ал-Кайси, елегантна и приветлива; Аднан Ал-Кайси, от чиито тъмни очи струеше съчувствие, и Пападимитриу — хладен, любознателен, непоколебим.
	— За момента болонският инструмент е военна плячка — заяви доктор Ал-Кайси след кратко мълчание.
	— Нима сме във война? — учуди се Хана. — Тайна война ли водим?
	— Да — потвърди Нюгънт. — И ви молим за по-активно участие в нея. Осъзнаваме рисковете.
	— Рискове…
	— За сигурността ви и така нататък. Все пак последното лице, което се занимаваше с тази работа, загина. Разбираме това също толкова добре, колкото и вие. Но предишната изследователка имаше много по-незавидна позиция — работеше буквално на вражеска територия. За вашата безопасност можем да се погрижим.
	— И искате да тълкувам алетиометъра… на пълен работен ден?
	— Припомни на колегите ми с какво се занимаваш в момента — подкани я Пападимитриу.
	Госпожа Ал-Кайси поднесе на гостите стъклени купички с ароматен сладолед.
	— Благодаря, изглежда превъзходно — каза Хана и се обърна към всички. — Занимавам се с две неща. В малкото си време за достъп до алетиометъра в Бодлианската библиотека би трябвало като останалите колеги от групата да изучавам значенията на един от символите върху циферблата. Изследвам пясъчния часовник. Групата ни се състои от дванайсет души и всеки от нас проучва един от трийсет и шестте символа. Срещаме се редовно и обсъждаме заключенията си, поддържаме и връзка. Всяка седмица ми се полагат по пет часа работа с алетиометъра.
	Това е, така да се каже, официалната ми работа. Но, както добре знаете, работя и за „Оукли Стрийт“. Когато ми изпратят… тоест, когато вие ми изпратите въпрос, се занимавам с него в рамките на петте полагащи ми се часа. Но ако не отбелязвам напредък в официалното си проучване, ще ме изключат от групата и ще дадат часовете ми с инструмента на друг. И без това съм една от най-бавните, тъй като работя и за вас. А това е… много унизително.
	— Разбирам — кимна Ал-Кайси. — Но след като е добре известно, че работите бавно, едва ли някой ще се изненада, ако, да речем, отстъпите петте си часа с алетиометъра в Бодлианската библиотека…
	— Искате да се откажа от изследванията си? — Лъжичката на Хана изтрака в чинийката. — Не, в никакъв случай. Мога да се примиря с унижението. Но аз съм учен…
	Тя взе лъжичката, но отново я изпусна и погледна към Пападимитриу.
	— Ти поне ме разбираш! — каза, а Джеспър изрази възмущението й, като се наежи. — Искаш от мен да върша работа, довела до смъртта на предшественичката ми. Същевременно очакваш да проваля академичната си кариера, като се откажа от изследването си под предлог, че ми е прекалено трудно. Това е… как да кажа, прекалено.
	Пападимитриу побутна настрани недокоснатия си десерт.
	— Да, така е — съгласи се той. — Но по време на война на много хора им се налага да вършат неприятни неща. И не се заблуждавай, във война сме. Хана, няма кой друг да се заеме с тази задача. Тайно следя докладите на групата. Колегите ти са старателни, трудолюбиви и компетентни, но от всички ти си най-проницателната. Може и да си най-бавна, но си най-добрата от тях. Не се притеснявай за академичното си бъдеще.
	Хана, естествено, веднага се засрами. Не знаеше какво да каже, затова се зае със сладоледа.
	— По отношение на опасността — намеси се лорд Нюгънт, — не отричам, опасно ще е. Ако някой разбере за работата ви, и особено, че работите с болонския инструмент, ще бъдете изложена на риск. Ще се погрижа някой да ви наблюдава. Наблюдавахме и изследователката в Болоня, затова успяхме да се намесим толкова бързо, но все пак закъсняхме. Там обаче нямаме достатъчно агенти. Тук, на наша територия, е съвсем друго. Няма да знаете кой ви пази, но ще имате закрилници.
	— И ще допринесете неимоверно за победата ни в тази тайна война — добави Ал-Кайси. — Знаете кой е врагът и знаете за какво се борим. Помислете какъв е залогът. Правото да мислим и говорим свободно, да изследваме всичко на този свят. Струва си да се борим за такава кауза, не сте ли съгласна?
	— Разбира се, че съм съгласна — отвърна Хана развълнувано. — Не е нужно да ме убеждавате в очевидното. Та в какво друго да вярвам, ако не в свободата на словото и мисълта? — Тя побутна купичката със сладоледа настрани.
	— Знаем това — каза лорд Нюгънт. — Осъзнаваме и в колко неприятно положение ви поставяме. Защо не довършите превъзходния десерт, а после ще разгледате болонския инструмент. Много бих искал да чуя мнението ви за него.
	— Колко такива инструменти има? — попита Ясмин Ал-Кайси. — Би трябвало да знам, но нямам представа.
	Пападимитриу отговори вместо Хана, която тъкмо беше лапнала лъжичка сладолед.
	— Известни са ни пет. Носят се слухове, че има и шести, но…
	— Не могат ли да изработят още?
	— Хана е по-добре запозната, но доколкото ми е известно, пречката е свързана със сплавта, от която са направени стрелките. Самият инструмент е само част от проблема. Всеки алетиометър установява някакъв вид единение с тълкувателя. Едното не може да работи без другото.
	— И това е една от загадките, които се опитваме да разбудим — додаде Ал-Кайси.
	Лорд Нюгънт стана от масата, донесе малката кутия с очукани ъгли и я подаде на Хана. Изработена беше от палисандрово дърво, а на капака едва се различаваше избелял герб.
	Тя отвори кутията и разгледа внимателно алетиометъра, преди да го извади от гнездото от кафяво кадифе и да го остави върху бялата покривка на масата. Беше по-дебел от инструмента в Бодлианската библиотека, но със също толкова износен от употреба златен корпус, и блещукаше под светлината на лампата със същия огнен плам. Трийсет и шестте символа върху циферблата бяха по-простичко изрисувани, само в черно върху снежнобелия фон, а не в ярките багри върху фон с цвят на слонова кост като на оксфордския. Но поради това приличаха по-малко на украса и повече на първични символи. В центъра на циферблата, под стрелките, имаше гравюра на слънце.
	Ръцете на Хана погалиха циферблата сякаш беше лицето на любим. Алетиометърът в Бодлианската библиотека беше красив и богато украсен, Хана изпитваше към него дълбоко уважение и дори известна доза страхопочитание. Този не беше толкова изящен, но по някакъв необясним начин й прилягаше повече. Инструментът посрещна ръцете й сякаш именно те бяха износили стария корпус през вековете и бяха загладили краищата на колелцата. Искаше й се да остане сама с инструмента, да прекара с него часове и дни наред, да не се отделя от него.
	Отпусна се и остави съзнанието си да достигне онова състояние на спокойна бдителност, в което усещаше първите десет-дванайсет групи от значения под всеки символ. Завъртя първата стрелка на бебето, една от чиито функции беше да представя човека, задаващ въпроса. Втората насочи към кошера, който в този случай символизираше плодотворна работа. Третата стрелка нагласи върху ябълката и наум определи групата от значения за въпрос от общ характер. Ако книгите с тълкувания й бяха подръка, можеше да зададе въпроса доста по-прецизно, но засега щеше да се задоволи със следната формулировка: Да приема ли предизвикателството?
	Голямата стрелка започна да се върти бързо и Хана успя да преброи шест оборота, преди да се спре твърдо на марионетката. При прост въпрос като този шестото ниво на значения на марионетката означаваше утвърждение: да, трябваше да приеме предизвикателството.
	Тя вдигна очи задъхана и примигна, когато излезе от състоянието си на лек транс. Всички бяха вперили очи в нея.
	— Съгласна съм — каза тя.
	По лицата им се изписа облекчение и доволство. Дори Пападимитриу се усмихна като момче, което е получило подарък. Хана обаче не им каза, че щом докосна инструмента, веднага се почувства едновременно като у дома и като на работа — нещо, което никога не беше изпитвала с оксфордския алетиометър.
	И в почти същия миг забеляза и проблема.
	— Но — промълви тя.
	— Да? — подкани я Пападимитриу.
	— В Бодлианската библиотека разполагам с всички справочници, където са описани много повече значения. По памет мога да достигна до пет или шест нива дълбочина, не повече. Ако напусна изследователската група, не бих могла да използвам книгите, без да стане ясно, че имам достъп до друг алетиометър, а без книгите няма да съм ви от полза.
	Всички обърнаха погледи към Пападимитриу. Отнякъде се носеше ухание на кафе.
	Пападимитриу каза:
	— На пръв поглед това представлява спънка. Но е много по-лесно да се направят копия на книги, отколкото на алетиометър. Ще се заема да ти набавя необходимите справочници.
	— Ако се разчуе, че търсиш подобни книги, много хора ще направят връзката — предупреди го Ясмин Ал-Кайси. — Изчезнал алетиометър там, професор, който търси определени книги тук…
	— Няма да търся книгите тук. Ще действам дискретно. Не се тревожи.
	— Ние може да пуснем зелени листове — предложи Нюгънт и прие поднесената му от госпожа Ал-Кайси чаша кафе.
	— Зелени листове? — учуди се Хана.
	— Фалшиви слухове. В ранните години на „Оукли Стрийт“ плановете за подобни неща често се записвали върху зелена хартия и продължаваме да използваме този израз. Може да пуснем слух, че сме намерили изчезналия инструмент. Или че сме успели да изработим нов, дори няколко нови. Зелените листове са много полезни.
	— Ясно — каза Хана. — Може ли да повдигна още един практичен въпрос?
	— Разбира се.
	— Как ще се издържам? Ако се върна към преподавателската дейност, което, разбира се, мога да направя, няма да имам достатъчно време, за да работя за „Оукли Стрийт“.
	— Оставете това на мен — каза лорд Нюгънт. — Ще получите наследство от далечен чичо, нещо от този род. Не разполагаме с много пари, но със сигурност няма да ви оставим да умрете от глад.
	— Дано — промърмори Хана. Осъзна, че не е откъсвала ръце от алетиометъра, откакто го докосна за пръв път. Отдръпна ги смутено и отпи глътка кафе.
	— Да обсъдим и друг практичен въпрос — обади се Ясмин Ал-Кайси — Имате ли сейф у дома?
	— Не — засмя се Хана. — Не притежавам нищо ценно.
	— Вече притежавате. Ще уредим да ви доставят нов домакински уред — бойлер или нещо подобно — и да го монтират през следващите два или три дни. Но няма да получите бойлер, а сейф. Прибирайте в него алетиометъра, когато не го използвате.
	— Разбира се — каза Хана и си помисли: „Трябва да го сложа на горния етаж, в случай че стане наводнение“. Това я подсети за предупреждението на Малкълм и тя се обърна към лорд Нюгънт:
	— „Оукли Стрийт“ има ли агент на име Корам ван Тексъл?
	— Не.
	„Интересно — помисли си Хана. — Един от тях лъже и мисля, че е Нюгънт.“ След това продължи на глас:
	— А да познавате мъж на име Жерар Бонвил? Той свързан ли е с разузнавателните служби?
	— Бонвил физика ли?
	— Нима е физик? Не знаех. Демонът му е хиена с липсващ крак.
	— Той беше главният изследовател на Полето на Русаков. На Праха и други подобни. Но го отстраниха, когато го вкараха в затвора, май за изнасилване. Откъде го познавате?
	— Очевидно се подвизава в Оксфорд. Ходил е в странноприемницата, която държи бащата на Малкълм. Момчето спомена за него онзи ден. Още един въпрос. Как ще се свързвам с вас? По същия начин като преди ли?
	— Не — отговори Пападимитриу. — С теб ще трябва да се срещаме редовно. Сега, след като си независим учен, ще имаш например нужда от съветите ми за книгата, която искаш да напишеш. Ще се срещаме да обсъждаме изследванията ти. Нещо в този дух. Какво правиш например в събота вечер?
	— Обикновено работя у дома.
	— Ела в „Джордан“ в шест часа.
	— Добре.
	— Може ли веднага да ви възложа задача? — попита Нюгънт.
	— Да, бих могла да се заема, след като имам алетиометър.
	— Става въпрос за детето в манастира. Искаме да знаем защо то е толкова важно за врага. Въпросът конкретен ли трябва да бъде, или може и да е по-общ?
	— И двата варианта са възможни, но колкото по-конкретен е въпросът, толкова по-дълго време отнема.
	— Тогава задайте по-общ въпрос. Непременно трябва да разберем защо детето е толкова важно. Много ще съм ви благодарен, ако формулирате подходящ въпрос.
	— Ще се постарая.
	— Още нещо — продължи Нюгънт. — Вашият приятел от странноприемницата… Матю ли се казваше?
	— Малкълм Полстед.
	— Малкълм. Няма да го излагаме на опасност, но той би могъл да се окаже полезен за нас. Не губете връзка с него. Можете да му казвате всичко, което прецените, че ще запази в тайна. Вижте какво ще успеете да научите от него.
	Изведнъж атмосферата в стаята се промени. Усещането беше… Хана не разбираше съвсем — сякаш всички останали знаеха някаква тайна и смутено избягваха погледа й. Едва ли се дължеше на думите на лорд Нюгънт, те бяха напълно невинни; дали пък не беше разбрала правилно значението им?
	Странното усещане отмина. Всички станаха, сбогуваха се любезно, облякоха палта, размениха благодарности. Хана върна алетиометъра в кутията от палисандрово дърво, прибра я в памучна пазарска торба и пое към вкъщи.
	— Джеспър, какво се случи преди малко? — попита, когато свиха по Уудсток Роуд.
	— Те знаеха, че думите му имат по-дълбоко значение, и това не им се понрави.
	— За това и сама се досетих. Но какво ли е имал предвид?


>>	14. Дамата с маймунката

	{img:glava_14.png}
	На другия ден Малкълм завари монахините улисани в подготовката за празника на света Схоластика. Нямаше да има пиршество обаче, както за негово голямо разочарование обясни сестра Фенела: празничният ден означаваше дълги служби в параклиса, а не отрупани маси в трапезарията.
	Съвсем разбираемо, от Лира не се очакваше да пее и да отправя молитви заедно с монахините, но не можеха и да я оставят без надзор, докато химните и псалмите им отекваха до небесата, затова сестра Фенела беше освободена от задължението да величае паметта на покойната светица и бе изпратена да гледа бебето, докато приготвя вечерята.
	Малкълм влезе в кухнята тъкмо когато старицата пъхаше тава с агнешко във фурната. Панталеймон, демонът Лира, се разписука и Малкълм се приближи достатъчно Аста да кацне в края на люлката, където започна да се преобразява във всички видове птици, за които се сетеше, а това накара Лира и демонът й да се превиват от смях, сякаш виждаха най-забавното нещо на света.
	— Не си идвал от един-два дни, Малкълм — отбеляза сестра Фенела. — Зает ли беше?
	— Аха. Дали сестра Бенедикта ще ме приеме след службата?
	— Едва ли ще може да ти отдели време. Днес сме много заети. Да й предам ли съобщение?
	— Ами… трябва да я предупредя, но мога и на вас да кажа, защото се отнася за целия манастир.
	— Мили боже! За какво трябва да ни предупредиш?
	Старата монахиня седна на стола и придърпа най-близката зелка на масата. Малкълм наблюдаваше как ръцете й бавно и спокойно режат със стария нож зеленчука, отстраняват външните листа и кочана и ги оставят настрани, за да бъдат сварени след това за бульон, а после посягат към следващата зелка.
	— Нали виждате колко се е покачило нивото на реката? — започна той. — Всички мислят, че сега, след като спря да вали, то ще спадне, но дъждът ще се завърне, реката ще се разлее и ще стане невиждано от години наводнение.
	— Наистина ли?
	— Да. Един циганин ми каза. А те познават реката добре. Познават всички водоеми в Англия. Исках да предупредя сестра Бенедикта, за да не пострадате, особено Лира. Брегът от тази страна е по-нисък. Казах на татко, а той рече, че можете всички да дойдете в „Пъстървата“, само се тревожи, че странноприемницата не е достатъчно свято място за вас.
	Сестра Фенела се разсмя и плесна със сбръчканите си зачервени ръце.
	— Предупредих и разни други хора, но никой не ми вярва — продължи Малкълм. — Де да имахте лодки. Така дори да стане наводнение, няма да пострадате, но…
	— Притесняваш се, че реката ще ни отнесе. Не бива. Имаше голямо наводнение преди… о, петдесет години — тогава бях още послушница. Заля цялата градина и нахлу на приземния етаж. Водата беше поне десет сантиметра дълбока. На мен ми се стори много забавно, но останалите сестри страшно се притесниха, затова си мълчах. Разбира се, по онова време не отговарях за нищо. А и водата бързо се отдръпна. Тъй че ме се тревожи прекалено, Малкълм. Какво ли не се е случвало тук в миналото, а манастирът продължава да си стои по Божията воля.
	— Искам да говоря със сестра Бенедикта и по друг въпрос. Но може да почака до утре. Господин Тапхаус в работилницата ли е?
	— Не съм го виждала. Чух, че не се чувствал добре.
	— Исках и с него да говоря. Бих могъл да го посетя у тях, но не знам къде живее.
	— И аз не знам.
	— Значи все пак ще трябва да говоря със сестра Бенедикта днес. Кога свършва службата?
	Оказа се, че дългата служба свършва след двайсет минути, за да имат сестрите един час за почивка, разходки, работа в градината или да се захванат с ръкоделие, преди да седнат да обядват. Малкълм реши да запълни времето, като учи Лира да говори.
	— Хайде, Лира, кажи „Малкълм“. Лесно е. Мал-кълм.
	Лира го погледна сериозно. Панталеймон се превърна в къртица и се зарови в одеялата, а Аста се засмя.
	— Не се смей! — смъмри я Малкълм. — Хайде, Лира, опитай — Мал-кълм.
	Момиченцето се намръщи и от устата му се стече лига.
	— Не се сърди, ще се научиш. — Той избърса бузата й със суха кърпа. — А сега опитай с Аста. Ас-та.
	Лира го гледаше с любопитство, но не казваше нищо.
	— Е, и без това е много умна за възрастта си. Колко съобразително демонът й се превърна в къртица. Откъде знаят как изглеждат къртиците?
	— Това е загадка — каза старата монахиня. — Само Бог знае, но Той е създал всичко, тъй че не е чудно как знаят за къртиците.
	— Помня как някога и аз се превръщах в къртица — обади се Герент, старият й демон, който по принцип си мълчеше и наблюдаваше с килната настрани глава. — Ставах къртица, когато се уплашех.
	— А ти откъде знаеше как изглеждат къртиците? — попита Малкълм.
	— Просто се усещаш като къртица — отвърна вместо него Аста.
	— Хм — измърмори Малкълм. — О, ето го, показа се.
	Пан, вече в облика на заек, подаде любопитно глава от одеялата, но остана близо до Лира.
	— Знаеш ли какво, Лира? — рече Малкълм. — Ще науча Пан да казва името ми.
	Бебето и демончето си загукаха нещо предпазливо. Тогава Аста се превърна в маймунка, направи челна стойка и двамата се разсмяха.
	— Може и да не говорите, но поне се смеете. Е, скоро ще се научите. А можете ли да кажете „Сес-тра Фе-не-ла“?
	Момиченцето обърна глава към сестра Фенела и се усмихна широко, а демонът й стана катерица като Герент и записука оживено.
	— Много е умна — възхити се Малкълм.
	В този момент от коридора долетяха гласове, вратата се отвори и в кухнята влезе сестра Бенедикта.
	— А, Малкълм! Добре, че си тук. Исках да говоря с теб. Всичко наред ли е, сестро?
	Имаше предвид „Всичко наред ли е с Лира“, но изслуша отговора само с половин ухо. Друга монахиня, сестра Катарина, щеше да гледа бебето, за да отиде сестра Фенела в параклиса за молитва, поне с такова впечатление остана Малкълм. Сестра Катарина беше млада и красива, с големи тъмни очи, но беше нервна, а това изнервяше и Лира. Бебето беше напълно спокойно само в присъствието на сестра Фенела.
	— Ела да поговорим, Малкълм — повика го сестра Бенедикта.
	Тонът й не подсказваше, че ще го мъмри. Не, не го викаше за това.
	— И аз исках да ви кажа нещо, сестро — рече той, след като влязоха в кабинета й и тя затвори вратата.
	— След малко. Помниш ли, че ми каза за един мъж с трикрак демон?
	— Да, видях го онази нощ. Търсех нещо на втория етаж и зърнах през прозореца…
	Малкълм й разказа какво беше видял. Монахинята го слушаше внимателно с намръщено изражение.
	— Не, кепенкът не е бил счупен, просто някой е забравил да го затвори. Сега това не е важно. Сам си видял как се отнася с демона си — несъмнено човекът е душевноболен. Исках да те предупредя да се пазиш от него. Ако го видиш някъде, плюй си на петите. Не го оставяй да те заговори. Ти си много дружелюбно момче и това е добродетел, но трябва да използваш и собствената си преценка, което също е добродетел. Този мъж е изгубил разсъдъка си, горкият, и в лудостта си може да нарани и други хора, както е наранил демона си. Ти какво искаше да ми кажеш? С него ли е свързано?
	— Отчасти. Но първо трябва да ви предупредя, че ще има голямо наводнение. Един циганин ми каза.
	— О, глупости! Времето се оправи. Докато се усетим, вече ще е пролет. Слава богу, че спря да вали.
	— Но той обясни, че…
	— Циганите са суеверни, Малкълм. Изслушвай ги любезно, но използвай преценката си. Според прогнозите на Метеорологичната служба силните валежи приключиха и няма опасност от наводнение.
	— Но циганите познават добре реките и…
	— Благодаря, че ни предупреди. Но съм убедена, че няма да се наводним. Искаше ли да говорим и за друго?
	— Как е господин Тапхаус?
	— Не се чувства добре. Затова, след като постави кепенците, му дадох няколко дни почивка. Хайде, Малкълм, прибирай се. И не забравяй какво ти казах за онзи мъж.
	Трудно беше да се спори със сестра Бенедикта. Не че Малкълм искаше да спори; само се опитваше да я предупреди, както му беше заръчал господин Ван Тексъл.


	Вечерта отново сънува диви кучета. Може и да беше съвсем същият сън: глутница диви кучета, от всякакви породи, които тичат стремително, този път през гола равнина, по дирята на плячка, която Малкълм не можеше да види. Сънят го изпълваше едновременно с приятна тръпка и със страх и когато се събуди потен и запъхтян, се сгуши в Аста, която, естествено, беше сънувала същото. Още мислеше за кучетата, когато по-късно стана и се приготви за училище.


	Макар монахините да не приеха сериозно предупрежденията му за наводнението, Малкълм реши да каже и на учителите. Те реагираха по същия начин. Глупости говорел, циганите нищо не разбирали, това били само суеверия или пък били намислили нещо, или пък просто не можело да им се има вяра.
	— Не знам — каза Малкълм на Роби, Ерик и Том в училищния двор. — Някои хора просто не се вслушват в предупреждения.
	— Все пак изглежда малко вероятно да стане наводнение — рече Роби.
	— Нивото на реката все още е високо — отбеляза Том, който вярваше безрезервно на всичко казано от Малкълм. — И малко дъжд би могъл…
	— Баща ми твърди, че на циганите не може да се вярва — заяви Ерик. — Винаги имали някакви задни мисли.
	— Моля? — попита Роби.
	— Имат тайни планове, за които никой друг не знае.
	— Не ставай глупав — възрази Малкълм. — Какъв таен план биха могли да имат?
	— Знам ли? — рече хрисимо Ерик. — Нали затова е таен.
	— Вече не носиш значката на Братството — забеляза Роби. — Обзалагам се, че и зад това стои таен план.
	В отговор Ерик вдигна бавно ръка към ревера на сакото си, хвана го с палец и показалец и го обърна. От вътрешната страна бе закачена малката лампа на Братството на свети Александър.
	— Защо я криеш? — попита Малкълм.
	— Всеки, който премине към втора степен, носи значката си по този начин — обясни Ерик. — В нашето училище сме съвсем малко.
	— Поне като я носиш открито, се вижда, че членуваш в Братството — каза Роби. — Но е подло да я носиш скришом.
	— Защо? — искрено се учуди Ерик.
	— Защото, ако видиш, че някой носи значка, просто не казваш нищо, което той може да докладва — отвърна Малкълм. — Но когато значката е скрита, ще си навлечеш неприятности, без дори да подозираш.
	— Каква е тази втора степен? — полюбопитства Роби.
	— Нямам право да ви кажа.
	— Бас държа обаче, че ще го направиш — каза Малкълм. — Обзалагам се дори, че ще ни кажеш до края на седмицата.
	— Няма — настоя Ерик.
	— Напротив — изрекоха в един глас Роби и Том.
	Ерик си тръгна обиден.
	Влиянието на Братството се беше утвърдило в училището след първите големи успехи. Заместникът господин Хокинс веднага се подчини на новите разпоредби и беше официално назначен на мястото на стария директор, който изчезна безследно. Ерик твърдеше, че изпратили господин Уилис в специален поправителен лагер, но понеже, както обикновено, не можеше да му се вярва много, никой не беше сигурен дали това е истина. Някои от напусналите в знак на протест учители се завърнаха, навъсени или хрисими; от други нямаше ни вест, ни кост и им бяха потърсени заместници. Истинската власт в училището се държеше, макар и негласно, от група ученици от горния клас, които бяха сред първите и най-влиятелни членове на Братството. Те се срещаха всеки ден с господин Хокинс, който на следващата сутрин съобщаваше решенията и нарежданията им пред цялото училище. Някак си се приемаше, че всяко подобно съобщение идва направо от Бог и е богохулство да се оспорва. Много ученици си навлякоха неприятности, преди да осъзнаят това. Сега обаче всички бяха наясно какво е положението.
	Учениците в тази уж тайна група бяха напътствани и подпомагани от двама-трима възрастни, за които се говореше, че са специални настоятели. Те никога не говореха пред цялото училище, не водеха уроци, почти не обелваха дума на децата, а обикаляха по коридорите, водеха си бележки и учителите се отнасяха към тях с особено раболепие, но не съобщаваха имената им на учениците, нито какво точно правят в училището. Всичко това просто се подразбираше.
	Горе-долу половината училище вече членуваше в Братството; няколко от първоначално присъединилите се деца бяха напуснали, а на тяхно място се бяха включили нови членове. Засега жената, която им беше разказала за Братството, не беше идвала отново, а във вестниците не пишеше и думичка по въпроса. Макар в училище да не се говореше много за това, всички знаеха за Братството, все едно открай време беше съществувало, сякаш би било странно, ако училището не беше обгърнато от тази хипнотизираща и страшна атмосфера. Часовете вървяха както преди, само дето сега започваха с молитва. Картините в коридорите и класните стаи — предимно репродукции на прочути творби и исторически сцени — бяха сменени с афиши с цитати от Библията в студени цветове. Учениците вече много по-рядко проявяваха непослушание — например сбиванията на двора намаляха значително, — но всички изглеждаха някак по-озлобени.


	В събота Малкълм изкара лодката за пръв път, откакто господин Ван Тексъл му я върна. Циганинът се оказа напълно прав — малкият съд беше по-здрав, управляваше се по-лесно и се плъзгаше по водата както никога преди. Малкълм беше във възторг; имаше чувството, че може да гребе с километри, без да се умори, и да спре където си поиска край брега, без да го забележат. Владееше водата по напълно нов начин.
	— Когато ни потрябва по-голяма лодка — обърна се той към Аста, която беше кацнала под формата на гмурец на планшира до него. — Ще отидем да я поръчаме при майстора, който е ремонтирал „Красивата дивачка“.
	— Как ще го намерим? И колко ли ще струва?
	— Не знам. Ще попитаме господин Ван Тексъл.
	— А него как ще открием?
	— И това не знам. Дали е шпионин? — зачуди се Малкълм след кратко мълчание. — Дали работи за „Оукли Стрийт“?
	Аста не отговори. Взираше се в една малка рибка. Вече бяха навлезли в канала, чието ниво също беше високо, но не беше така буен като реката. Малкълм усещаше желанието на демона си да се гмурне след рибата и мълчаливо я подкани да го направи, но тя не помръдна.
	Завързаха лодката на обичайното място и собственикът на лодкарския магазин обеща да я наглежда, след което отидоха на Кранам Стрийт.
	— Какво е това? — попита Аста, щом завиха зад ъгъла.
	Пред къщата на доктор Релф стоеше лъскав автомобил с газова уредба. Малкълм спря и го огледа.
	— Сигурно има гости — предположи Аста, която сега беше чавка.
	— Тогава най-добре да почакаме.
	— Не искаш ли да видиш кой е при нея?
	— Да, но не желая да се натрапвам.
	— Те се натрапват. Доктор Релф ни очаква. Винаги идваме по това време в събота.
	— Не, имам чувството, че…
	Смущаваше го лъскавият автомобил. Не се вписваше в представата му за доктор Релф. Ала Аста беше права, тя ги очакваше.
	— Просто ще трябва да се държим любезно и да си отваряме очите на четири — каза той. — Като истински шпиони.
	— Но ние сме си истински шпиони.
	Пред колата стоеше шофьор и пушеше къса лула. Той им хвърли незаинтересован поглед, когато Малкълм натисна звънеца.
	Доктор Релф отвори вратата малко смутена.
	— Можем да се върнем по-късно, ако… — започна Малкълм, но тя поклати твърдо глава.
	— Не, Малкълм, заповядай — покани го да влезе, а Джеспър прошушна:
	— Само че внимавай. — Доктор Релф добави на висок глас:
	— Гостенката ми тъкмо си тръгваше.
	Малкълм прекрачи чувалите с пясък, а Аста стана червеношийка, след което отново се превърна в чавка с неугледни черни пера. Малкълм споделяше колебанието й, но й каза мислено: „Остани си чавка“. Той си придаде глуповат и миловиден вид, за да не се набива на очи.
	И добре, че го направи. В дневната доктор Релф го представи:
	— Госпожо Колтър, това е ученикът ми Малкълм. Малкълм, поздрави госпожа Колтър.
	Името на жената прониза Малкълм като куршум. „Това е майката на Лира“, помисли си той. По-красива дама не беше виждал: млада, русокоса и блага, облечена в сива коприна и ухаеща на лек парфюм, навяващ мисли за топлина, слънчеви лъчи и южни страни. Тя му се усмихна толкова дружелюбно, че за миг незнайно защо му напомни за Жерар Бонвил. Нима тази жена не искаше да има нищо общо с детето си! Но това беше нещо, което той уж не знаеше, а и в никакъв случай нямаше да признае, че познава бебето.
	— Здравей, Малкълм — поздрави го дамата и протегна ръка. — На какво те учи доктор Релф?
	— На историята на идеите — отговори безучастно Малкълм.
	— По-добра учителка няма да намериш.
	Демонът й го обезпокои. Беше маймунка със златиста козина и неразгадаемо изражение в черните очички. Седеше напълно неподвижно на облегалката на креслото и Аста, която от учтивост обикновено щеше да отлети до него и да го поздрави, изпита отвращение и страх и остана на рамото на Малкълм.
	— И вие ли се занимавате с изследвания, госпожо Колтър? — попита Малкълм.
	— Да, но не професионално. Как се сдоби с учителка като доктор Релф?
	— Намерих забравена от нея книга и й я върнах. Сега тя ми дава книги и ги обсъждаме — отговори той с неутралната учтивост, която използваше с непознатите клиенти в „Пъстървата“. Надяваше се тя да не го попита къде живее, тъй като, ако знаеше къде е Лира, можеше да направи връзката. Но пък нали разправяха, че не се интересувала от детето. Може би все пак не знаеше къде е и не я беше грижа.
	— Къде живееш? — попита госпожа Колтър.
	— Надолу, в Сейнт Еб — назова той район в южната част на града, изненадан от собственото си спокойствие.
	Златната маймунка се размърда, но не каза нищо.
	— И какъв искаш да станеш, когато пораснеш?
	— Не съм решил. Може да работя на някой кораб или в железницата.
	— Несъмнено историята на идеите ще ти е от голяма полза тогава — усмихна се сладко дамата.
	Но тонът й бе саркастичен. На Малкълм това не му се понрави и реши да я смути.
	— Госпожо Колтър, онзи ден се запознах с ваш приятел.
	Аста видя как Джеспър облещи очи. Госпожа Колтър отново се усмихна, но сега усмивката й беше различна.
	— Кой по-точно?
	— Не разбрах името му. Беше в кръчмата ни и говореше за вас. Демонът му е трикрака хиена.
	Госпожа Колтър ужасно се стресна. Малкълм го видя, Аста го видя, доктор Релф и Джеспър също го видяха — но единственото, което се случи видимо, беше, че златната маймунка се протегна напред и постави лапи върху раменете на госпожа Колтър, а тя едва забележимо пребледня.
	— Колко странно — изрече невъзмутимо. — Не познавам подобно лице. В коя кръчма каза, че си го видял?
	— В „Гербът на лодкаря“ — отвърна Малкълм, убеден, че в града няма заведение с подобно име.
	— И какво каза той?
	— Само, че е ваш приятел и скоро ще се видите. Да ви призная, май никой не му повярва, защото идваше за пръв път и редовните клиенти не го познаваха.
	— Често ли разговаряш с непознати в кръчмата?
	Възвърнала си беше цвета, но нежната допреди малко руменина по лицето й сега се сгъсти в две червени петна на скулите.
	— Не, аз само помагам вечер — каза с равен тон Малкълм. — Чувам какво ли не. Ако той се върне пак, да му предам ли, че отричате да го познавате?
	— Най-добре не му казвай нищо. А и не бива да даваш ухо на подобни приказки. Доктор Релф несъмнено ще се съгласи с мен.
	Малкълм погледна към доктор Релф, която слушаше с разширени очи, но примигна и се окопити, след което попита:
	— Мога ли да направя още нещо за вас, госпожо Колтър?
	— Не, засега. — Златната маймунка се надигна в скута й и източи врат към ухото й сякаш да прошепне нещо. Дамата я погали разсеяно, а маймунката обърна глава към момчето и го изгледа злокобно с непроницаемите си очи. Малкълм отвърна спокойно на погледа, макар вътрешно да беше ужасно нервен: ако маймунката имаше име, вероятно щеше да е Злоба.
	Госпожа Колтър взе демона си в ръце и му прошепна нещо, докато ставаше. След това протегна ръка към доктор Релф.
	— Благодаря, че ме приехте без предварителна уговорка. — После се обърна към момчето. — Довиждане, Малкълм.
	Този път не му подаде ръка.
	Доктор Релф я изпрати до вратата и й помогна да облече топлото си палто. Малкълм гледаше през прозореца как шофьорът изправи гръб и се засуети около нея.
	— Защо й каза това? — попита доктор Релф, когато лъскавият автомобил потегли.
	— Не исках да разбере къде живея.
	— Но защо я попита за мъжа с хиената? Защо, за бога…
	— Исках да видя как ще реагира.
	— Малкълм, постъпи много безразсъдно.
	— Знам. Но й нямам вяра. Исках да я смутя и реших да й задам този въпрос.
	— Определено успя да я смутиш. Но… я ми припомни. Той наистина ли е казал, че госпожа Колтър му е приятелка?
	Малкълм повтори разказа на Алис за Бонвил.
	— Просто си помислих, че ако тя иска да навреди на Лира, това ще я уплаши.
	— Не знам за нея, но аз се уплаших — призна доктор Релф. — Имам нужда от чаша чай. Ела в кухнята.
	— Тя защо беше тук? — попита Малкълм, след като се настани на един стол.
	— Питаше за Лира.
	— Наистина ли? Вие какво й казахте?
	— Странна работа. Изглежда, мислеше, че имам някаква връзка с детето. Вероятно може и така да се каже — имам връзка с детето чрез теб. Сякаш… — Внезапно млъкна с чайника в ръка, като че я споходи неочаквана мисъл. — Сякаш беше научила за мен от алетиометъра! Точно такава откъслечна информация получава човек, който бърза или няма опит в тълкуването. Личеше, че се интересува живо къде е детето, и нещо й е подсказало, че аз знам.
	— Но нали не…
	— Не, разбира се! Тя започна да разпитва за групата изследователи, проучващи оксфордския алетиометър, и за какво ли още не. Но любезно, сякаш не я интересува особено. След това подхвърляше въпроси за някакво дете, което било настанено в Оксфорд или някъде в покрайнините на града, все едно й е любопитно, но не е кой знае колко важно, само че видимо много я интересуваше. Джеспър наблюдаваше демона й: той се беше вкопчил в облегалката на стола й…
	Доктор Релф се замисли трескаво, докато приготвяше чая на печката. Малкълм забеляза, но не каза нищо.
	Доктор Релф заговори чак когато се настаниха пред камината в дневната. Пое дълбоко дъх и изрече:
	— Малкълм, ще рискувам и ще ти кажа някои неща, които не бива да знаеш. Нали ще ги пазиш в тайна? Разбираш ли колко важно е това?
	— Да, разбира се.
	— Не се съмнявам в теб. Просто ужасно се страхувам да не те изложа на опасност, а не знам дали е по-опасно за теб да си добре информиран, или да си в неведение.
	— Вероятно ще е по-опасно, ако не знам.
	— И аз така мисля. Работата е там, че напуснах групата за проучване на алетиометъра.
	— Защо?
	— Предостави ми се възможност да работя с друг алетиометър, съвсем сама.
	— Нали те бяха съвсем малко на брой?
	— Този неочаквано се освободи.
	— Голям късмет имате.
	— Не знам дали е късмет. Струва ми се, че това е едно от нещата, които се опитваше да разбере госпожа Колтър — дали е у мен.
	— В такъв случай тя шпионка ли е?
	— Да, така мисля. На врага.
	— Скрихте ли от нея с какво се занимавате?
	— Надявам се. Но онзи демон… изражението му е напълно непроницаемо.
	— Той се стресна, когато споменах за Жерар Бонвил.
	— Да, видях. И тя здраво се стресна. Продължавам да твърдя, че не биваше да я питаш за него.
	— Иначе нямаше да разберем.
	— Какво?
	— Дали го познава. А, нали помните, че ви разказах за счупения кепенк в манастира, когато го видях да бие демона си?
	— Да.
	— Оказа се, че не е бил счупен. Сестра Бенедикта ми каза, че някой е забравил да го затвори.
	— Интересно. Дали пък този някой не го е оставил отворен умишлено?
	— И аз това се питам — каза Малкълм. — Но не мога да си представя кой би го направил.
	Доктор Релф остави чашата си върху полицата над камината.
	— Малкълм, нали няма да казваш на никого за алетиометъра?
	— Няма, кълна се — увери я той, изненадан, че изобщо се налага да го моли.
	— Вярвам ти, но трябва да знаеш, че тази тайна е смъртоносна.
	— Знам, разбира се.
	Малкълм си взе бисквита, а тя отиде до прозореца.
	— Доктор Релф — обади се момчето, — какво правите с новия алетиометър? Същото като в групата ли?
	— Не. Хората, които ми го дадоха, ми заръчаха да го питам най-различни неща, включително за Лира.
	— Какво искат да научат за нея?
	— Тя е много важна, но те не знаят защо. Поръчаха ми да задам и въпроси за Праха.
	Стоеше с гръб към него и си личеше, че не желае да отговаря на толкова много въпроси, но Малкълм трябваше да зададе още един.
	— Тези хора от „Оукли Стрийт“ ли са?
	Доктор Релф се обърна. Небето навън беше притъмняло и единствената светлина в стаята идваше от жаравата в огнището, затова Малкълм не виждаше изражението й.
	— Да — призна тя мрачно. — Но не бива да казваш на никого, както се разбрахме.
	— Няма, обещавам. И няма да задавам повече въпроси.
	Тя отново се обърна към прозореца.
	— Циганинът май се оказа прав. Изглежда, пак ще завали. Да приключваме, за да не те свари дъждът по пътя. Ела и си избери книги.
	Малкълм виждаше колко е разтревожена и реши да не се застоява, в случай че присъствието му я дразни, затова избра един криминален роман и книга за Китай и й каза довиждане.


	Сега, след като й доставиха сейф и напусна окончателно групата за проучване на алетиометъра, Хана попита професор Пападимитриу за странния начин, по който се промени атмосферата на вечерята у семейство Ал-Кайси.
	Пападимитриу й обясни, че понякога се налага „Оукли Стрийт“ и други подобни агенции да си служат с изнудване, за да привлекат агент на своя страна. В момента например обработвали лице, което изпитвало сексуално привличане към малки момчета.
	В мига, в който той изрече думите, Хана осъзна в какъв капан е попаднала и извика изумено:
	— Не! Нямаш предвид… Не и Малкълм!
	— Хана…
	— Няма да го допусна! Възнамерявате да го предложите като… изкушение… и после какво? Ще нахълтате в стаята и ще хванете мъжа в крачка? Или още по-лошо? Ще монтирате тайно камера и ще направите фотограми? Нима искате да поставите Малкълм в подобно положение? Отвратително! А Нюгънт заяви, че няма да го излагате на опасност, и аз, като истинска глупачка, му повярвах!
	— Хана, момчето няма да е в опасност. Всичко ще стане много бързо, то дори няма да разбере какво се случва. Ще се погрижим за това. Твърде ценен е, за да го излагаме на риск.
	— Няма да го допусна. Не позволявам. По-скоро ще върна алетиометъра и ще забравя, че изобщо съм имала…
	— Това би било…
	— А ти изчака да поема ангажимента, за да ми кажеш. Сега разбирам с какви хора се забърках.
	— Ела пак, след като се успокоиш — беше всичко, което каза той.
	Тя, разбира се, щеше да направи всичко по силите си, за да предпази Малкълм. Сега виждаше и лорд Нюгънт в напълно нова светлина: под аристократичния чар и благоразположеност той беше безмилостен. Оставаше й единствено да попита алетиометъра и да види накъде ще я насочат въртящите се стрелки. Както обикновено, колкото повече научаваше, с толкова повече въпроси се сблъскваше.


	Същата вечер отново заваля.


>>	15. Градинската барака

	{img:glava_15.png}
	Вечерта Малкълм отиде до манастира, за да провери дали господин Тапхаус вече е по-добре, и намери работилницата тъмна и заключена. Когато обаче се отби в кухнята, там го чакаше изненада. Алис месеше тесто.
	— О! — стъписа се той.
	Тя, начумерена както обикновено, не обели и дума.
	— Здравей, Малкълм — поздрави го сестра Фенела. Старицата седеше с люлката на Лира до печката и никак не изглеждаше добре. — Алис ще ни помага за известно време — обясни тя немощно.
	— Добре. Как е Лира?
	— Спи дълбоко. Ела да я видиш.
	Лира беше притиснала личице в козината на демона си, който в момента беше котенце, но това не продължи дълго, защото Аста кацна на люлката и Панталеймон се събуди и изсъска сърдито. Това, естествено, събуди Лира, тя се стресна и зарева с цяло гърло.
	— Няма нищо, Лира. Нали ни познаваш — опита да я успокои Малкълм. — Каква дандания само вдигаш! Сигурно те чуват чак на другия бряг в „Пъстървата“.
	Аста се превърна в малко коте, скочи в люлката, като внимаваше да не докосне Лира, вдигна Пан и го разтръска. Той така се слиса, че Лира веднага млъкна и се огледа да види какво става. Малкълм се разсмя, а това накара и Лира да се засмее през сълзи.
	Малкълм беше във възторг, че успя да я успокои толкова бързо. Алис също дойде да погледне.
	— Флиртуваш, а? — подкачи го тя и се върна при тестото.
	— О, не, тя познава Малкълм, нали, миличка? Познаваме Малкълм и Аста — обади се сестра Фенела.
	— Може ли да я подържа? — попита момчето.
	— Наближава време за хранене, но добре, можеш да я подържиш за малко. Ще успееш ли да я вдигнеш?
	— Лесна работа — отвърна Малкълм и докато Аста потупваше игриво котенцето, той се наведе и извади бебето от люлката. Лира и демонът й вече бяха свикнали с него и не се разплакаха. Малкълм придърпа с крак един стол и седна до сестра Фенела с Лира на коленете. Бебето се огледа любопитно и пъхна палец в устата си.
	— Толкова е гладна, че ще си отхапе пръста — каза Малкълм.
	Сестра Фенела разбъркваше млякото в тенджера на котлона и провери с пръст дали се е стоплило.
	— Идеално — оповести тя. — Малкълм, скъпи, би ли напълнил шишето?
	Момчето й подаде Лира и много внимателно сипа млякото в чисто шише. Искаше да разкаже на Алис за срещата с госпожа Колтър следобед, но не можеше да го направи пред сестра Фенела, а и момичето се държеше толкова високомерно и хладно, че не знаеше как да го заговори.
	След като приготви шишето, сестра Фенела положи Лира в сгъвката на ръката си и започна да я храни. Малкълм се тревожеше; старицата беше приветлива и добросърдечна както винаги, но лицето й беше бледо, а очите зачервени и уморени.
	— Дойдох да проверя как е господин Тапхаус — каза той и седна отново на стола.
	— Не е идвал от няколко дни. Дано е добре. Сигурна съм, че госпожа Тапхаус ще ни извести, ако състоянието му се влоши.
	— Може просто да си е взел почивка. Все пак е тежка работа да направиш толкова кепенци.
	— Той е много трудолюбив човек.
	— Ако имате нужда от помощ, аз мога да се заема.
	Алис се изсмя. Малкълм реши да не й обръща внимание.
	Известно време в кухнята се чуваше само ритмичното пляскане на тестото, пукането на огъня в печката, мляскането на Лира, която сучеше от гумения биберон, както и друг звук, който Малкълм първоначално не успя да определи, но накрая осъзна, че е затрудненото дишане на сестра Фенела. Старицата беше затворила очи и сбърчила напрегнато вежди.
	Изведнъж шишето се изплъзна от пръстите й много бавно, ръката, с която държеше Лира, се отпусна още по-бавно и той успя само да извика „Алис!“, и посегна да хване бебето, преди сестра Фенела да го изпусне върху печката.
	Лира нададе възмутен вой, но Малкълм я хвана здраво, успя да улови дори и шишето. След миг Алис изправи нежно монахинята за раменете, но старицата беше в безсъзнание. Катерицата й Герент беше припаднала на гърдите й.
	— Какво да правим? — попита несигурно Алис.
	— Ти я дръж, за да не политне отново, а аз ще отида…
	— Да, да… върви…
	Малкълм се изправи с Лира на ръце. Това разсея достатъчно детето и то млъкна за момент, но Малкълм все пак пъхна биберона в устата й, а Аста, в облика на котка, вдигна Пан, който беше котенце, с уста и тръгна по петите му към кабинета на сестра Бенедикта.
	Който, естествено, се оказа празен. Малкълм огледа наоколо като че ли монахинята се криеше в някой ъгъл, след което поклати глава.
	— Няма я, Лира. Никога не е там, където ти трябва, нали?
	Той излезе в коридора и забеляза по-надолу стройна фигура.
	— Сестро Катарина?
	Младата монахиня се обърна. Изглежда, Малкълм я беше стреснал необичайно силно.
	— Какво? Какво става?
	— Сестра Фенела припадна и ни трябва помощ… Хранеше Лира и…
	— О! Боже милостиви! Какво…
	— Намерете сестра Бенедикта и елате в кухнята.
	— Да! Да, разбира се! — Монахинята се отдалечи бързо, като викаше името на сестра Бенедикта.
	— Това беше сестра Катарина, Лира — обясни Малкълм на бебето. — Тя ще доведе сестра Бенедикта. Ти си яж спокойно и не се тревожи. Сега се връщаме в кухнята. Тук е ужасно студено, не мислиш ли?
	Алис беше облегнала сестра Фенела назад в креслото, но старата монахиня още не се беше свестила и дишаше тежко и хрипливо.
	— Пневмония — заяви Алис, без да сваля ръце от раменете й. — Баба ми дишаше така, когато се разболя.
	— Тя умря ли?
	— Е, умря, но по-късно, не от пневмонията. Да му се не види! Трябва да й сменим пелените. — Гледаше към Лира, която беше твърдо решена да пресуши шишето.
	— Аз не мога да го направя — каза Малкълм.
	— Типично.
	— Само защото не знам как се прави.
	— „Ако имате нужда от помощ, аз мога да се заема“ — повтори подигравателно Алис думите му отпреди малко.
	— Това не е работа за дърводелец — възрази Малкълм. — Има ли още мляко в тенджерата?
	— Да, останало е малко. Повдигни я… чакай, дай на мен. Аз ще я държа, ти сипи млякото в шишето.
	— Ти разбираш ли от бебета?
	— И още как. Имам две по-малки сестри.
	Алис взе Лира ловко и когато я потупа по гръбчето, изригна силно оригване, което уплаши демончето и то се превърна в пиленце. Малкълм сложи тенджерата на печката, за да стопли останалото мляко.
	— Не го оставяй да заври — предупреди Алис.
	— Няма, няма. Видях как го изпробва сестра Фенела.
	Пръстът на Малкълм не беше особено чист, затова първо го облиза хубавичко и чак тогава го топна в тенджерата. Когато млякото се стопли достатъчно, го наля в шишето. След това повдигна леко сестра Фенела и подпъхна възглавница зад врата й. В този миг пристигнаха сестра Бенедикта и сестра Катарина.
	— Заеми се с бебето — нареди сестра Бенедикта и сестра Катарина понечи да вземе Лира, но Алис не я даде.
	— Още не се е нахранила. Да не я местим.
	— О, добре, щом казваш…
	Алис я изгледа. Малкълм познаваше добре този поглед и искаше да види как ще въздейства на друг човек. Сестра Катарина извърна нервно очи и побутна стола към Алис, за да седне. Демонът мопс на монахинята се скри зад краката й.
	Сестра Бенедикта поднесе под носа на сестра Фенела амониев карбонат и старицата потрепна и изстена, но не се събуди.
	— Да повикам ли доктора? — попита Малкълм.
	— Благодаря ти, Малкълм, но няма да е нужно — отвърна сестра Бенедикта. — Горката сестра Фенела се нуждае най-вече от почивка. Ще я заведем да си легне. Вие двамата се справихте отлично. Алис, сега дай Лира на сестра Катарина и довърши тестото за хляба. Малкълм, благодаря ти, но е най-добре да се прибираш.
	— Ако имате нужда от нещо…
	— Веднага ще те повикам. Лека нощ.
	Сестра Бенедикта се тревожеше за сестра Фенела. Малкълм също. Нямаше нужда обаче да се безпокои за Лира.


	В неделя сутринта Малкълм се зае да зареди лодката с провизии — за всеки случай, както не спираше да повтаря Аста. Най-важна от всичко беше малката кутия с инструменти. Сложи и старата тенекиена кутия от бисквити, пълна с най-различни дреболии. Помисли дали да не вземе и аптечка за първа помощ, но не разполагаше с такава и си каза, че няма да е зле скоро да си набави.
	Когато приключи, Алис вече беше пристигнала за обедната си смяна в кухнята. Щом останаха сами, Малкълм попита:
	— Видя ли сестра Фенела тази сутрин?
	— Не. Но ако им трябваше доктор, щяха да пратят мен да го повикам.
	Не си говореха, докато госпожа Полстед беше наблизо, сякаш се бяха разбрали да пазят тайна, макар да нямаше нужда. Малкълм беше разказал на родителите си за случката от предишната вечер и те също като него се изненадаха, че Алис работи в кухнята на манастира.
	— Щом умее да меси хляб, мога да й давам допълнителни смени — каза майка му.
	— Момичето явно има неподозирани възможности — отбеляза баща му.
	Щом майка му излезе от кухнята, Малкълм и Алис заговориха едновременно.
	— Ти нали каза, че… — започна Малкълм.
	— Онази другата монахиня… — поде Алис, сетне добави: — Добре, ти кажи пръв.
	— Нали Жерар Бонвил твърдял, че той е бащата на Лира?
	— Да не си казал на някого?
	— Изслушай ме. — Малкълм й разказа за срещата с госпожа Колтър у доктор Релф.
	— Но нали не си й споменал какво разправя той?
	— Не, разбира се. Само, че е заявил, че я познава. Това беше достатъчно. Тя здраво се стресна. Затова вярвам, че е истина — тя определено разбра за кого става въпрос.
	— Защо е ходила там?
	— Разпитвала доктор Релф къде е Лира.
	— Тя каза ли й?
	— Доктор Релф ли? Не! Никога не би го направила. — Канеше се да добави „Тя е шпионка“, но се спря. Не биваше да говори за това и макар сега да се разбираше по-добре с Алис, трябваше да е много внимателен. — Доктор Релф й казала, че самата тя не знае. Изненадана беше. Госпожа Колтър вероятно е отишла да говори с нея за алетиометъра.
	— Какво е това?
	Той започна да й обяснява, но в това време майка му се върна и щеше да изглежда странно, ако беше млъкнал веднага, затова довърши разказа си за алетиометъра и за какво служи. Майка му се заслуша.
	— С това ли се занимавате в Йерихон? — попита тя.
	— Не. Доктор Релф работи с него в Бодлианската библиотека.
	— Губене на време, мен ако питаш. Алис, искаш ли да работиш в кухнята? Не да миеш чиниите, а да готвиш.
	— Не знам. Ще видя.
	— Е, след като си прегледаш тефтерчето със светските ангажименти, уведоми ме за решението си.
	— В момента работя в кухнята на манастира. Ако се окаже, че сестра Фенела е болна, ще трябва да им помагам повече.
	— Провери дали ще имаш време. Ако искаш, тук има работа за теб.
	— Добре — отвърна Алис, забила поглед в легена с топла вода.
	Госпожа Полстед изпухтя, обърна отегчено очи и отиде до склада.
	— Тръгна да казваш нещо за сестра Катарина — напомни Малкълм.
	— Да. Тя е оставила кепенците отворени. Заради него.
	— Наистина ли?
	— Да, наистина. Не ми ли вярваш?
	— Вярвам ти. Но тя пък откъде го познава?
	— Ще ти покажа — каза Алис и продължи да мие мълчаливо съдовете.
	Но преди Малкълм да излезе от кухнята, демонът й заговори Аста, и двамата приели облика на котки. Досега подобно нещо не се беше случвало и Малкълм се изненада, но просто изчака двата демона да приключат краткия си разговор, и излезе навън.
	— Какво ти каза той? — попита шепнешком момчето, докато с Аста отиваха към салона.
	— Заръча да отидем в кухнята на манастира в осем часа. Само това. Не обясни защо.


	В осем часа започваше вечернята. Всички сестри щяха да са в параклиса за последната служба за деня, с изключение на сестра Фенела и вероятно сестра Катарина, ако тя се грижеше за Лира.
	А дъждът валеше неумолимо, не на капки, а на плътна завеса, и земята не успяваше да го попие, тъй че всичко навън тънеше в леденостудена вода. С извинението, че има домашни, Малкълм се качи в стаята си в седем и половина, след което слезе на пръсти по стълбите — не че някой би го чул от яростното барабанене по покрива, вратите и прозорците.
	В склада обу високи ботуши и облече мушамен дъждобран, а след това отиде до бараката и зави лодката с непромокаемия брезент. За всеки случай.
	Накрая, приведен срещу брулещия вятър със сгушената на гърдите му Аста, отиде до моста и погледна надолу към бушуващата река. Спомни си думите на Корам ван Тексъл, че имало знаци във водата и знаци в небето…
	Засенчи очи с ръка и погледна нагоре. Заслепи го проблясването на мълния, сякаш небето се озари от сияние, предназначено само за неговите очи, след което прогърмя оглушителна гръмотевица и го замая, така че за малко да падне в реката. Малкълм се вкопчи уплашено в каменния парапет.
	Аста издекламира:
	— _Колесниците на гнева му облаци буреносни събират…_
	А Малкълм довърши стиха:
	— _И тъмен е пътят, който ветровете намират._
	Фактът, че стои на напълно открито място, искрено го изплаши и той забърза към другия край на моста и към прикритието на манастирските стени. От параклиса долитаха едва доловими напеви.
	Метна камъче по кухненския прозорец, за да го чуят по-лесно, и след миг Алис отвори вратата, излезе и наметна в движение тънко палто на раменете си. Дъждът за секунди намокри косата й и я прилепи към бузите.
	— Знаеш ли къде са градинските бараки? — попита тя тихо.
	— Тези в манастира ли?
	— Разбира се, глупчо. В онази отляво в дъното свети. Можеш да влезеш в съседната и да надзърнеш вътре. Иди да видиш.
	Наложи се да се приведат близо един до друг, за да говорят, и Малкълм усети топлия й дъх върху лицето си.
	— Но какво…
	— Върви и ще видиш. Трябва да се връщам вътре. Гледам Лира.
	— А къде е сестра Кат…
	Алис поклати глава. Демонът й Бен и Аста си шепнеха бързо. Когато Алис се обърна да отвори вратата, Бен, в облика на пор, скочи в ръцете й. Малкълм усети, че Аста се катери по рамото му, вратата хлопна и двамата останаха сами.
	— Какво ти каза той? — попита Малкълм за втори път този ден.
	— Предупреди ни да внимаваме и да не вдигаме шум. Трябва да сме много тихи.
	Малкълм кимна, а Аста се шмугна под дъждобрана и се намести така, че да гледа изпод брадичката му. Поеха покрай стената на манастира към градината, където лорд Азриел разходи дъщеря си на лунна светлина. Дъждът беше толкова силен, че Малкълм трябваше да се взира внимателно в земята, а около краката му плискаше прииждаща откъм реката вода. Преливаше ли вече? Не можеше да е сигурен, но изглежда, точно това ставаше.
	Стигнаха до зеленчуковата градина и Аста посочи:
	— В последната барака свети, точно както каза Алис.
	Малкълм избърса очи, засенчи ги от дъжда за няколко секунди и успя да различи мъждукаща светлина през един от прозорците, разположен от страната, която не се виждаше от манастира.
	Познаваше разположението на бараките, защото често помагаше на сестра Марта в градината. Последните две всъщност представляваха една голяма барака, разделена по средата с тънка стена. Вратите се заключваха с обикновени железни резета. Сестра Марта ги беше избрала вместо ключалки, защото, по нейни думи, инструментите не бяха достатъчно хубави, за да ги откраднат, а и би било голяма разправия да отключват и заключват всеки път, щом им потрябва нещо отвътре.
	Малкълм вдигна резето изключително внимателно и влезе в съседната барака. Аста вече се беше превърнала в бухал, за да вижда по-добре в тъмното. Сестра Марта подреждаше от тази страна саксии и ако Малкълм преобърнеше някоя купчина, щеше да вдигне такава дандания, че дори плющенето на дъжда нямаше да я заглуши.
	Той тръгна на пръсти в тъмнината, която обаче се оказа не чак толкова непрогледна: едноредните дъски, разделящи тази барака от съседната, се бяха изкривили с времето и пропускаха слабото жълто сияние на свещта, потреперваща от силното течение. Дъждът дрънчеше по тънкия ламаринен покрив; все едно се намираше в голям барабан, който всеки момент ще се спука под ожесточените удари на барабанчика.
	Малкълм прекрачи внимателно саксиите и опря длани в дъсчената стена. Вслуша се напрегнато и като че долови глас — два гласа — и тогава, внезапно сподавен, грозния писклив смях на хиената. Бонвил се намираше само на метър или два оттук. Аста се превърна в нощна пеперуда и щом кацна до една пролука в стената, Малкълм беше разтърсен от шок, когато тя видя нещо. Приведе се напред, надзърна през цепнатината и видя Жерар Бонвил и сестра Катарина в тромава прегръдка. Тя се беше облегнала на купчина празни чували — голите й крака блестяха на светлината от свещта — а хиената ближеше демона й мопс, който лежеше по гръб и скимтеше от удоволствие…
	Малкълм внимателно отстъпи назад. Владееше се достатъчно, за да се отдръпне, но само толкова. Отдалечи се от стената и седна на обърната щайга в другия край на бараката.
	— Видя ли? — попита Аста.
	— Тя уж трябваше да гледа…
	— Затова той е с нея! Иска да му даде Лира!
	Мислите на Малкълм се рееха като носени от вятъра листа. Не можеше да се съсредоточи върху нищо конкретно.
	— Какво ще правим? — попита Аста.
	— Ако кажем на сестра Бенедикта, тя няма да ни повярва. Ще попита сестра Катарина, а тя ще отрече всичко. Ще ни обвини, че си измисляме…
	— Но вече знае, че сестра Катарина е оставила кепенците отворени.
	— И знае, че Бонвил се върти наоколо. Въпреки това няма да ни повярва. Пък и не разполагаме с доказателства.
	— Засега — рече Аста.
	— Какво имаш предвид?
	— Знаем как хората правят бебета, нали?
	— Ами… О, значи…
	— Значи, че точно това правят в момента, и ако тя забременее, ще има доказателство, на което сестра Бенедикта няма как да не повярва.
	— Но това няма да докаже, че детето е негово — изтъкна Малкълм.
	— Прав си.
	— А дотогава той вече вероятно ще е напуснал града.
	— С Лира.
	— Мислиш ли, че е тук за нея?
	— Разбира се. Ти не си ли съгласен?
	— Да, права си. Иска да вземе Лира. Просто не разбирам защо.
	— Има ли значение? За отмъщение. Сигурно възнамерява да я убие или да я вземе за заложница и да поиска откуп.
	От гърлото на монахинята се надигна стон от емоция, която Малкълм не разбираше, и се извиси през стената над тропота на дъжда и воя на вятъра. Малкълм си представи как викът излита високо в небето и кара луната да извърне лице, а совите да потреперят в полет.
	Усети, че е стиснал юмруци.
	— Ще трябва… — поде той.
	— Да, ще трябва да направим нещо — съгласи се Аста. — Но какво?
	— Представи си, че си седим кротко, и той отвлече Лира.
	От другата страна на стената прозвуча мъжки смях, но не като воя на хиената или като прихване след някоя смешка, а по-скоро като изблик на удоволствие.
	— Това е той! — възкликна Аста.
	— Ако кажем на сестра Бенедикта, тя вероятно ще сметне, че и двамата са направили нещо нередно, но ще накаже само сестра Катарина. Няма власт да накаже него.
	— Ако изобщо ни повярва. Което е малко вероятно.
	— Това, което правят, престъпление ли е?
	— Ако тя не е била съгласна, май е престъпление.
	— Но ми се струва, че тя е напълно съгласна.
	— Да, и аз така мисля. Значи полицията не може да го арестува, дори да ни повярват и дори да го заловят.
	— Но не е важно дали той ще си получи наказанието. Трябва да предпазим Лира. Това е най-важното.
	— Вероятно…
	Откъм манастира прозвуча мощен трясък, по-мощен от гръмотевица и по-продължителен. Първоначално изглеждаше не като шум, а все едно земята се раздвижва с тътен и дори саксиите се раздрънчаха, а няколко паднаха. Боботенето не спираше и земята трепереше.
	Сестра Катарина извика:
	— Не! Не! Пусни ме, моля те, трябва да вървя…
	Бонвил измърмори дрезгаво нещо.
	— Да — рече задъхано тя. — Обещавам, но сега трябва…
	Малкълм внезапно си помисли: Лира! И скочи на крака. Изхвърча навън, затръшна вратата след себе си и хукна към манастира, без да обръща внимание на леещия се като из ведро дъжд, на водата, заливаща пътеката, на виковете на мъжа зад гърба му и на умопобъркания смях на хиената.
	Аста тичаше като хрътка редом с него. Когато стигнаха до сградата на манастира и завиха зад ъгъла й, Малкълм осъзна, че тичат през все по-дълбока и бърза вода и че лампата над портата е угаснала…
	… защото портата вече я нямаше. На нейно място имаше грамаден куп камъни, дъски и керемиди, осветени от потрепваща светлина, идваща от сградата. Малкълм спря потресен и тогава над отломките се надигна мощна вълна: реката беше преляла. Когато водата достигна до него, беше на височината на коленете му и за малко да го повали.
	— Алис! — извика той.
	Зад него долетя ужасеният писък на сестра Катарина.
	— Кухнята! — кресна Аста и двамата се втурнаха с мъка нататък. Водата приливаше към прага и когато Малкълм блъсна с рамо вратата и тя се отвори, видя, че кухнята вече е наводнена — огънят съскаше и вдигаше пара, а подът беше залят.
	Люлката на Лира плаваше — люлееше се на водата, — а Алис лежеше просната по лице върху кухненската маса наполовина затрупана от мазилка и греди от тавана…
	— Алис! — извика Малкълм и тя помръдна със стон, след което се изправи прекалено бързо и отново се олюля.
	Малкълм грабна Лира от люлката, а Аста се стрелна към Пан. Момчето издърпа и одеялата и уви бебето в тях. Единствената светлина идваше от оранжевата жарава в печката и не се виждаше добре. Успя ли да вземе всички одеяла? Достатъчни ли бяха?
	Алис напипа слепешката стената и опита да се изправи, но отхвърча настрани, когато Бонвил нахлу в кухнята — успял беше да отвори вратата въпреки бушуващата в основата й вода — и щом видя Малкълм, се хвърли към него с ръмжене, по-страшно и от на демона му…
	Малкълм притисна Лира към гърдите си — тя плачеше от страх.
	И тогава Бонвил се пльосна по лице със силен плясък, защото Алис изникна зад гърба му и го удари по главата със стол. Той посегна към масата, но не успя да се хване за нея, а само я преобърна и цопна във водата. Алис вдигна стола и го удари отново.
	— Бързо! Бързо! — викна тя и Малкълм се опита да тича през водата, но се движеше ужасно бавно. Ръцете, раменете и кървящата глава на Бонвил се надигнаха над масата, но мъжът се подхлъзна и падна назад, след което пак се показа. От едната страна на главата му имаше голяма кървава рана.
	— Малкълм! — изпищя Алис.
	Малкълм се хвърли към вратата, стиснал здраво Лира. Бебето виеше с цяло гърло, риташе с крачета и размахваше юмручета.
	— Дай ми я… — изрева мъжът, но отново се подхлъзна и Малкълм и Алис успяха да се измъкнат навън. Хукнаха към моста, но водата така ги бавеше, че все едно се намираха в кошмар.
	Нямаше следа от сестра Катарина, нямаше следа от другите монахини — възможно ли беше да са се удавили? Или да са останали затрупани под портата? Единственото друго живо същество наоколо беше окървавеният Бонвил и куцащият му демон, които тъкмо излизаха от кухнята зад тях…
	Сред тъмнината и пръскащата отвсякъде вода не се виждаше нищо и Малкълм по инстинкт и памет се запрепъва напред по пътеката, като викаше:
	— Алис! Алис!
	След миг се сблъска с нея и за малко да паднат.
	— Дръж се здраво за мен!
	Двамата се хванаха с премръзнали ръце и загазиха през водата към моста. Когато се качиха на него, видяха на единствената все още светеща лампа в „Пъстървата“, че парапетът и половината от моста са се срутили.
	— Внимавай! — изкрещя Алис.
	— Не ме пускай!
	Преминаха обърнати странично остатъка от моста, който трепереше и се клатеше под краката им. Лира беше спряла да плаче и смучеше палец в прегръдката на Малкълм с любопитно ококорени очи.
	— Мостът ще падне… — извика Алис и когато погледна зад гърба на Малкълм, изписка: — Той идва! Побързай!
	— Но как е възможно…
	— Хайде!
	Слязоха по стълбите, водещи към терасата на „Пъстървата“, но видяха, че трябва да се върнат — реката беше заляла терасата и водата там беше на височината на маса: след миг щеше да ги отнесе.
	— Накъде? — попита Алис.
	— Да заобиколим. Може вратата…
	Малкълм забрави какво щеше да каже, защото съвсем близо зад гърба му прозвуча смразяващият смях на хиената, а на светлината на лампата, окачена над вратата на странноприемницата, изникна лицето на Бонвил със стичаща се по него вода и кръв. Алис взе един разхлабен камък от парапета на моста и го замери, мъжът отново падна.
	— Бързо, насам! — извика Малкълм и се спуснаха тичешком по склона към другия край на странноприемницата, към входната врата, към безопасността.
	Но вратата беше заключена.
	„Разбира се, каза си той наум, мислят, че съм си в стаята…“
	— Мамо! Татко! — закрещя, но вятърът, дъждът и бушуващата река удавиха гласа му.
	Стиснал Лира с една ръка и Алис с другата, той се промъкна покрай стената на странноприемницата до задната врата. Тя също беше заключена.
	Тогава връчи Лира на Алис, взе един голям камък и започна да блъска с него по вратата. Ала бученето на водата и свистенето на брулените от вятъра дървета бяха прекалено силни — самият той едва чуваше тропането на камъка. Удря вратата, докато ръцете му отмаляха. Отвътре никой не отговаряше, а Бонвил беше някъде наблизо. Не можеха да стоят тук и да чакат да ги намери.
	— Да вървим — каза той и Алис го последва. Зацапаха през градината и покрай склада до навеса, където държеше лодката. На слабата светлина от прозореца на стълбището видяха един от пауните удавен и проснат върху храст.
	Под навеса „Красивата дивачка“ стоеше непокътната под непромокаемото брезентово покривало.
	— Качвай се. Седни и вземи Лира. Не мърдай — нареди Малкълм и открехна брезента колкото Алис да види къде да седне. Подаде й Лира, а тя пое бебето ловко. Малкълм спусна брезента върху нея и също се качи в лодката. Водата в градината беше толкова дълбока, та Малкълм беше убеден, че планът му ще сработи, и наистина, лодката вече опъваше въжето, сякаш усещаше какво иска момчето.
	С едно бързо подръпване възелът се развърза, а Малкълм хвана греблото и го използва, за да държи лодката изправена, когато тя се задвижи, първо бавно, а после все по-бързо и по-бързо надолу по тревистия склон към реката.
	А реката се надигна да ги посрещне и изведнъж малката лодка остави тревата зад себе си и се втурна напред.
	Можеха да тръгнат само в една посока. Лодката полетя като стрела над бушуващата река към Порт Медоу, към бурните води, заливащи Оксфорд, към неизвестността, която ги чакаше отвъд.


>	Втора част. Потопът

>>	16. Аптеката

	{img:glava_16.png}
	Малкълм не виждаше почти нищо. Освен черното небе и неумолимо сипещия се дъжд, брезентът също пречеше. А и улавяше вятъра и това караше лодката да се килва непредвидимо наляво и надясно, тъй че не би могъл да спре поглед върху каквото и да било, дори да виждаше. Първоначално си помисли, че са допуснали ужасна грешка, като се качиха в лодката, и че неизбежно ще се удавят; но какво друго им оставаше? Бонвил щеше да ги хване, да открадне Лира, да я убие…
	Съсредоточи се върху задачата да държи лодката изправена, доколкото може, като само я направляваше, без да гребе. Мощното течение ги тласкаше напред, така че не се налагаше да полага каквито и да било усилия, но нямаше представа къде се намират или в какво биха могли да се забият всеки момент: дърво, мост, къща — Малкълм се опита да пропъди тази мисъл.
	Имаше и друг проблем. Малкълм седеше на кърмата и за да спусне греблото във водата, трябваше да отвие брезента от този край, а непрестанно усилващият се дъжд пълнеше лодката толкова бързо, че водата вече стигаше до глезените му.
	— Щом се доберем до нещо стабилно, трябва да вържем лодката и да изгребем водата — провикна се той към Алис.
	— Добре — съгласи се примирено тя.
	Малкълм се наведе надясно и опита да надзърне иззад брезента, като същевременно побутваше качулката на дъждобрана си нагоре, за да не му пречи. Взря се съсредоточено в клокочещата тъмнина и като че ли различи очертанията на нещо голямо, високо и черно, покрай което профучаха — дърво ли беше? Аста стоеше като бухал на последния обръч и гледаше напред, но огромните капки, шибащи големите й очи, не й позволяваха да види почти нищо.
	И тогава — „Наляво! Наляво!“, изкряска тя и Малкълм топна греблото във водата и го натисна с цялата си тежест тъкмо когато преминаха под ниско увисналите клони на дърво, които одраха брезента по цялото му протежение и за малко да бутнат качулката от главата му.
	— Има още дървета! — извика Аста.
	Малкълм натисна греблото с всички сили и загреба срещу течението, а лодката се завъртя и заблъска в клоните — в този миг една бодлива вейка го шибна през лицето, той нададе вой и стресна Лира, която се разплака.
	— Какво има? — изкрещя Алис.
	— Нищо. Всичко е наред, Лира — провикна се в отговор, макар очите му да сълзяха от болка и лицето му да пулсираше.
	Въпреки това не пускаше греблото. Тогава зърна дебел клон, побутващ обръча, на който стоеше Аста, протегна ръка, сграбчи го и спря лодката.
	Хвърли греблото в краката си и с освободилата се ръка намери опипом въжето. Преметна го през клона и успя да го завърже на обикновен моряшки възел с премръзнали и треперещи пръсти.
	— Някъде в краката ти има платнено ведро — обърна се той към Алис и докато тя го търсеше, той наметна брезента върху последния обръч и го закачи за перилото от едната страна.
	— Ето, вземи — подаде му Алис ведрото. Лира не спираше да реве.
	Малкълм се зае да изгребва водата и изсипваше ведрото от ъгъла, където брезентът не беше закачен. Не му отне дълго време. Тогава осъзна, че ботушите му също са подгизнали, събу ги с мъка и изсипа водата и от тях. Закачи и последния край на брезента и се облегна назад изтощен, а Аста облиза драскотините по лицето му с мекия си и чист език на малко кученце. От това го заболя още повече, но Малкълм се сдържа да не вика.
	Поне с вече опънатия върху цялата лодка брезент сега беше на сухо. Дъждът барабанеше по синтетичната материя, но вътре в лодката не проникваше и капка.
	— Под седалката ти има тенекиена кутия — каза той на Алис. — Опаковах я с изолирбанд, тъй че би трябвало да е суха. Подай я, ако обичаш. Вътре има бисквити.
	Алис затършува под седалката, напипа кутията и му я подаде. Малкълм плъзна пръсти по лентата, намери края й и я отлепи. Всичко вътре беше сухо. И беше забравил, че е пъхнал вътре джобно ножче и малко анбарно фенерче! Включи го и яркият лъч го заслепи. И Лира спря да плаче.
	— Дай й бисквита да я залъжеш — предложи Малкълм.
	Алис извади две бисквити от кутията, една за себе си и една за Лира, която, след като размаха своята подозрително, я засмука с голямо удоволствие.
	Малкълм зърна нещо с крайчеца на окото си — или пък беше в самото му око? Бяло петънце на дъното на лодката, което след миг внезапно се превърна в блещукащото и потрепващо кръгче светлина и се зарея в тъмнината пред него. Той примигна и тръсна глава: сега не беше моментът да му се привиждат искрящи кръгове; ала светлината не изчезна. Рееше се във въздуха, пулсираше, въртеше се и проблясваше.
	— Какво има? — попита Алис. Явно беше доловила, че той тръска глава, или пък беше усетила, че е разсеян, а може би дори виждаше малко в тъмното.
	— Нещо ми влезе в окото. Не бива да мърдам обаче.
	— Извади го с крайчето на носната си кърпа — предложи тя.
	Малкълм седеше неподвижно, целият подгизнал, и се опитваше да запази самообладание. Изпитваше усещане, подобно на онова, което Аста описа вечерта, когато видя за пръв път искрящия кръг — сякаш се носеше безтегловен в пълен покой сред простиращ се във всички посоки безкрай. Искрящият кръг започна да расте, точно както преди, и по същия начин Малкълм седеше парализиран и безпомощен, но не и уплашен, докато светлината изпълни цялото му полезрение. Не беше страшно, дори донякъде му носеше утеха. Това беше неговата аврора — казваше му, че все още е част от нещо много по-мащабно и значимо и така ще си остане завинаги.
	Малкълм остави феномена да премине и дойде на себе си напълно изтощен, сякаш беше вършил тежка работа. Примигна и отново тръсна глава. Но продължаваше да вижда бялото петно на пода. Протегна ръка и го напипа: оказа се картичка от онези, върху които дамите и господата отпечатваха имената си. Погледът му все още беше твърде замъглен, за да я прочете, затова безмълвно я прибра в джоба си.
	Щом дойде окончателно на себе си, усети в тясното пространство под брезента, че по-рано Алис е била права: трябваше да сменят пелените на Лира. Е, в момента не можеха да направят абсолютно нищо по този въпрос.
	— А сега какво? — попита Алис.
	— Най-важното е да не заспиваме. Ако нивото на водата се понижи, докато лодката е вързана, ще се килнем наляво и ще останем в клоните на дървото.
	— Да, би било глупаво.
	Лира гукаше тихичко — говореше нещо на Панталеймон или просто изразяваше задоволството си от олигавената бисквита.
	— Е, тя поне лесно се залъгва — отбеляза Малкълм.
	— Скоро трябва да й сменим пелената. Иначе ще се подсече.
	— Ще трябва да изчакаме, докато се развидели. И докато намерим топла вода, за да я измием. На разсъмване ще видим дали можем да се върнем у дома.
	— Той все още е някъде там.
	Това беше най-малкият проблем според Малкълм. Силното течение на бушуващата река можеше да им попречи да се върнат обратно до странноприемницата; можеше да ги отнесе през цял Оксфорд и после… накъде?
	— Ще се оглеждаме за къща или магазин, или друго място, където имат… каквото й трябва — рече Малкълм.
	— Добре.
	— Там долу има одеяло, ако ти е студено. Загърнете се двете с Лира.
	Алис затършува слепешката и накрая го намери.
	— Мокро е.
	— Е, поне ще спира вятъра.
	— Ти няма ли да спиш?
	— Не, ще стоя на пост. Поне ще опитам.
	— Събуди ме да те отменя, когато не издържаш повече.
	Малкълм угаси фенерчето. Лодката определено не беше пригодена за спане. И да искаше да се опъне, на дъното имаше два-три сантиметра ледена вода, която не успя да изгребе с ведрото; а дори да беше сухо, нямаше къде да опре глава, освен в твърдата дървена седалка, и така нататък.
	Всъщност имаше много от какво да се оплаква човек, но Алис не се оплака нито веднъж. Малкълм й се възхити за това и се закле пред себе си да не мърмори за болезнените драскотини по лицето си.
	Алис се намести в другия край на малката лодка. Лира беше спряла да плаче благодарение на бисквитата и сега дремеше в ръцете на момичето. Алис се облегна на обръчите с вдигнати върху предната седалка крака, за да оформи нещо като люлка за бебето. Демонът й седеше сгушен до нея.
	Аста се превърна в пор и се уви около врата на Малкълм.
	— Според теб къде сме? — прошепна тя.
	— Някъде покрай Порт Медоу. Там вдясно е параклисът с дърветата около него.
	— Но параклисът е далеч от реката.
	— Струва ми се, че реката е заляла всичко. Виж колко нависоко сме, а наоколо е само вода.
	— Възможно е да спадне бързо.
	— Едва ли, при този силен дъжд.
	— Да… дали ще ни отнесе?
	— Не. Нали успяхме да вържем лодката в тъмното. Щом се разсъмне, ще видим какво е положението и ще се върнем обратно. Лесна работа.
	— Но течението е много силно.
	— Тогава ще го изчакаме да се успокои.
	— Не можем да чакаме. Трябва да намерим чисти дрехи за Лира.
	Аста се смълча, но Малкълм знаеше, че не е заспала, усещаше как мисли.
	— А ако дъждът не спре? — попита тя след малко.
	— Циганинът не каза нищо подобно. Само ще стане голямо наводнение.
	— Но в момента имам чувството, че никога няма да спре.
	— На целия свят няма толкова вода, за да е възможно. Все някога ще спре да вали и слънцето ще изгрее. Всяко наводнение си има край.
	— Този път може да е различно.
	— Няма.
	— Какво пише на картичката, която намери? — сети се след малко Аста.
	— О, вярно.
	Малкълм я извади от джоба си и като затули лъча на фенерчето с длан, за да не събуди Алис, прочете:
C>
	__ЛОРД АЗРИЕЛ__
	__ОКТОБЪР ХАУС__
	__ЧЕЛСИ__
	__ЛОНДОН__
C$
	На гърба пишеше:
C>
	Хиляди благодарности! Ако някога имаш нужда от помощ, непременно ме потърси.
@	Азриел
C$
	На Малкълм му хрумна великолепна, брилянтна идея. Аста веднага се досети каква е и прошепна:
	— Не казвай на Алис.
	Идеята беше следната: да стигнат, носени от бързото течение на придошлата Темза, чак до Лондон, да намерят лорд Азриел и да му върнат детето. Сякаш затова лордът беше платил да ремонтират лодката, сякаш е знаел, че предстои истински потоп и е подготвил плавателен съд за дъщеря си, сякаш вярната лодка сега предаваше съобщението му на Малкълм. Тази мисъл го стопли.
	Двамата с Аста се споразумяха негласно: „Засега няма да казваме на Алис“.
	Дъждът продължаваше да плющи неумолимо по брезента, но поне, мислеше Малкълм, докато опипваше предпазливо планшира, сега лодката беше още по-нависоко в короната на дървото, отколкото когато я завърза. Би било много по-страшно водата да ги залее, отколкото да се прекатурят, когато спадне.
	А и беше успял да върже въжето на хубав възел и можеше да го развърже дори в тъмното, ако се наложеше.
	— Щеше да е още по-лесно, ако бях направил рифов възел. Развързва се само с едно дръпване…
	— Да се беше упражнявал — укори го Аста.
	Изминаха няколко минути в пълна тишина. Малкълм усети, че главата му клюма, и я вдигна стреснато.
	— Не заспивай — каза Аста.
	— Не заспивам.
	— Напротив.
	Малкълм вероятно беше казал нещо в отговор, но следващото, което усети, беше как разраненото му лице се удря в страничната дъска. Малко по-малко се беше смъквал надолу и сега лежеше почти хоризонтално.
	— Защо не ме събуди? — смъмри той Аста.
	— И аз бях заспала.
	Малкълм се надигна, примигна и се прозя, разтри лявото си око, където кожата не беше издрана като под дясното.
	— Добре ли си? — прозвуча тихо гласът на Алис.
	— Да, просто се подхлъзнах.
	— Нали щеше да будуваш.
	— Буден бях. Просто се подхлъзнах.
	— Да бе.
	Малкълм седна изправен и провери клона. Лодката като че не беше мръднала нито нагоре, нито надолу, но дъждът продължаваше да барабани по брезента.
	— Студено ли ти е? — обърна се той към Алис.
	— Да, а на теб?
	— Малко. Трябват ни още одеяла.
	— Но сухи. И възглавници. Ужасно е неудобно тук.
	— На сутринта ще се стоплим. Щом започне да се развиделява, ще опитам да поема обратно към вкъщи. Но първо трябва да намерим чисти дрехи за Лира.
	След кратко мълчание Алис попита плахо:
	— Какво ще правим, ако не можем да се върнем?
	— Ще можем.
	— Дано.
	— Не сме се отдалечили много…
	— Течението е прекалено бързо, няма как да гребеш насреща му.
	— Тогава ще стоим тук, докато се успокои.
	— Но на Лира й трябват…
	— От другата страна на Порт Медоу има магазини. Ще отидем до тях, щом се разсъмне.
	— Майка ти и баща ти ще се тревожат.
	— Нищо не мога да направя по въпроса. А твоите родители?
	— Нямам баща, само мама и сестрите.
	— Дори не знам къде живееш.
	— В Улвъркоут. Мама ще помисли, че съм се удавила.
	— Монахините също ще помислят, че пороят е отнесъл Лира…
	— Ами то си е така.
	— Знаеш какво имам предвид.
	— Ако изобщо в манастира има оцелели.
	Изминаха няколко минути. Малкълм чу как Алис и демонът й си шепнат, и после тя се обърна към него:
	— Отиде ли в градинската барака, както ти заръчах?
	Малкълм усети, че се изчервява, и изпита благодарност за гъстата тъмнина.
	— Да. Той беше там със сестра Катарина.
	— Какво правеха?
	— А… Не успях да видя добре.
	— Знам какво са правили. Негодник. Когато го ударих, исках да го убия.
	— Защо?
	— Защото беше толкова мил с мен. Ти не би разбрал.
	— Наистина не разбирам. Но ако го беше убила, нямаше да кажа на никого.
	— Наистина ли мислиш, че преследва Лира?
	— Нали ти така рече.
	— Как мислиш, възможно ли е все пак той да е бащата на Лира?
	— Не. Говорил съм с истинския й баща.
	— Кога?
	Малкълм й разказа за чудатата нощ в градината на манастира и как беше дал лодката си на лорд Азриел. За негова изненада Алис не изсумтя недоверчиво, както очакваше, че ще направи.
	— И как се държеше той?
	— Казах ти. Разхождаше я из градината и й шепнеше.
	И те двамата на практика шепнеха, снишили гласове на фона на дъжда. Алис се смълча за минутка-две и след това попита:
	— Ти чу ли какво й говореше?
	— Не. Стоях на пост до стената на манастира.
	— Но се е държал грижовно с нея, така ли?
	— Да, определено.
	Измина още минутка.
	— Ако не можем да се върнем — промълви Алис, — ако реката ни отнесе…
	— Да?
	— Какво ще правим с Лира?
	— Може… може да опитаме да я заведем в колежа „Джордан“.
	— Защо точно там?
	— Защото е академично убежище.
	— Какво?
	Малкълм й обясни, доколкото можа.
	— Дали ще я приемат? Тя не е професор.
	— Мисля, че ако някой поиска убежище, са задължени да го приютят.
	— А как ще се грижат за бебе? Тези колежи са пълни със стари мъже. Няма да знаят какво да правят с нея.
	— Вероятно ще наемат възпитателка. Може да изпратят вест на лорд Азриел и той да поеме разходите. А може пък да дойде и да прибере дъщеря си.
	— Къде се намира този колеж? — попита Алис.
	— На Търл Стрийт. В самия център на града.
	— Откъде знаеш за тази работа с убежището?
	— Доктор Релф ми каза. — Малкълм й обясни как изследователката беше забравила в „Пъстървата“ книгата с адреса си и той й я върна. Не спомена обаче за жълъда и разузнаването. Много по-лесно му беше да говори с Алис на тъмно. Разказваше историята надълго и нашироко, макар да я беше разказвал и преди, тъй като реши, че това ще я държи будна, без дори за миг да осъзнае, че Алис го разпитва именно за да не заспи самият той.
	— Къде каза, че живее тя?
	— В Йерихон. На Кранам Стрийт. Къщата й със сигурност е под вода, поне долния етаж. Дано ме е послушала и е качила книгите горе.
	Ако на сутринта водата, потопила Порт Медоу, се разстилаше спокойно като необятна лагуна, слънцето се подадеше и заблещукаше по повърхността й, а сградите на Оксфорд засияеха на фона на синьото небе като прясно боядисани, Малкълм лесно щеше да стигне до центъра на града и да намери колежа „Джордан“. А с какво удоволствие само щеше да гребе нататък, да се плъзга по превърналите се в канали улици, да спира покрай прозорците на първите етажи и да се любува на чудатите гледки и необикновените отражения. По пътя щяха да намерят всичко необходимо за Лира, включително мляко, защото освен бисквитата, не беше яла, откакто се изплъзна от ръцете на сестра Фенела, а преди колко време стана това? Трябваше да й намерят и чиста вода, тъй като речната несъмнено беше пълна с боклуци и трупове на животни. Сигурно духовете на мъртвите животни виеха под водата. Дори ги чуваше — _Ха! Хаа! Хааа!_
	Алис го ритна по глезена и изсъска:
	— Малкълм! Малкълм!
	— Да, буден съм! Какво става? Това Бонвил ли е?
	— Тихо!
	Малкълм напрегна слух. Нямаше как да сбърка злокобния смях, но откъде идваше? Продължаваше да вали, а вятърът не спираше да вие и свисти през голите клони на дърветата, но сред хаоса от естествени шумове Малкълм долови друг, ритмичен: плясъка на гребла, скърцащи в несмазаните скоби, а над тях се извисяваше нестихващият смях на хиената, сякаш се надсмиваше над Бонвил, над потопа, над Малкълм и усилията му да избяга с малката лодка.
	И тогава прозвуча гласът на самия Бонвил:
	— Млъквай, кучко! Стига си вила! Вземи да дъвчеш проклетия си крак и млъкни!
	Шумът се приближаваше. Малкълм намери джобното ножче и извади безшумно острието. Първо щеше да наръга демона, след това мъжа. Греблото беше в краката му — ако замахнеше с всички сили, вероятно можеше да бутне демона във водата и мъжът щеше да се окаже безпомощен. Но ако той го изпревареше и грабнеше греблото преди него…
	Шумът отслабна.
	Малкълм чу как Алис въздъхна тежко, сякаш не беше дишала известно време. А Лира се разшава в съня си и нададе мяучещ звук, който Алис веднага заглуши. Малкълм, естествено, не виждаше нищо в тъмното, но изглежда, Алис беше поставила ръка върху устата на бебето, което след миг изпъшка доволно, толкова тихо, че несъмнено го бяха чули единствено в лодката.
	— Замина ли си? — обади се Алис.
	— Май да — отвърна с шепот Малкълм.
	— Носеше ли фенер?
	— Не видях светлина.
	— Значи просто гребе в тъмното?
	— Очевидно е напълно луд.
	— Но не ни видя.
	— Няма да се откаже от преследването — заключи Малкълм след кратък размисъл.
	— Но няма да му я дадем — заяви твърдо Алис.
	— В никакъв случай.
	Малкълм напрегна слух. Не чу нито плясък на гребла, нито мъжки глас, нито демоничен смях. Лодката на Бонвил се движеше в същата посока като тях — по течението, — но с многобройните препятствия под водата и непредвидимите въртопи и подводни течения, кой знае накъде се беше понесъл в тъмното. Момчето копнееше за светлината на утрото с всяка фибра на тялото си.
	— Вземи — прошепна Алис и Малкълм се приведе напред, напипа ръката й и взе бисквитата, която му подаваше.
	Загриза я бавно, като отхапваше трохичка чак след като предишната се беше стопила окончателно в устата му. Захарта бавно се разля в организма му и малко го ободри. Доколкото помнеше, беше сложил в кутията цял пакет бисквити — щяха да им стигнат за доста време.
	Ала умората беше много по-силна от захарта. Малко по малко главата му клюмна, Алис мълчеше, Лира дремеше и скоро и тримата заспаха дълбоко.


	Малкълм се събуди от бледата сивкава светлина, процеждаща се през брезента. Трепереше толкова силно от студ, че клатеше лодката. Поне дъждът беше спрял да барабани и лодката не беше потънала.
	Той внимателно откачи брезента от най-близката кукичка и надзърна навън. Докъдето му стигаше погледът през клоните на голите дървета, необятно сиво море плискаше над Порт Медоу, а кулите на града едва се виждаха в далечината. Накъдето и да обърна очи, не забеляза нито късче суха земя, нито бряг, нито мост. Водата прииждаше мощно и неумолимо в почти пълна тишина. Нямаше как да гребе срещу подобно течение обратно към вкъщи.
	Огледа клона, възела на въжето, цялото дърво. Лодката се намираше в добра позиция, поне с това бяха извадили късмет. Спрели бяха сред короните на няколкото скупчени около параклиса дървета — оказа се прав в предположението си, макар тук отвисоко пейзажът да изглеждаше напълно различно. Не помнеше как точно се казва местността, но се намираше на половината път през Порт Медоу в южна посока. Тук дърветата спираха малко мощния поток на реката, затова лодката не се беше откъснала от въжето.
	Трябваше обаче да тръгват бързо. Малкълм погледна отново към безбрежното море и сърцето му се сви; лодката му беше толкова малка, а водната стихия толкова неудържима… Спокойните води, плитките канали и бавните ручеи бяха едно. Този потоп беше нещо съвсем друго.
	Но не можеха да останат тук. Премери на око разстоянието между параклиса и покривите на Оксфорд от другата страна на Порт Медоу и изчисли докъде би могъл да направлява лодката през бушуващата вода. Градът му изглеждаше невероятно далеч.
	Той се изправи, отметна част от брезента назад и взе греблото. Движенията му из лодката събудиха Алис, която лежеше с Лира на гърди, двете загърнати с мокрото одеяло. Детето продължаваше да спи.
	— Какво правиш? — попита тихо момичето.
	— Колкото по-бързо тръгнем, толкова по-скоро ще намерим каквото е нужно за Лира. Поне дъждът е спрял.
	Алис повдигна брезента от своята страна и погледна навън.
	— Тече прекалено бързо, невъзможно е да преминем с гребане. Къде сме?
	— Някъде около Бинзи.
	— Все едно сме насред Германския океан.
	— Водата не е чак толкова много. А и стигнем ли до сградите, ще стане много лесно.
	— Щом казваш — промърмори Алис и спусна обратно брезента.
	— Как е Лира?
	— Мокра е и вони.
	— Тогава да тръгваме. Няма смисъл да чакаме изгрев-слънце. — Малкълм протегна ръка да отвърже възела. Намираше се по-близо, значи нивото на водата се беше покачило.
	— Аз какво да правя? — попита Алис.
	— Стой възможно най-неподвижно. Лодката ще се разлюлее, но ако се уплашиш и изпаднеш в паника, ще се разклати много по-страшно. Затова просто не мърдай.
	Алис му хвърли презрителен поглед, но не каза нищо и се намести по-удобно. Възелът се беше затегнал от опъването на въжето през нощта, но Малкълм се зае търпеливо за работа и след малко го развърза. Това беше предимството на обикновения възел — винаги се развързваше. Но пък рифовият възел се развързваше още по-бързо. Нищо, следващия път щеше да използва него.
	Щом въжето се отвърза, лодката започна да се отдалечава с люшкане от дърветата. Малкълм дълбоко съжали, че не нави по-голяма част от брезента: сега не виждаше почти нищо напред.
	— Ще вдигна брезента — каза той. — Не целия, само колкото да виждам какво става напред.
	— Трябваше да…
	— Знам.
	Алис си сдържа езика зад зъбите. Малкълм отправи мислена благодарност към майстора, изработил кукичките, защото се откачиха с лекота. Момичето придърпа брезента към себе си и пред Малкълм се откри много по-добра видимост.
	Той взе греблото и колебливо насочи лодката в открити води. Течението веднага я поде и я завъртя с кърмата напред. Малкълм незабавно видя грешката си — не биваше да се колебае и за миг. Той потопи греблото във водата и не го извади, докато лодката не се обърна както трябва — с носа напред, — а Алис стоически изпълни заръката му и седеше мирно, без да обелва думичка. Малкълм се опита да поеме напряко на течението и лодката едва помръдваше. Виждаше покривите на Йерихон, камбанарията на „Свети Барнабас“, голямото здание на печатницата, дори кулите на самия Оксфорд, но те се извисяваха недосегаеми в далечината. Разливащата се вода възнамеряваше да отнесе лодката накъдето пожелае.
	Добре, съсредоточи се да държиш лодката изправена и се надявай да не се натъкнеш на някой подводен дънер, каза си Малкълм.
	Всъщност мисълта да се ударят в някоя отломка под водата беше толкова непоносима, че веднага я пропъди. Лодката се носеше напред лека като вейка. Все пак бурния поток ги носеше към града, макар и със силно лашкане и подмятане, тъй като се разбиваше в сградите и образуваше клокочещи въртопи и вълни. Малкълм не успяваше да укроти лодката, можеше единствено да не я остави да се преобърне и да се надява, че ще стигнат до по-спокоен участък в близост до Броуд Стрийт и „Джордан“. Намерението му да плават чак до Лондон сега му изглеждаше като приятен, но неосъществим сън. В момента най-важно беше да се доберат до „Джордан“ и да намерят убежище там.
	Водата, прииждаща от Порт Медоу, заливаше плетеницата от тесни улички в Йерихон и бушуваше по широкия булевард „Сейнт Гилс“, където се съединяваше с буйните потоци от Банбъри Роуд и Уудсток Роуд. Вече се виждаха и други хора, борещи се със стихията. Някои отчаяно се опитваха да държат глави над водата, влачени от течението, други — с малки плавателни съдове, салове и надуваеми лодки — се мъчеха да помогнат на бедстващите, няколко души се бяха вкопчили в стволовете на дърветата край гробището на „Света Мария Магдалена“, а трети издърпваха носени от течението хора през отворените прозорци на „Балиол“ и „Сейнт Джон“. Отчаяни писъци, окуражителни викове и бръмченето на моторница в някоя от страничните улички се смесваха с плясъка на водата във фасадите на старинните каменни сгради и тъкмо когато Малкълм да се приготви да завие по Броуд Стрийт, лодката попадна във водовъртеж и за малко да се преобърне.
	Алис изписка уплашено. Малкълм заби греблото във водата с цялата си сила и удържа съда прав, но изпуснаха отбивката за Броуд Стрийт. Докато се усетят, се озоваха на пазара.
	— Шип Стрийт! — изкряска ястребът Аста.
	— Знам… опитвам се… — викна Малкълм, докато се мъчеше да насочи лодката към северната порта на „Сейнт Майкъл“, разположена на ъгъла на уличка, която водеше право към „Джордан“.
	Но пътят нататък беше препречен. Част от кулата на портата се беше срутила и сега водата плискаше и се пенеше в огромната камара камъни в началото на уличката. Можеха да продължат единствено напред и Малкълм се надяваше, че ще успее да завие по Маркет Стрийт, но и там се натъкнаха на препятствие: голяма каруца със зеленчуци за покрития пазар се беше преобърнала и разбила в магазина на ъгъла. Вълните подмятаха щайги със зеле и лук, а конят лежеше удавен във впряга. И оттук не можеха да минат.
	Потокът ги тласкаше неумолимо към кръстовището при Карфакс, където Малкълм отново се опита да завие наляво по Хай Стрийт с надеждата след това да свърне по Търл Стрийт и да стигне до „Джордан“ оттам. Ала малката лодка беше лека като коркова тапа. Течението ги запрати през кръстовището при църквата „Сейнт Алдейт“, където улицата се спускаше надолу и водата се движеше с още по-висока скорост.
	— Няма да успеем — извика Алис.
	Малкълм чу Лира да плаче, не с пронизителен уплашен вой, а монотонно и жално заради студа, мократа пелена и непрестанното клатене на лодката.
	— Скоро ще спрем някъде, Лира — провикна се той към бебето.
	Отвсякъде ги заобикаляха сгради с потрошени прозорци и срутени стени, а покрай тях профучаваха разбити врати и изкоренени дървета. Една моторна лодка опитваше да се приближи до висок прозорец, от който побеляла жена по нощница викаше за помощ, а демонът й териер джафкаше яростно. Водата беше отнесла моста Фоли, а Темза вече не беше река, а бушуващ сив океан, който заплашваше всеки момент да потопи „Красивата дивачка“. Малкълм обаче имаше време да се подготви, натисна греблото още по-силно и едва успя да я удържи на курс към равния участък напред.
	Това беше квартал с тихи улички и малки магазинчета и не след дълго ястребът Аста, която летеше над лодката заедно с Бен, изкряска:
	— Наляво! Наляво!
	Този път нямаше препятствие, което да ги спре, и Малкълм зави в странична уличка, далеч от най-бурното течение, където беше малко по-спокойно.
	— Ще спрем при онзи зелен кръст — провикна се Малкълм. — Аптека е. Хвани се за скобата на стената…
	Алис изправи гръб, огледа се, премести Лира и протегна свободната си ръка. Вече не се движеха толкова бързо и тя успя с лекота да улови металната скоба и да спре лодката до сградата. Малкълм се наведе през борда и огледа как е прикрепена.
	— Здраво ли е захваната?
	— Не усещам да поддава.
	— Добре. Сега я пусни, аз ще я хвана и ще завържа въжето.
	Алис пусна скобата, лодката се плъзна под зеления кръст и Малкълм успя да улови металната халка. Отново завърза въжето на обикновен възел, за всеки случай, защото го владееше добре и му вярваше. Озоваха се до един от прозорците на втория етаж.
	— Ще разбия стъклото. Закрий лицето на Лира.
	Малкълм замахна с греблото и прозорецът се счупи навътре с трясък, който би бил оглушителен при нормални обстоятелства, но сега едва се чу над бученето на водата. Обикновено би се почувствал виновен за подобна вандалска постъпка, но щеше да се чувства далеч по-гузен, ако оставеше Лира навън на студа, премръзнала и мокра.
	— Аз ще вляза пръв — каза той.
	— Не, почакай! — възпря го Алис.
	Той я погледна озадачено.
	— Първо избий всички стъкла, иначе ще се нарежеш целият — обясни тя.
	Права беше. Малкълм изби всички стърчащи от рамката стъкла в стаята.
	— Вътре няма нищо — каза той. — Няма дори мебели.
	— Повикали са хамалите веднага щом се е задала водата.
	Малкълм се зарадва на саркастичната й забележка. Така отново звучеше като старата Алис.
	След като почисти стъклата от рамката, Малкълм се изправи бавно, опря се с две ръце върху нея, прекрачи перваза с единия крак, прехвърли и другия и се промъкна вътре.
	— Подай ми Лира.
	За тази цел Алис трябваше да се придвижи до средата на лодката, което беше трудно, а гърченето и писъците на Лира усложняваха задачата още повече. Но след кратки преговори, по време на които ястребът Аста вдигна с човка лястовичето Пан, Алис успя да подаде увитото в множество одеяла бебе на Малкълм и той го прибра в празната стая.
	— Да му се не види! Миришеш на обор, Лира — сбърчи нос той. — Смрад до небесата! Нищо, скоро ще те измием.
	— Ние ли? — обади се Алис, която също успешно се беше вмъкнала вътре. — Малко се съмнявам. Ще хукнеш нанякъде да връзваш възли и аз ще трябва сама да й сменя пелените.
	— Не е зле, че се натъкнахме на аптека, но ми се иска да продаваха и нещо за ядене — каза Малкълм. — Виж, там има склад.
	Озоваха се в истинска пещера със съкровища. В склада откриха всичко необходимо за бебето, както и всякакви лекарства, че дори бисквити и няколко вида сок.
	— Трябва ни топла вода — заяви Алис, безразлична към изобилието пред очите й.
	— Все някъде трябва да има. Ще отида да потърся — рече Малкълм. Щом видя малка тоалетна, осъзна, че и той трябва да се облекчи възможно по-скоро. Установи, че тоалетното казанче работи и от чешмата тече сравнително топла вода. Побърза да съобщи на Алис.
	— Добре. А сега върви да намериш от онези пелени за еднократна употреба. Първо ще я измием, а после ще я нахраним. Още по-хубаво ще е, ако намериш начин да кипнем водата. Не пий направо от чешмата.
	В камината на празната стая имаше цепеници, съчки и хартия и Малкълм тръгна да търси тенджера или друг съд, като мислено благославяше прозорливия собственик, който беше заредил магазина толкова добре. Несъмнено на долния етаж щеше да открие всякакви домакински съдове, но тъй като водата беше достигнала до предпоследното стъпало на стълбището, нямаше как да се добере до тях. И какъв късмет, че складът се намираше на втория етаж, а не в мазето. Имаше дори малка кухня с газова печка (която не работеше) и чайник.
	Малкълм извади джобното ножче, заудря огнивото и макар при всеки удар да изхвърчаха искри, все не успяваше да запали хартията в камината.
	— Какво правиш? — Алис му хвърли кутия кибрит и добави презрително: — Идиот.
	Малкълм въздъхна, драсна клечка и след малко огънят се разгоря. Той напълни чайника със студена вода от чешмата и го вдигна над пламъците.
	Лира пищеше, докато Алис я миеше и я повиваше в чиста пелена, но това бяха викове на цялостно недоволство, а не от страх. Малкият й демон от проскубан плъх се превърна в миниатюрен булдог и й заприглася, докато демонът на Алис в облика на хрътка не го хвана с уста и не го разтръска, което потопи Лира във възмутено мълчание.
	— Така е по-добре — рече Алис. — А сега кротувай. Ще те нахраня веднага щом онова момче успее да кипне малко вода.
	Тя занесе Лира в кухнята и я положи на сушилката за съдове, докато Малкълм се опитваше да разпали повече малките пламъци в огнището. Наложило се беше да увие ръце в мокрото одеяло, за да не ги изгори, докато държи чайника, защото нямаше къде да го закачи.
	— Така поне одеялото ще изсъхне — обясни той на Аста.
	— Какво ще правим, ако дойде аптекарят? — попита демонът.
	— Никой няма да ни се скара, задето сме се отбили да преобуем и нахраним бебе. Освен може би Бонвил.
	— Той мина покрай нас през нощта, нали?
	— Да. Сигурно е много разярен.
	— Още ли възнамеряваш да заведем Лира при…?
	— Шшт! — Малкълм се озърна, но Алис беше в другата стая и се занимаваше с Лира. — Да, нямаме друг избор.
	— Защо тогава не кажеш на Алис?
	— Защото тя ще е против. Ще остане тук или ще ни издаде. И ще вземе Лира.
	Огънят се разгоря по-силно и топлината по ръцете и лицето му го накара да усети още по-остро колко е премръзнал и мокър. Тъкмо пристъпваше неудобно от крак на крак, когато Алис се обади зад гърба му.
	— Какво става с водата?
	— А… всеки момент ще кипне.
	— Остави я да ври няколко минути, за да убие бацилите. След това трябва да изстине. Явно ще мине известно време, преди храната й да стане готова.
	— Тя как е?
	— Вече не мирише, но дупето й цялото е подсечено.
	— Няма ли някакъв крем или мехлем…
	— Да, намерих. Добре, че се озовахме в аптека, а не в железария. Гледай да не разлееш водата.
	Водата бълбукаше, а ръката му пареше здраво.
	— Ще ми донесеш ли студена вода да намокря одеялото? Ръката ми ще изгори.
	Алис се върна с кана и поля внимателно одеялото, а ръката на Малкълм го заболя още повече. Той отмести чайника от огъня и се огледа.
	— Какво търсиш?
	— Нещо, върху което да поставя чайника.
	Не се наложи да търси дълго. В купчината дърва до камината намери цепеница с подходяща големина и когато я подпря на огнището, чайникът се озова наполовина над пламъците и наполовина навън.
	— Ако се прекатури…
	— Да, знам. Остани да го гледаш за малко.
	Той се изправи и отиде да види Лира, която лежеше удобно на пода с бисквита в юмруче. Аста близна главата на Панталеймон, който сега беше кученце, и Лира загука в отговор.
	В склада Малкълм откри каквото търсеше — молив, и написа на стената на стълбището: „Малкълм Полстед от странноприемница «Пъстървата» в Годстоу ще плати за нанесените щети и използваните продукти“.
	След това намери чисти кърпи и ги занесе до счупения прозорец. Наведе се навън и избърса вътрешността на лодката.
	— Да се опитаме да те изсушим — каза й той.
	Дъждът беше спрял, но въздухът тегнеше от влага, а вятърът носеше пръски от водата по улиците. Нивото й обаче изобщо не беше спаднало.
	— Тук сме едва от половин час — опита да го успокои Аста.
	— Де да можех да я скрия. Ако Бонвил мине по улицата, веднага ще я забележи.
	— Той не е виждал лодката на светло — напомни му Аста. — Избягахме в тъмното. Откъде да знае, че не сме със сал например?
	Малкълм си мърмореше, докато поставяше брезента и го закачаше от всички страни.
	— Малкълм, ела — повика го Алис.
	— Какво? — попита той и се вмъкна обратно през прозореца.
	— Седни на онзи стол и не мърдай.
	— Защо?
	Алис беше свалила чайника от огъня, тъй че явно водата беше кипнала. В една ръка държеше мокра кърпа, а с другата обърна главата на Малкълм първо на едната, после на другата страна, твърдо, но не грубо, и започна да бърше лицето му. Малкълм веднага се досети какво прави.
	— Ох!
	— Не викай. Изглеждаш ужасно с тези драскотини. Трябва да ги почистим, за да не се възпалят. Стой мирно!
	Малкълм се примири с щипането и си затвори устата. След като Алис почисти кръвта, намаза раните с антисептичен мехлем.
	— Стига си шавал. Едва ли боли чак толкова.
	Болеше го, но Малкълм за нищо на света не би си признал, затова стисна зъби.
	— Готово. Май трябва върху някои от раните да сложим лейкопласт…
	— И бездруго ще се отлепи.
	— Както искаш. А сега ми дай стола, трябва да нахраня Лира.
	Алис провери колко топла е водата, както правеше сестра Фенела, сипа вътре мляко на прах и разбърка сместа.
	— Подай ми шишето.
	Малкълм й подаде бутилката и гумения биберон.
	— Всичко трябва да е стерилизирано — каза Алис.
	Малкълм отиде да вземе Лира. В момента Пан беше врабче, затова Аста също се превърна в птица, този път в сойка.
	— Изяде ли бисквитата? — заговори той на бебето. — Сега няма да искаш мляко. Но в такъв случай аз ще го изпия.
	Лира беше в приповдигнато настроение, както би се изразила майка му, и след като я даде на Алис, той се върна при прозореца, защото при спомена за майка му очите му се насълзиха.
	— Какво има? — попита подозрително Алис.
	— Раните щипят.
	Малкълм се наведе навън и огледа околните сгради за признаци на живот, но не забеляза нищо. На някои прозорци имаше завеси, други бяха голи, но никъде не се виждаше светлинка, нито се чуваше шум, по-силен от плясъка на водата.
	И тогава зърна някакво движение. Аста го видя първа, изчурулика тревожно и кацна на гърдите му, където се превърна в коте. Тогава и Малкълм видя — водата подмяташе и блъскаше тук-там в стените отпуснатото тяло на жена. Тя се носеше с лице надолу, потопена наполовина, мъртва, удавена.
	— Какво да правим? — попита тихо Аста.
	— С нищо не можем да й помогнем.
	— Но не можем да я оставим просто така.
	— Вероятно… трябва да я издърпаме и да я положим да легне. Да й отдадем последна почит. Не знам. Но ако аптекарят се върне и намери мъртва жена в магазина…
	В продължение на няколко секунди изглеждаше като че бедната покойница ще се заклещи между лодката и стената на аптеката. Малкълм се ужаси, че ще се наложи да протегне греблото и да я избута, но накрая течението я повлече надолу по улицата. Двамата с Аста извърнаха очи: стори им се грозно да зяпат.
	— Какво става с демоните на хората, когато умрат? — промълви Аста.
	— Не знам… Може демонът й да е дребен, птица например, и да е в джоба й…
	— А може потопът да ги е разделил.
	Тази мисъл беше твърде страшна. Двамата погледнаха за последно към мъртвата жена, която се отдалечаваше бързо, и се опитаха да откъснат мислите си от нея.
	— Припаси! — заяви Малкълм. — Трябва да заредим лодката.
	— Защо? — прозвуча неочаквано гласът на Алис зад тях. Явно беше станала да разходи Лира. Не я бяха чули да се приближава.
	— В случай че не успеем да се върнем обратно — отговори спокойно Малкълм. — Видя колко силно е течението. Може да ни отнесе далеч от магазините и къщите.
	— Защо не останем тук?
	— Ако не потеглим скоро, Бонвил ще ни открие.
	Алис се замисли.
	— Добре. Май си прав. — Тя потупа Лира по гръбчето и детето се оригна силно. — Какво иска той от нея?
	— Сигурно да я убие. За да отмъсти.
	— На кого?
	— На родителите й. Знам ли? Във всеки случай…
	— Какво?
	— Относно убежището… Дори да стигнем до колежа „Джордан“, май няма да успеем да влезем, защото трябва да кажеш нещо на латински, ако искаш да те пуснат, а аз не знам какво. Тъй че…
	Алис го премери с поглед. Нещо в изражението й се промени.
	— Какво? — попита той нервно.
	— Изобщо не си имал намерение да ходим в „Джордан“, нали?
	— Напротив…
	— Лъжеш. Чета те като отворена книга, проклетнико!
	Тя протегна светкавично ръка и измъкна бялата картичка от джоба на ризата му. Прочете я от двете страни с разкривено от гняв лице и я хвърли на пода.
	После го ритна силно в крака. Друго не можеше да направи, защото ръцете й бяха заети с бебето. Лира долови гнева й и направи уплашена гримаса. Малкълм се отдръпна извън досега й.
	— Само си въобразяваш…
	— Не си въобразявам! Планирал си го още снощи. Видях те да гледаш картичката в лодката, докато си мислеше, че спя. Решил си да помъкнеш и мен, за да се грижа за детето. Проклета малка свиня! А аз ти се вързах.
	Алис отново започна да го рита, а демонът й ръмжеше и се опитваше да захапе Аста, която обаче веднага се превърна в птица и литна. Лицето на Алис беше бяло като платно, а светлосините й очи проблясваха яростно. Малкълм просто заотстъпва назад и вдигна стола.
	— Какво ще правиш, а? Ще ме удариш по главата ли? Хайде, пробвай! Ще те направя на пихтия, ако ми посегнеш! Само да оставя Лира и ще ти строша ръцете. Да видим тогава как ще гребеш… тихо, тихо, не плачи, миличка. Само малко се ядосах на онова говедо там, не се сърдя на теб, слънчице. Остави проклетия стол, боклук такъв! Не съм приключила с храненето. И сложи дърва в огнището. После не ми се мяркай пред очите.
	Малкълм изпълни нарежданията. След като Алис седна на стола и поднесе шишето към устата на Лира, той рече:
	— Много добре видя какво стана снощи. Нямахме друг избор. „Пъстървата“ беше заключена, защото нашите мислеха, че съм у дома, и не ни чуха как блъскаме по вратата. Нямаше къде другаде да идем, трябваше да се спасяваме. Лодката беше единственият ни шанс. Нямаше какво…
	— Млъквай! Просто си затвори проклетата уста! Трябва да измисля какво да правя.
	— Не можем да останем тук. Той ще ни открие.
	— Казах да мълчиш!
	Нещо се стичаше по челото в дясното му око — кръв, раните му се бяха отворили. Той я избърса с носната си кърпа, която като всичко останало още беше мокра, и се оттегли в склада.
	— Тя все някога щеше да разбере… — прошушна Аста.
	— Да, но…
	— А много добре знаем, че е избухлива.
	— Хм.
	И двамата бяха разтърсени. Гневът на Алис беше по-страшен от мъртвата жена във водата, по-страшен от мисълта за Жерар Бонвил.
	Малкълм се обърна към рафтовете с празен поглед. В момента не можеше да обмисля какви припаси да подготви за лодката; мислите му препускаха като реката навън.
	— Трябва да й обясним — рече той тихо на Аста.
	— Дали ще ни изслуша?
	— Поне докато Лира е в скута й…
	Той намери бутилка с портокалов сок и отвори капачката.
	— Защо ми го даваш? — сопна се Алис, когато й подаде бутилката.
	— За закуска.
	— Напъхай си я в задника.
	— Моля те, изслушай ме. Всичко ще ти обясня.
	Алис го изгледа кръвнишки, но не го спря.
	— Лира е в опасност навсякъде в района на Оксфорд. Дори манастирът да е оцелял и монахините да са живи, поне от две места се опитват да отвлекат детето. Единият е Бонвил. Не знам какви точно са намеренията му, но едно е сигурно — той е луд и агресивен. Бие собствения си демон. Мисля дори, че той е счупил крака на хиената и се е наложило да го отрежат. Не бива да допускаме да намери Лира. Освен него я търси и…
	— Службата за закрила на деца — довърши мисълта му Аста.
	— Да, Службата за закрила на деца. Чу ме да разказвам на мама за тях, а демонът ти…
	— О, да, проклетници — измърмори Алис.
	— Но, както ти казах нощес, може да поискаме академично убежище.
	— Да бе. Ако изобщо е вярно. И ако успеем да стигнем до колежа „Джордан“ в този потоп. Ама нали няма да ни пуснат? Тъй че идеята ти не струва.
	— Но пък можем да отидем при лорд Азриел, бащата на Лира. Помниш, че ти казах за него. Той е против Дисциплинарния съд. И очевидно много обича дъщеря си. Реших да я заведем при него, защото никой друг не може да я опази. Хората от Службата за закрила на деца ще се върнат в манастира, а монахините ще са заети с пораженията от наводнението и няма да могат да се грижат за нея както трябва, дори сестра Бенедикта. А пък Бонвил, той е… непредвидим. Може да я отвлече във всеки един момент. А сестра Катарина няма да се поколебае да му я даде…
	Алис обмисли думите му и след малко рече:
	— Майка ти и баща ти не могат ли да я гледат?
	— Прекалено заети са със странноприемницата. И онези типове от Дисциплинарния съд със сигурност ще се върнат. Нали познаваш господин Боутрайт? Джордж Боутрайт?
	— Какво за него?
	— Една вечер се опитаха да го арестуват в „Пъстървата“. Той единствен им се опълчи. Дисциплинарният съд прави каквото си поиска. Ако решат да претърсят странноприемницата, могат да я обърнат нагоре с краката и никой няма да ги спре. А да не говорим за Братството на свети Александър. Някой може да спомене пред детето си, че Лира е у нас, то да се окаже член на Братството и да я издаде.
	Алис остави шишето с мляко, вдигна Лира и я потупа по гърба.
	— А майка й?
	— Тя е на страната на Дисциплинарния съд. Основателка е на Братството на свети Александър.
	Алис стана и закрачи бавно из стаята. Панталеймон, превърнал се в лястовиче, зачурулика, Лира се присъедини с гукане и накрая в разговора се включи и Аста. Демонът на Алис лежеше в облика на мастиф пред огнището и отвори едно око да види каква е тази гълчава. Малкълм стоеше неподвижно и мълчеше. Накрая Алис се обърна към него и попита.
	— И как ще го намериш този лорд Азриел?
	Малкълм вдигна картичката.
	— Това е адресът му. Идеята да заведем Лира при него ми хрумна, когато го видях написан на картичката. Циганите ще знаят къде е. Ако видим цигани по пътя. А и той е прочут човек. Едва ли ще е трудно да го открием.
	Алис изсумтя.
	— Голям си урод.
	— Не знам какво означава това.
	— Погледни в огледалото и ще видиш.
	Малкълм реши, че е най-добре да замълчи. Алис се премести до прозореца и погледна навън.
	— Донеси ми одеяло.
	Малкълм намери одеяло, разгърна го и го наметна върху раменете й.
	— Защо не ми каза? — попита тя.
	— Защото всичко стана много бързо.
	— Все пак си имал намерение да тръгнеш с лодката. Приготвил беше кутията.
	— Приготвих я в случай на наводнение, но не знаех, че ще е толкова скоро. Ако бях планирал всичко, вероятно щях да взема сестра Фенела, защото не бих могъл едновременно да гледам бебето и да греба…
	— Сестра Фенела?! Как те нарекох преди малко? Урод? Не, ти си безподобен идиот.
	— Все някой трябваше да…
	— Мен трябваше да избереш.
	— Тогава защо ме срита преди малко?
	— Защото не ми каза. По-точно, не ме попита.
	— Сетих се едва снощи, докато стояхме завързани за дървото.
	Алис отиде до камината и сложи в огъня последната цепеница.
	— Е, какъв е планът?
	— Ще продължим надолу по течението, за да избегнем Бонвил и да намерим лорд Азриел.
	В окото му отново се стичаше кръв. Той я обърса с ръка, после я изтри в панталона си, който вече почти беше изсъхнал.
	— Седни и вземи Лира — нареди Алис. — Ще ти залепя лейкопласт, не се противи. Ще ме влудиш с това окървавено око.
	Зае се с раната му по-нежно отпреди. Накрая му подаде кутийката с лейкопласт и антисептичния мехлем.
	— Сложи ги в лодката. Трябва да вземем още одеяла и възглавници, ако намерим. Снощи премръзнахме. Както и няколко пакета от пелените за еднократна употреба. И кибрит. И тенджерата. И всички онези бисквити…
	Алис изброи толкова много неща, че ако ги натовареха всичките, лодката щеше да потъне. Малкълм обаче кимаше и не възразяваше.
	— Хайде, върви — нареди му тя.
	Момчето започна да събира провизиите, като ги подреди по важност. Първо взе възглавници и одеяла, след това пелени и сухо мляко, както и други вещи за Лира. Алис явно нямаше намерение да му помогне, а той не смееше да я помоли, затова с всеки нов наръч провизии трябваше да се навежда през прозореца, да придърпва лодката, за да ги остави вътре, после да се качи в нея и да ги подреди възможно най-нагъсто. Сложи няколко одеяла на седалката при носа, за да седне Алис на топло върху тях, и две възглавници, на които да се облегне.
	— Тя е много странна — сподели Аста тихо, докато бяха навън. — Можеше да мрънка и да се оплаква цяла нощ, но не го направи.
	— Да, ама ме срита.
	— Но пък ти превърза раните.
	— Шшт!
	Малкълм зърна нещо да се движи в края на улицата. Взря се и видя по-ясно: ладия с двама мъже, никой от които не беше Бонвил. Единият седеше с гръб и гребеше, а другият оглеждаше сградите и щом забеляза Малкълм в лодката, каза нещо на гребеца и той се обърна.
	— Ей! Какво правиш? — провикна се единият мъж.
	Малкълм не му отговори, а викна през прозореца:
	— Алис, донеси Лира тук.
	— Защо? — попита тя, но той вече се беше обърнал.
	Ладията се приближаваше бързо, загребванията на мъжа бяха мощни. Щом се приближиха достатъчно, за да не се налага да крещи, Малкълм каза:
	— С нас има бебе. Влязохме тук, защото беше премръзнало.
	Алис изникна на прозореца и видя мъжете, които се намираха на ръка разстояние от лодката.
	— Какво искате? — попита тя и притисна спящата Лира до гърдите си.
	— Само проверяваме дали някой не върши нещо нередно — отвърна мъжът, който не гребеше.
	— Значи сте с бебе — рече гребецът.
	— Това е сестра ни — обясни Алис. — Потопът заля къщата ни и избягахме с лодката. Водата ни носи цяла нощ и се наложи да спрем, за да й сменя пелените и да я нахраня. Вътре е празно, ако имаше някого, щяхме да поискаме разрешение.
	— Какво товариш в лодката? — обърна се другият мъж към Малкълм.
	— Одеяла и възглавници. Искаме да се приберем вкъщи, родителите ни се тревожат. Но може да се наложи да прекараме и тази нощ в лодката…
	— Защо просто не останете тук?
	— Защото родителите ни се притесняват, не го ли чухте? — обади се Алис. — Искаме да се приберем колкото се може по-скоро.
	— Къде?
	— Да не сте полицай? Защо питате?
	— Сандра, те само пазят сградите от крадци — каза Малкълм. — Живеем в Улвъркоут. Снощи пороят ни отнесе чак до Порт Медоу. Ще се опитаме да минем обратно през града, но ако отново заседнем някъде…
	— Как се казваш?
	— Ричард Парсънс. Това е сестра ми Сандра. А бебето се казва Ели.
	— Къде бяха родителите ви снощи?
	— Баба се разболя тежко вчера. Отидоха да я видят и водата връхлетя, преди да се приберат.
	Гребецът въртеше греблата, за да държи лодката на едно място. Той се обърна към спътника си:
	— Остави ги. Едва ли ще правят бели.
	— Нали знаете, че в момента извършвате кражба — рече другият мъж. — Обирате сграда, опразнена заради бедствие.
	— Не крадем! — възрази Алис, но Малкълм побърза да я прекъсне.
	— Взехме само неща от първа необходимост и храна за бебето. Щом водата се отдръпне, баща ми ще дойде и ще плати за всичко.
	— Щом ще минавате през града, намерете кметството — посъветва ги гребецът. — Знаеш ли къде се намира? До „Сейнт Алдейт“.
	Малкълм кимна.
	— Там подслоняват пострадалите от наводнението. Ще намерите всичко, което ви трябва.
	— Благодаря — каза Малкълм. — Ще отидем там. Благодарим.
	Мъжете кимнаха и се отдалечиха.
	— Сандра — процеди презрително Алис. — Не можа ли да измислиш по-хубаво име?
	— Не — сряза я Малкълм.
	След десет минути отново пътуваха — Сандра — Алис топло загърната с одеяла на носа, а чистата, суха и нахранена Лира спеше на гърдите й. Лодката газеше по-дълбоко във водата в сравнение с времената, когато караше сестра Бенедикта до пощата, но се движеше с нов устрем и се поддаваше на командите на греблото като великолепен жребец, спиращ дори при леко подръпване на юздите. Е, помисли си Малкълм, можеше събитията да се развият много по-зле. Все пак бяха живи и пътуваха на юг.


>>	17. Поклонническата кула

	{img:glava_17.png}
	Горе-долу по същото време Джордж Пападимитриу стоеше на прозореца в покоите си на върха на Поклонническата кула — най-високата част от „Джордан“ — и гледаше разливащата се вода, потопила двора и плискаща се в прозорците на другите сгради на колежа. Дори в затворения четириъгълен двор вятърът вдигаше облаци пръски. Схлупеното небе вещаеше още валежи, а в стаята му беше толкова студено, въпреки огъня в камината, че беше облякъл най-дебелия си балтон.
	— Кога ще дойде? — попита той.
	— С това наводнение… — промърмори лорд Нюгънт и застана до него на прозореца. — Кой знае? Но той е изобретателен.
	Нюгънт беше пристигнал в Оксфорд предишната вечер, един-два часа преди потопът да удари града. В „Оукли Стрийт“ бяха чули, че Лира е в опасност, и искаха да я заведат на безопасно място. Тази сутрин вече щеше да е поел към манастира въпреки наводнението, но чакаха пътешественик от далечния север, Бъд Шлезингер, за когото бяха получили вест в кодираното писмо на Корам ван Тексъл от Упсала. Шлезингер беше родом от Нова Дания и работеше като агент на „Оукли Стрийт“. Заминал беше на север, за да научи какво знаят вещиците за Лира, тъй като, изглежда, именно от тях идваха много от приказките за детето. Вещиците имаха голямо влияние по онези географски ширини и съюзите с тях излизаха скъпо, но бяха много ценни. Нюгънт желаеше да си осигури подкрепата им, но още повече желаеше врагът да не се сдобие с нея.
	— Предполагам, че всички плавателни съдове са иззети от градската управа — каза Пападимитриу. — Трябва най-вече да опазят реда.
	— Шлезингер ще намери начин. Докато пристигне обаче, възнамерявам да… Я чакай, това там долу не е ли Хана Релф?
	Пападимитриу погледна към наводнения вътрешен двор, където стройна фигура, навлечена дебело под дъждобран, газеше във вода до кръста към кулата. Тя погледна за миг нагоре, отметна назад качулката и двамата мъже веднага я познаха. Пападимитриу й помаха, но тя не го видя и продължи напред през водата.
	— Ще сляза да я посрещна — каза професорът.
	Той се спусна тичешком по стълбите и я пресрещна на първата площадка, където тя, задъхана, събличаше мушаменото си палто. Малкият й демон се суетеше да разкопчае копчетата.
	— Дай да ти помогна — рече той. — Мили боже! Какво си обула?
	— Гумен гащеризон за риболов. Не си представях, че ще ми потрябва в Оксфорд.
	— Изненадан съм. И аз не си те представях с въдица в ръка. — Той й помогна да свали мушамата. Гащеризонът стигаше до гърдите й и изглеждаше доста тежък.
	— Не е мой. Беше на брат ми, но той спря да ходи на риболов, след като претърпя злополука — не е лесно да носиш гумен гащеризон с един изкуствен крак. Ако седна на стълбите, би ли помогнал да го изхлузя…
	Пападимитриу слезе две стъпала надолу и дръпна силно. Отдолу Хана беше напълно облечена, което едва ли беше много удобно.
	— Браво на теб — похвали я той.
	— Зает ли си? Не искам да те притеснявам, но…
	— Не се тревожи.
	— Дойдох да ти съобщя нещо важно.
	— Том Нюгънт е тук. Запази си дъха за изкачването на стълбите. Горе ще ни разкажеш.
	Демоните им заприпкаха пред тях, като разговаряха тихичко. Пападимитриу се разтревожи за Хана: дишаше тежко и лицето й беше зачервено.
	— Нали не дойде пеша чак дотук? Извинявай, недей да говориш. И не бързай.
	Когато стигнаха до последния етаж, Хана обясни:
	— Помолих един съсед с моторна лодка да ме докара. Струва ми се невъзможно да се стигне пеша дотук. Видя ли колко бързо тече водата по „Сейнт Гилс“?
	Нюгънт отвори вратата, щом чу гласовете им, и заяви:
	— Доктор Релф, колко сте храбра! Заповядайте, седнете до камината и позволете да ви налея от брендито на Джордж.
	— Благодаря, добре ще ми дойде. Няма да стоя дълго.
	— Ще останеш, докато се стоплиш и изсушиш — настоя Пападимитриу. — Тъкмо ще се запознаеш с Шлезингер.
	Хана прие чаша с бренди от лорд Нюгънт и отпи доволно.
	— Кой е Шлезингер?
	— Агент на „Оукли Стрийт“, надяваме се, че идва с добри вести.
	— Тук съм, защото късно снощи нещо се е случило в манастира. Чух го от съседа, който ме докара с лодката. Той ме закара да видя какво е положението и дали Малкълм е добре. Но всичко е… Първо, портата и други части от основната сграда на манастира са срутени. Както и мостът до странноприемницата. Седем от монахините са се удавили, а други две са изчезнали. А детето… То също е изчезнало. Но ето какво е станало според мен. Малкълм, момчето, за което говорихме, също липсва. Липсва и лодката му, както и момичето, което помага на монахините с бебето. Това е единственото, което дава надежда на родителите на Малкълм.
	— Какво? Смятат, че е спасил детето и е заминал с лодката, така ли?
	— Казано накратко, да. Той беше много привързан към бебето, интересуваше се от него. Е, това дойдох да ви кажа.
	— Кое е момичето?
	— Алис Парслоу. Петнайсетгодишна. Помага в странноприемницата, а наскоро започнала работа и в манастира. Но има още нещо, което може би е свързано с…
	— Чакай малко, сигурни ли са, че бебето не е затрупано под отломките?
	— Да, защото по времето, когато портата се срутила, детето е било в дървена люлка в кухнята с Алис. Намерили са люлката в кухнята, но всички одеяла липсвали. Има и друго. Малкълм ми разказа за мъж, посетил „Пъстървата“ една вечер, малко преди да се срещна с вас у доктор Ал-Кайси. Споменах ви за него, но заради всичко, което ми казахте тогава, забравих да разпитам повече. Казва се Жерар Бонвил и има демон хиена с отрязан крак, и…
	Нюгънт се приведе напред заинтригуван.
	Пападимитриу попита:
	— Какво общо има той? Какво е направил?
	— Не знам дали има връзка — продължи Хана, — но Малкълм се страхуваше от него заради поведението на демона му. По-рано през същия ден, когато се видяхме у доктор Ал-Кайси, Малкълм ми каза, че видял в неделя през нощта Бонвил да се опитва да влезе в манастира… А, и момичето, Алис, то говорило с Бонвил и пред нея той твърдял, че е бащата на Лира. Знаете ли нещо за този човек?
	— Да, знам — отвърна Нюгънт. — Интересувам се от него от известно време. Той е учен, специалист по елементарни частици. Тоест беше. Ръководеше група учени в Париж, които изучаваха Полето на Русаков — онази теория за съзнанието, която така е подлудила Магистратурата. Написал е доклад, в който излага тезата, че Полето трябва да се състои от частици, и защитава необикновената идея, че тези частици може да са Прахът. В общи линии, доколкото разбирам, становището му е, че всичко на света е изградено от материя, но самата материя има съзнание. И няма нужда духът дори да се обсъжда. Разбирате защо Магистратурата иска да му затвори устата. Той беше… забележителен учен. И казвате, че се интересува от Лира?
	— Лежал е в затвора — вметна Пападимитриу. — Мисля, че съм чувал за съдебния процес. Обвинен беше в изнасилване, ако не се лъжа.
	— Това беше падението му. Най-малкото допринесе за него. Арестуваха го за нападения над млади момичета. Мисля, че и Мариса Колтър беше намесена по някакъв начин — може би е свидетелствала срещу него? Трябва да проверя. Значи той твърди, че е баща на Лира?
	— Така ми каза Малкълм, който го чул от Алис. Освен това госпожа Колтър наистина познава Бонвил.
	— Откъде знаете?
	— Тя ме посети у дома.
	— Моля! Кога?
	Хана му разказа за посещението на госпожа Колтър, какво й беше подхвърлил Малкълм и как тя беше избегнала ловко въпроса му.
	— Личеше си, че познава Бонвил, но не си призна. Интересуваше се къде е бебето. Не каза, че това е собствената й дъщеря, нито спомена кой е бащата. Разговорът беше много странен… Май има някого отвън.
	В този миг на вратата се почука. Пападимитриу отвори и стисна с топлота ръка на новодошлия.
	— Бъд! Успя да се добереш дотук. Браво на теб! — възкликна той.
	Нюгънт стана да поздрави мъжа. Шлезингер беше на около трийсет години, слаб, с руса, много късо подстригана коса и будно изражение. Демонът му беше дребна сова. Дебелите му зимни дрехи бяха подгизнали.
	— Здравейте — поздрави той, щом видя Хана. — Прекъсвам ли ви?
	— Не, мисля, че аз прекъсвам — рече Хана. — Ще тръгвам.
	— Не, доктор Релф, останете — спря я Нюгънт. — Предстои ни важен разговор. Бъд, Хана е една от нас. Знае за какво става въпрос и ни предостави ценна информация. Целият си мокър, ела до камината.
	Шлезингер стисна ръката на Хана и каза:
	— Приятно ми е да се запознаем. За какво говорехте? Изпуснах ли най-интересното?
	Докато Шлезингер събличаше връхната си дреха и се настаняваше до камината, Нюгънт обясни каква е ситуацията, а Хана го слушаше с професионално възхищение. Сбитият и ясен начин, по който лордът представи събитията, заслужаваше отличен: изложи само най-важните факти и как са свързани помежду си без нито една излишна дума.
	През това време Пападимитриу свари кафе.
	— Е, това е положението в момента — завърши Нюгънт. — А сега, кажи ти какви вести носиш.
	Шлезингер отпи от кафето и отвърна:
	— Какви ли не. Първо, относно детето. Лира. Няма никакво съмнение, че е дъщеря на Колтър и Азриел. Чухме слухове за някакво пророчество относно детето, както и че Магистратурата силно се интересува от него. Заминах на север, за да проуча въпроса. Вещиците от Енара чули гласове в аврората — така се изразиха те, аз лично смятам, че е метафора. Гласовете казали, че детето ще сложи край на съдбата. Само толкова. Вещиците не знаеха какво означава това, аз също нямам представа. Може да е за добро, може да е за лошо. А най-важното е, че момичето трябва да го извърши в пълно неведение. В Магистратурата научили за пророчеството от свои информатори и веднага се заели да издирят детето. Тогава разбрахме, че става нещо, и затова вие започнахте да търсите място, където да я скриете.
	— Точно така. Продължавай — подкани Нюгънт.
	— Има и друго: Жерар Бонвил. Познавам го бегло от Париж и когато чух, че заминал на север, разпитах дискретно познатите си от университета. Лежал в затвора за престъпление от сексуален характер, не знам какво точно, и тъкмо го били освободили. Уволнили го от университета, отрязали му достъпа до лабораторията, библиотеките и всичко, от което се нуждае един физик. Нито един друг университет не искал да го приеме. Говори се, че се него се работело трудно — бил тираничен, вманиачен, а и демонът му е отвратителен… Трикрак, казвате? Е, последния път, когато видях Бонвил, хиената имаше четири крака. Струва ми се, че Корам ван Тексъл знае нещо по въпроса. Видях Корам в Швеция — предполагам, че ви е казал.
	При споменаването на Корам ван Тексъл Хана погледна към лорд Нюгънт, който я изгледа безизразно.
	— Бонвил обаче открил начин да си възвърне благоразположението на академичната общност — продължи Шлезингер. — Разбрал за пророчеството на вещиците и решил, че ако се добере до детето, ще успее да се спазари с Магистратурата да му върне лабораторията и асистентите в замяна на детето, с което да правят каквото си щат. Ето защо се опитва да залови Лира. Знаем ли къде е той в момента?
	— Само предположение е, но вероятно преследва момчето и момичето, които се грижат за Лира. Хана смята, че са избягали с малка лодка. Но според теб, Хана, къде биха отишли? Какво търсят?
	— Преди няколко дни Малкълм ме попита какво означава даването на убежище, защото бил чул за него от монахините. Попита дали колежите все още дават убежище на учени и аз му казах, че в „Джордан“ тази традиция продължава да се спазва в някаква форма…
	— Вярно е — потвърди Пападимитриу. — Академично убежище се иска от ректора. Има една латинска формула…
	— Убедена съм, че Малкълм ще опита да доведе Лира тук — каза Хана. — Но виждате как водата бушува по улиците. Едва ли толкова малка лодка може да удържи на течението. Кой знае накъде ги е отнесло.
	— Освен това бебето не е учен — отбеляза Пападимитриу. — Не може да се възползва от правото на убежище.
	— Все пак, да речем, че й дадат академично убежище. Ще бъде ли в безопасност?
	— Напълно. Законът е изпитан в множество съдебни процеси и досега не е открита нито една вратичка в него. Но, както вече казах…
	— Знаете ли. — Шлезингер внезапно се приведе въодушевено напред. — Това ми напомня за нещо друго, което чух на север. Докато разпитвах за пророчеството относно детето — умишлено не уточних, че е момиче, попитах: „Знаете ли за пророчество относно някакво дете?“ — една вещица, как ли се казваше… Да, Тилда Васара, кралица Тилда Васара — ми отговори, че чула пророчество за някакво момче. Изслушах я учтиво, но се интересувах единствено от пророчество, свързано с момиче. Вещицата каза, че гласовете в аврората говорели за момче, което щяло да отнесе ценно съкровище на сигурно място. Понеже не ме интересуваха приказки за някакво си момче, съвсем бях забравил за това, докато не споменахте думата „убежище“. Убежището е сигурно място, нали? Възможно ли е това да е момчето?
	— Да! — извика възторжено Хана. — Той би погледнал на задачата си точно като на поверена мисия. Много романтична натура е.
	— Само че не са идвали в колежа — каза Пападимитриу. — Значи, ако момчето е искало да дойде тук, не е успяло и вероятно водата е отнесла лодката. Какво би му хрумнало да направи в този случай?
	Тримата мъже впериха очи в Хана, сякаш тя знаеше. И може би наистина беше така.
	— Да потърси лорд Азриел. Малкълм беше дълбоко впечатлен от срещата с него. Лордът отишъл една вечер да види дъщеря си в манастира, след което Малкълм му дал лодката си. Убедена съм, че за момчето Лира ще е на сигурно място при баща си. Вероятно ще опита да я заведе при него.
	— Знае ли къде да го намери? — попита Пападимитриу.
	— Нямам представа. Вероятно лордът е в Лондон, но… Не мога да кажа със сигурност.
	Шлезингер се обади:
	— Снощи видях Азриел в Челси. Готвеше се отново да замине на север. Дори Малкълм да се добере дотам, Азриел може вече да е заминал.
	— Освен ако наводнението не му попречи. — Нюгънт стана. Изведнъж сякаш се подмлади и ободри, изпълнен с целеустременост. — Е, вече всичко е ясно. Трябва да открием лодката с децата преди Бонвил. Бъд, как дойде дотук?
	— Наех бърза моторница. Собственикът би трябвало още да е в Оксфорд, спомена, че ще обиколи града да види дали някой друг няма да го наеме.
	— Намери го — заръча Нюгънт, след което се обърна към Пападимитриу. — Джордж, ти познаваш циганите. Свържи се с тях и намери две лодки — една за теб и една за мен. Магистратурата също издирва Лира. Дисциплинарният съд разполага с няколко корабчета и несъмнено ще ги прати да търсят детето. Хана, остави всичко друго и се заеми да разбереш къде са чрез алетиометъра.
	— Как да се свържа с вас? — попита Хана.
	— Няма да ти се наложи — отвърна Нюгънт. — Независимо дали ние успеем, ти скоро ще пишеш историята. Прибери се, подсуши се и наблюдавай алетиометъра. Аз ще намеря начин да се свържа с теб.


>>	18. Лордът убиец

	{img:glava_18.png}
	На Малкълм никога не му беше хрумвало, че цяла река и районът около нея може да изчезнат при наводнение. Не можеше да си представи откъде се беше взело цялото това необятно количество вода. По едно време топна ръка в нея и докосна пръста си с език, едва ли не с очакването, че ще е солена, все едно Бристолският канал се излива през Лондон. Но водата не беше солена — вкусът й беше неприятен, но беше сладка.
	— Ако пътувахме към Лондон и нивото на реката беше нормално, за колко време бихме стигнали? — попита Алис.
	Това беше първото, което каза, откакто тръгнаха от аптеката преди два часа.
	— Знам ли? Разстоянието е към сто километра, може би малко повече заради завоите на реката. Но се движим по течението, така че…
	— Добре де, колко време отнема?
	— Няколко дни.
	Алис направи отвратена гримаса.
	— Сега обаче ще стигнем по-скоро, защото течението е по-силно — припряно добави Малкълм. — Виж колко бързо преминаваме покрай онези дървета.
	От водата се подаваше върхът на хълм, увенчан с малка горичка, съставена предимно от дъбове, чиито голи клони се открояваха печално на фона на сивото небе. Но лодката се движеше бързо; след минута вече бяха отминали дърветата и хълмът остана зад гърба им.
	— Така че може да пристигнем и само след ден.
	Алис не каза нищо, но посегна да загърне Лира по-добре с одеялото. Детето лежеше в скута й, толкова плътно увито, че се виждаше само темето му и пъстрата пеперуда Панталеймон, кацнал в косата й.
	— Тя добре ли е? — попита момчето.
	— Така изглежда.
	Аста изпитваше силно любопитство към Пан. Забелязала беше, че демончето може да сменя формата си, докато двамата с Лира спят. Според теорията й Пан ставаше пеперуда, когато Лира сънува, но Малкълм не го вярваше. Разбира се, нито един от двамата нямаше ни най-малка представа какво се случва, докато те самите спят. Знаеха, че понякога Аста заспива като едно животно, а се буди като друго, но на сутринта нямаха спомен от самото преобразяване. На Малкълм му се щеше да обсъди въпроса с Алис, но се страхуваше от презрението, което щеше да се излее върху него.
	— Обзалагам се, че сънува — настоя Аста.
	— Кой е онзи? — обади се внезапно Алис.
	Сочеше с пръст някъде зад гърба на Малкълм. Той се обърна и видя мъж в лодка, едва забележим в сивкавата далечина, да се приближава бързо към тях.
	— Не виждам добре. Може да не е…
	— Той е — твърдо заяви Алис. — Проклетият демон стои на носа. Греби по-бързо.
	И от това разстояние Малкълм виждаше, че другата лодка се движи тромаво и не може да се мери с бързината на „Красивата дивачка“, но мъжът беше много по-едър и силен от него и гребеше решително.
	Затова той също загреба по-бързо. Не можеше обаче да поддържа темпото дълго, защото го заболяха раменете, ръцете, кръстът и целият гръб.
	— Какво става? Приближава ли се? — попита той.
	— Изостава. В момента не го виждам, скри се зад едно възвишение… Давай, греби!
	— Не мога по-бързо. След малко ще трябва да си почина. Освен това…
	Промяната в скоростта събуди Лира и тя се разплака тихичко. Скоро трябваше да я нахранят, което означаваше да спрат някъде, да накладат огън и да стоплят вода в тенджерата. С други думи, да намерят закътано местенце.
	Малкълм започна да се оглежда, без да спира да гребе с всички сили. Намираха се в широка долина, вероятно високо над речното корито. От лявата им страна от водата се издигаше горист склон, а отдясно имаше голямо бяло имение, кацнало на зелен хълм, обрамчен от дървета. И двете възвишения се намираха сравнително далеч; мъжът зад тях несъмнено щеше да види накъде отиват, преди да успеят да се скрият от поглед.
	— Поеми към къщата — нареди Алис. И Малкълм смяташе, че това е по-разумният вариант, затова се насочи бързо нататък. Когато наближиха, видяха от един от многобройните комини да излиза тънка струя дим, преди вятърът да я разнесе.
	— Вътре има хора — каза той.
	— Добре.
	— Щом наблизо има хора — обади се Аста, — той едва ли…
	— Ами ако той е вътре в къщата? — попита Малкълм.
	— Нали е в лодката зад нас. Той беше, нали?
	— Вероятно. Не видях много добре.
	Малкълм изведнъж се почувства ужасно уморен. Нямаше представа от колко време гребе и когато забави темпо с наближаването на къщата, изпита още по-силно изтощение, студ и глад. Едва държеше очите си отворени.
	Пред тях се издигаше полегат тревист склон, който водеше до бялата фасада на имението с фронтон и колонада отпред. Зад колоните имаше човек, но на слабата светлина в мрачния ден се виждаше единствено, че се движи. Пушекът излизаше от комин в задната част на зданието.
	Малкълм спря лодката, когато дъното й опря в брега.
	— Какво ще правим сега? — попита Алис.
	Склонът не беше стръмен, а водата се простираше няколко метра по-навътре, но лодката не можеше да стигне дотам.
	— Свали си обувките и чорапите — каза Малкълм и изхлузи ботушите си. — Ще издърпаме лодката от водата. По тревата ще се плъзга много лесно.
	От къщата се чу вик. Между колоните се появи мъж и им показа е жест да се махат, след което отново изкрещя, но те не разбраха какво.
	— Иди да му кажеш, че трябва да нахраним бебето и да си починем малко — каза Малкълм.
	— Защо аз?
	— Защото към теб ще е по-благосклонен.
	Изтеглиха лодката от водата и когато Алис нацупено тръгна към мъжа, той отново закрещя.
	Малкълм издърпа лодката до един храст в края на моравата, седна тежко до нея и заговори на Лира:
	— Я виж кой се е събудил! Спиш си сладко по цял ден. Ех, да бях бебе.
	Лира се намуси. Малкълм я извади от лодката и я постави в скута си, като се опита да не обръща внимание на миризмата, която означаваше, че трябва да й сменят пелените, на схлупеното сиво небе, на студения вятър и на мъжа с лодката, който отново се появи в далечината. Просто вдигна бебето на ръце и малко смутено го целуна по челото.
	— Аз ще те пазя. Алис говори с онзи човек и след малко ще те заведем вътре, ще накладем огън и ще ти стоплим мляко. Разбира се, ако майка ти беше тук… Но ти нямаш майка, нали? Просто са те намерили някъде. Лорд канцлерът те е намерил под някой храст и си е казал: „Да му се не види! Аз не мога да се грижа за бебе. Най-добре да го занеса при монахините в Годстоу“. И така за теб започна да се грижи сестра Фенела. Бас държа, че я помниш. Тя е добра старица, нали? Но тогава реката придойде и трябваше да те спасим с лодката. Чудя се дали ще ти остане спомен от тези перипетии. Едва ли. Аз не помня нищичко от времето, когато съм бил бебе. Виж, Алис се връща. Да видим какви вести носи.
	— Мъжът разреши да влезем, но само за малко. Обясних му, че трябва единствено да стоплим мляко и да нахраним бебето, тъй че няма да се бавим. Тук като че ли става нещо странно. Той имаше особен вид.
	— Видя ли други хора? — попита Малкълм и стана.
	— Не.
	— Вземи Лира. Аз ще скрия лодката по-добре. — Той й подаде бебето. Ръцете му трепереха от умора.
	След като скри лодката в храстите, взе всичко необходимо за Лира и пое към къщата. Двукрилата врата зад колоните беше отворена, а до нея стоеше мъж — начумерен човек с груби дрехи, чийто демон мастиф бе застанал плътно до него и наблюдаваше, без да помръдва.
	— Може да влезете само за малко — предупреди мъжът.
	— Няма да се бавим — обеща Малкълм. И забеляза нещо с изненада: мъжът беше пиян. Е, поне знаеше как да се оправя с пияни хора.
	— Прекрасна къща — каза той.
	— И така да е, не е твоя.
	— Ваша ли е?
	— Вече е моя.
	— Купихте ли я? Или се бихте за нея?
	— На интересен ли се правиш?
	Мастифът изръмжа.
	— Не — отвърна Малкълм безгрижно. — Просто наводнението промени всичко и не бих се изненадал, ако ви се е наложите да се борите за къщата. А ако сте я спечелили в честна битка, то тя ви принадлежи без никакво съмнение.
	Малкълм погледна надолу по склона към бурната река. В сумрака не успя да зърне мъжа с лодката.
	— Прилича на замък — продължи той. — Лесно се отбранява при нападение.
	— Че кой ще ме нападне?
	— Никой. Просто отбелязвам. Избрали сте чудесна къща.
	Мъжът проследи погледа му към водата.
	— Имението има ли си име? — попита Малкълм.
	— Защо питаш?
	— Величествено е. Прилича на палат. Можете да го кръстите на себе си.
	Мъжът изсумтя. Или се изсмя.
	— Може да сложите табела при водата — не млъкваше Малкълм, — на която да напишете: „Частна собственост. Влизането забранено“. Имате пълното право да спирате натрапниците. Като например онзи човек — посочи той към лодката, която все още беше далеч, но бързо се приближаваше.
	— Защо? Какво е направил?
	— Нищо. Но може да се опита да сложи ръка върху къщата.
	— Познаваш ли го?
	— Подозирам кой е. И затова мисля, че ще опита да ви отнеме собствеността.
	— Имам пушка.
	— Няма да посмее да припари тук, ако я насочите към него.
	Мъжът, изглежда, се замисли върху думите му.
	— Трябва да защитавам имота си — каза той.
	— Разбира се. Ваше право е.
	— Та кой казваш, че е този?
	— Ако не съм се заблудил, името му е Бонвил. Наскоро е излязъл от затвора.
	Демонът мастиф проследи погледа на мъжа и изръмжа.
	— Вас ли преследва?
	— Да. Още от Оксфорд.
	— Какво иска?
	— Да вземе бебето.
	— Детето негово ли е? — Кървясалите очи на мъжа се спряха върху Малкълм.
	— Не, тя ни е сестра. Той иска да я отвлече.
	— Стига бе!
	— За съжаление това е самата истина — увери го с печален тон Малкълм.
	— Негодник.
	Мъжът с лодката се приближаваше все по-целенасочено към склона и Малкълм вече нямаше никакви съмнения кой е.
	— По-добре да вляза вътре, за да не ме види — каза той. — Не искам да ви създавам неприятности. Ще си тръгнем веднага, щом можем.
	— Не се тревожи, синко — успокои го мъжът. — Как се казваш?
	Малкълм трябваше да помисли за момент.
	— Ричард. Сестра ми се казва Сандра, а бебето Ели.
	— Влизай вътре. Остави тази работа на мен.
	— Благодаря — каза Малкълм и се шмугна в къщата.
	Мъжът влезе след него и извади пушка от шкаф в преддверието.
	— Внимавайте — предупреди го Малкълм. — Той е опасен.
	— Аз също съм опасен.
	Мъжът излезе навън с олюляване. Малкълм се огледа. Вестибюлът беше украсен с изящни гипсови медальони, шкафове от скъпо дърво, инкрустирано със седеф и злато, мраморни статуи. Огромната полица над камината обаче беше пукната, а огнището беше празно. Алис явно беше намерила запален огън в някое друго помещение.
	За да не я вика по име, тръгна от стая в стая, като се ослушваше за гърмежи; отвън обаче се чуваше единствено виенето на вятъра и клокоченето на водата.
	Намери Алис в кухнята. В желязната печка гореше огън, а Лира седеше преоблечена в центъра на голяма маса от орехово дърво.
	— Какво стана? — попита Алис.
	— Каза, че можем да останем и да оправим бебето. Има и пушка, тъй че няма да допусне Бонвил в къщата.
	— Значи той е бил в лодката?
	— Да.
	Водата в тенджерата вреше и Алис я свали от огъня, за да изстине. Малкълм взе бисквитата, която Лира изпусна, и й я подаде. Тя изгука благодарно.
	— Когато си изпусне бисквитата, трябва да й покажеш къде е отишла — обясни той на Панталеймон, който веднага се превърна в галаго и мълчаливо впери в него огромните си влажни очи.
	— Виж Пан! — подвикна той на Алис.
	Тя погледна набързо, но без особен интерес.
	— Откъде ли знае как да се превръща в подобни животни? — размишляваше Малкълм на глас. — Със сигурност не са виждали това… както и да се нарича. Откъде тогава Пан знае…
	— Какво ще правим, ако мъжът не успее да спре Бонвил? — попита Алис пискливо.
	— Ще се скрием, след което ще избягаме.
	Изражението й даде да се разбере какво мисли по въпроса.
	— Върви да провериш какво става — нареди му тя. — И гледай да не те види.
	Малкълм тръгна на пръсти по коридора до вестибюла. Скри се в сенките до вратата и се ослуша, но не долови нищо и надзърна предпазливо. Вестибюлът беше празен. А сега?
	Чуваха се единствено вятърът и водата. Не звучаха гласове, не гърмяха куршуми. Реши, че сигурно говорят долу при водата, и тръгна безшумно прилепен за стената към големите прозорци.
	Но Аста, с формата на нощна пеперуда, стигна първа и силен шок прониза Малкълм, когато тя видя нещо навън и падна от завесата в дланта му.
	Мъжът от къщата лежеше неподвижно на тревата с глава и рамене във водата до лодката на Бонвил. От самия Бонвил и пушката нямаше и следа.
	Стреснат, Малкълм се приближи неблагоразумно до прозореца и се озърна наляво и надясно. Единственото движение, което забеляза, беше поклащането на лодката, завързана за кол, който Бонвил беше забил в рохката пръст, и полюшването на горната половина от тялото на мъжа. В сумрака не можеше да е напълно сигурен, но като че ли от гърлото му се стелеше алена диря.
	Малкълм залепи лице в стъклото, за да види мястото, където беше скрил „Красивата дивачка“. Храстите му изглеждаха непокътнати.
	От кой шкаф извади мъжът пушката? Май се намираше в стаята в другия край на вестибюла…
	Но дори да намереше оръжие, не знаеше как да го зареди…
	Изтича обратно в кухнята, където Алис тъкмо сипваше млякото в шишето на Лира.
	— Какво?
	— Тихо! Бонвил е убил мъжа и е взел пушката му, но не го видях къде е.
	— Каква пушка? — попита тревожно Алис.
	— Мъжът имаше пушка. Нали ти казах? Излезе да отбранява къщата. Но Бонвил го е убил. Лежеше във водата…
	Малкълм се оглеждаше, задъхан от страх. Видя металната халка на дървен капак в пода и в паниката си веднага го отвори. Стълби водеха надолу в непрогледен мрак.
	— Свещи… на онази лавица има… — обади се Алис, грабна Лира и шишето и огледа да види какво друго може да издаде, че са тук, но вещите бяха прекалено много.
	Малкълм изтича до посочения рафт и намери и кутия кибрит.
	— Ти слез първа, аз ще вляза след теб и ще затворя капака.
	Алис пристъпи предпазливо в тъмното. Лира се гърчеше в ръцете й, а Панталеймон чуруликаше уплашено. Аста литна при него, кацна на одеялото на Лира и започна да му гука успокоително.
	Малкълм не успяваше да затвори капака. От вътрешната страна имаше дръжка, но пантите не бяха смазвани отдавна, а и капакът беше много тежък. Най-накрая успя да го помести и го затвори възможно най-тихо.
	Голямото разстояние между него и демона му започваше да оказва влияние. Ръцете му затрепериха и болка прониза сърцето му.
	— Не се отдалечавай повече — прошепна той на Алис.
	— Защо…
	— Демонът.
	Тя веднага го разбра и направи крачка назад, докато той драскаше кибритена клечка. Накрая успя да запали свещта и Аста долетя обратно при него, тъй като пламъкът разсея Лира достатъчно. Алис продължи внимателно надолу по стълбите и слезе в мазето.
	— Тихо, Лира, хайде да ядеш — прошепна тя и седна на студения пръстен под с гръб към стената. Веднага се разнесе шумно смукане и демонът на Алис се превърна във врана и се настани до Пан, който беше пиленце. Тревожното чуруликане на демончето секна.
	Малкълм седна на най-долното стъпало и огледа мазето. Използваше се за съхранение на зеленчуци, чували ориз и други неща от този род, защото беше сухо, но много студено. Нисък свод в дъното водеше към друго помещение.
	— Той трябва само да премести нещо тежко върху капака и… — Алис цялата трепереше.
	— Не мисли за това. Няма смисъл да се тревожим отсега. След малко ще отида да разгледам накъде води онзи свод. Със сигурност има и друг вход.
	— Защо?
	— Защото в такива подземия обикновено се намират избите. И когато изпратят иконома за бутилка вино, той няма да се мотае с отварянето на тежкия капак и препъването по стълбите като нас. Някъде трябва да има голямо стълбище…
	— Шшт!
	Малкълм застина уплашен, но се опита да прикрие страха си. По пода над главите им прозвучаха бавни стъпки. Спряха в края на кухнята и отново прекосиха помещението. Накрая застанаха близо до капака.
	В продължение на минута не се случи нищо. Тогава се чу изстъргването на дървен стол по пода, само това — не разбраха дали Бонвил го е поставил върху капака, или просто го е преместил и е излязъл.
	Мина още известно време. Отгоре не се чуваше и звук.
	Накрая Малкълм се изправи много внимателно и пристъпи по пръстения под. Остави запалената свещ на земята до Алис, като я заби в пръстта, за да не мърда, след което тръгна на пръсти към свода и премина в другата част на мазето. Щом се озова там, запали друга свещ. И това беше склад, но тук държаха стари мебели. Огледа се набързо и пое към следващата арка.
	В дъното на това помещение имаше тежка дървена врата с огромни железни панти и ключалка с размерите на голяма книга. Не видя наблизо да е окачен ключ и не успя да разбере дали вратата е заключена, дори след като огледа внимателно.
	В този миг от другата страна на вратата се обади тих глас. Бонвил! Аста, вкопчена в рамото му като лемур, за малко да припадне, но той я хвана и я прегърна.
	— Е, Малкълм — прозвуча гласът на Бонвил, тих и заговорнически, — намираме се от двете страни на заключена врата, а никой от нас няма ключ. Поне аз нямам, а предполагам, че и ти, защото в противен случай вече щеше да си отключил, нали? Нямаше да стигнеш далеч.
	Малкълм за малко да изпусне свещта. Сърцето му биеше като крилете на уловена в плен птица, а Аста се превръщаше светкавично ту в пеперуда, ту във врана, ту отново в лемур, вкопчена в рамото на момчето и вперила огромни очи в ключалката.
	— Не се обаждай — промълви тя в ухото му.
	— О, знам, че си там — продължи Бонвил. — Виждам светлината от свещта. Видях те пред входа да разговаряш с покойния ни домакин. Между другото, знаеш ли, че се намираме на остров? Ако нещо се случи с лодката ти, тук ще си останете. Какво ще кажеш по този въпрос?
	Малкълм отново задържа езика си зад зъбите.
	— Знаеш ли как познах, че си ти? — попита Бонвил. Тонът му беше тих и поверителен, само колкото да се чува през вратата. — Просто няма кой друг да е. Момичето храни бебето, значи не се разхожда със свещ в ръка. Знам, че ме чуваш. Скоро ще се озовем лице в лице. Този път няма да ми избягаш. Между другото, виждаш ли ги?
	— Кого да виждам? — Малкълм се наруга наум, че си е отворил устата. — Сам съм тук.
	— О, не се заблуждавай, Малкълм. Никога не си сам.
	— Е, демонът ми…
	— Не говоря за него. Двамата сте едно същество. Говоря за друг.
	— За кого?
	— Откъде да започна? За начало, има въздушни духове и земни духове. Щом се научиш да ги виждаш, ще осъзнаеш, че са навсякъде около нас. А на злокобно място като тази къща има най-различни привидения. Знаеш ли какво е станало тук, Малкълм?
	— Не — отвърна момчето. Нямаше никакво желание да разбира.
	— Тук лорд Мърдстоун водел жертвите си — довери му Бонвил, дошъл още по-близо до вратата. — Чувал ли си това име? Наричаха го Лорда убиец. При това не е било отдавна.
	Сърцето на Малкълм щеше да изскочи от гърдите.
	— Той… — едва издума момчето. — Той ли е собственикът на къщата?
	— Правел тук каквото си поиска — продължи мрачно гласът от другата страна на вратата. — Нямало кой да го спре. Водел тук деца и ги режел на парчета.
	— Той… Какво? — заекна уплашено Малкълм.
	— Режел ги парченце по парченце, докато още били живи. Това му носело неописуемо удоволствие. И естествено, тези невъобразими страдания не можели просто да изчезнат, когато децата умирали. Пропивали се в стените. Оставали във въздуха. В това мазе не духа вятър, Малкълм. Въздухът, който дишаш, последно е бил в дробовете на мъртвите деца.
	— Не искам повече да слушам — прошепна дрезгаво момчето.
	— Не те виня. И аз не бих искал да слушам подобна история. Но няма къде да бягаш. Духовете на измъчваните деца са навсякъде около теб. Долавят страха ти и се стичат да го изсмучат. Скоро ще ги чуеш — отчаян тих шепот, — а после ще ги видиш.
	Малкълм беше на път да припадне. Вярваше на всяка дума на Бонвил; той говореше така убедително, че нямаше как да не му повярва.
	В този миг слабо течение подухна пламъчето на свещта му и той обърна очи към него. В полезрението му изникна реещата се светлинка, зараждането на аврората му. В съзнанието му се прокрадна облекчение и капчица надежда.
	— Грешите за бебето — изрече той с изненадващо спокоен глас.
	— И каква е грешката ми?
	— Мислите, че е ваше дете, но не е.
	— Е, и ти грешиш.
	— Но не и относно кои са родителите й. Тя е дъщеря на лорд Азриел и госпожа Колтър.
	— Грешиш, защото мислиш, че преследвам нея. Може пък да се интересувам от Алис.
	Аста прошепна:
	— Не го оставяй да разпитва за нас.
	Малкълм кимна. Права беше. Сърцето му биеше бясно. Тогава си спомни писмото в жълъда и попита:
	— Господин Бонвил, какво представлява Полето на Русаков?
	— Какво знаеш за него?
	— Нищо. Затова питам.
	— Защо не попиташ доктор Хана Релф?
	Малкълм се изненада, затова побърза да отговори:
	— Питал съм я, но тя не знае почти нищо. Занимава се с историята на идеите.
	— Значи е точно по нейната специалност. Защо се интересуваш от Полето на Русаков?
	Искрящият кръг се разширяваше, както обикновено. Сега приличаше на малка блещукаща змия, която се виеше и гънеше пред погледа му. Той продължи с равен тон:
	— Защото нали знаете как гравитационното поле зависи от гравитационната сила, а магнитното поле зависи от магнитните сили, тъй че се питам от каква сила зависи Полето на Русаков?
	— Никой не знае.
	— Свързано ли е по някакъв начин с Принципа за неопределеност?
	Бонвил замълча за малко, след което каза:
	— Какво твърдоглаво дете си. На твое място щях да задавам съвсем различни въпроси.
	— Е, аз се интересувам от всевъзможни неща, но някои ме интересуват повече от други. Най-много искам да науча за Полето на Русаков, защото е свързано с Праха…
	Нещо изшумоля зад Малкълм и той се обърна. Алис се приближаваше със свещ в ръка.
	Той вдигна пръст пред устните си, след което оформи безшумно с уста „Бонвил“ и посочи към вратата. Направи й жест да бяга.
	Алис облещи очи и застина.
	Малкълм се обърна към вратата. Бонвил говореше.
	— … защото дете от основното училище може да разбере някои неща, но други ще са му напълно непонятни. Това е едно от тях. Нужни са познания по експериментална теология поне на ниво студент, за да добиеш поне отчасти представа какво е Полето на Русаков. Няма смисъл дори да се залавяш с тази материя.
	Малкълм се обърна безшумно и видя, че Алис си е тръгнала.
	— Все пак… — каза той.
	— Защо се обърна току-що?
	— Стори ми се, че чух нещо.
	— Онова момиче… Алис, тя ли е с теб?
	— Не, сам съм.
	— Нали вече се разбрахме по този въпрос, Малкълм. Искаш ли да знаеш какво правел лордът убиец с демоните им? Не можеш да си представиш какви…
	Малкълм се обърна, хванал свещта с две ръце, и тръгна обратно през мазето, където — макар да беше успял да разсее Бонвил и въпреки аврората, блещукаща в крайчеца на полезрението му — сякаш го дебнеха безплътни привидения. Пристъпваше предпазливо, като се опитваше да пази равновесие и да не угаси свещта, докато Бонвил продължаваше да нарежда през вратата, а той си повтаряше наум: „Не е вярно! Не е вярно!“.
	Най-накрая стигна до първото помещение. Алис и Лира ги нямаше. Той се спусна към стълбите, препъна се, но успя да запази равновесие и започна да се изкачва бавно, внимателно и тихо.
	Спря при капака: чуваше ли шум от кухнята? Почти се поддаде на желанието да отвори капака бързо и да излезе на чист въздух, но се сдържа и се заслуша. Не долови никакъв шум. Не се чуваха гласове, нито стъпки, чуваше единствено ударите на сърцето си.
	Тогава опря гръб в капака и го надигна. Вратичката се отвори лесно и плавно, но в този миг слабо течение духна свещта. Няма нищо, каза си той, през кухненския прозорец влиза светлина. Виждаше масата, стените, а в печката още гореше огън. Излезе от мазето, спусна безшумно капака и понечи да хукне през вратата и да изтича навън. Спря се обаче.
	Това беше кухня и ако готвачите в нея приличаха поне малко на майка му и сестра Фенела, то несъмнено някъде имаше чекмедже с ножове. Опипа масата, напипа топчето на чекмедже и намери няколко тъпи ножа с дървени дръжки. Прокара пръсти по тях и избра сравнително къс нож, който лесно можеше да скрие и имаше не заоблен, а остър връх.
	Затъкна го в колана на кръста си и тръгна към вратата и чистия студен въздух навън.
	Сред гаснещата дневна светлина видя Алис да бърза през моравата с Лира на ръце. Лодката на Бонвил стоеше където я беше оставил — завързана за кола, но водата беше отнесла трупа на другия мъж. Самият Бонвил не се виждаше никакъв.
	Малкълм изтича до лодката му, изтръгна кола от земята и понечи да я бутне към течението. Но се спря: под седалката имаше раница. Веднага му хрумна, че ако я вземе, ще има с какво да се пазари, затова я извади — тежеше доста, — хвърли я на брега и избута лодката навътре във водата.
	След това грабна раницата и хукна към Алис. Тя беше оставила Лира на тревата и се опитваше да издърпа „Красивата дивачка“ от храстите. Малкълм метна раницата в лодката и се зае да й помогне.
	Не бяха я поместили и на трийсет сантиметра, когато зад тях прозвуча злокобният смях на хиената, а Бонвил излезе флегматично от къщата с пушка под мишница. Хиената ръмжеше и се мяташе до него, все едно беше вързана с невидима каишка.
	Малкълм веднага пусна лодката и взе Лира, а Алис, която се обърна да види какво става, промълви:
	— Боже милостиви!
	Нямаха време да издърпат лодката до водата, а дори да успееха, Бонвил имаше пушка. Макар изражението му да не се различаваше в сумрака, стойката му беше тържествуваща.
	Той направи няколко крачки напред и хвана пушката с лявата си ръка. „Нима е левак?“ — запита се Малкълм. Не помнеше и се наруга, че не е обърнал внимание.
	— Просто ми я дай — каза Бонвил. — Вече няма как да избягате.
	— Защо ви е притрябвала? — Малкълм притисна Лира до гърдите си.
	— Защото е проклет перверзник — обади се Алис.
	Бонвил се изсмя тихо.
	Сърцето на Малкълм биеше толкова силно, че чак го болеше. Усети как Алис се скова до него. Трябваше да задържи погледа на Бонвил върху тях, защото мъжът още не беше забелязал, че лодката му липсва.
	— Онова, което казахте през вратата, не е вярно.
	Малкълм държеше Лира с лявата ръка и я притискаше към гърдите си, а Аста под формата на мишка успокояваше тихичко Пан. Малкълм изви дясната ръка зад гърба си и опита да напипа ножа, но мускулите му трепереха толкова силно, та се уплаши да не изпусне оръжието преди дори да има възможност да го използва. А и наистина ли щеше да намушка мъжа? Не би наранил преднамерено дори муха, а единствените битки, в които беше вземал участие, бяха в училищния двор с други деца. Дори когато бутна онова момче в реката, задето смени името на лодката му, веднага му помогна да излезе.
	— А ти откъде знаеш каква е истината? — попита Бонвил.
	— Гласът ви се променя, когато лъжете.
	— О, нима вярваш на подобни глупости? Сигурно си мислиш и че последното, което човек вижда, преди да умре, се запечатва върху ретината на очите.
	Малкълм напипа дръжката на ножа и каза:
	— Не, това не го вярвам. Какво искате да правите с нея?
	— Тя е моя дъщеря. Искам да й осигуря добро образование.
	— Не е ваша дъщеря. Измислете по-добро оправдание.
	— Добре тогава. Възнамерявам да я опека и да я изям. Знаеш ли колко вкусно…
	Алис го заплю.
	— О, Алис — ухили се Бонвил. — С теб можехме да станем големи приятели. Дори повече от приятели. За малко не успяхме! Виж как цялата тази история ни раздели. Не бива да оставяме дребно недоразумение да попречи на една прекрасна възможност.
	Малкълм извади ножа от колана си. Алис виждаше какво прави въпреки сгъстяващия се мрак и се приближи до него.
	— Кажете ни истината! — настоя Малкълм.
	Бонвил направи крачка към тях. Малкълм отдръпна Лира от гърдите си все едно се канеше да я подаде на мъжа и той протегна дясна ръка, за да я вземе.
	В мига, в който Бонвил се приближи достатъчно, Малкълм замахна и заби ножа с всички сили в бедрото му. Тази част от тялото му беше най-близо. Мъжът изрева от болка, олюля се и изпусна пушката, когато посегна към крака си. Демонът му нададе вой, хвърли се напред, подхлъзна се и падна на земята. Малкълм се обърна чевръсто и остави Лира на тревата…
	… и тогава избухна експлозия, толкова силна, че го повали.
	С бучащи уши, той се надигна и видя, че Алис държи пушката. Бонвил стенеше и се търкаляше на земята, стиснал обилно кървящото си бедро. Демонът му се мяташе, виеше и гърчеше, неспособен да стане: единственият му преден крак беше разкъсан почти напълно.
	— Вземи Лира! — каза Малкълм на Алис и се втурна да издърпа лодката до водата.
	Зад него Бонвил крещеше нечленоразделно и се опитваше да пропълзи до детето. Алис метна пушката към тъмните дървета и вдигна Лира. Бонвил протегна ръка да я сграбчи, когато се приближи, ала тя му се изплъзна с лекота и прескочи виещата хиена, която се мъчеше да се надигне на почти откъснатия си крак.
	Гледката беше потресаваща и Малкълм затвори очи. Тогава Алис се качи разтреперана в лодката, сгушила Лира на сигурно място в обятията си. Момчето се оттласна от тревистия склон с греблото и послушната лодка ги понесе навътре към бързеите.


>>	19. Бракониерът

	{img:glava_19.png}
	В небето се стелеха тъмни облаци, но почти пълната луна зад тях ги обгръщаше с меко сияние.
	Лира лежеше будна и гукаше, доволна от ритмичното поклащане на лодката. Скованите ръце и рамене на Малкълм постепенно се отпуснаха, а лодката се движеше бързо по тъмната вода. Алис гледаше съсредоточено назад към къщата, която се стопяваше в далечината. Дори в мрака Малкълм видя тревогата и гнева по лицето й, когато се наведе да оправи одеялата на Лира и да я погали по бузата.
	— Искаш ли бисквита? — попита тя тихо.
	Малкълм помисли, че говори на детето, но Алис гледаше към него.
	— Какво има? Заспа ли? — тросна му се.
	— О, аз ли? Да, бих искал бисквита. Всъщност искам голяма пържола и пудинг с дреболии. И лимонада. И…
	— Стига. Глупаво е да говориш така, когато имаме само бисквити. Искаш ли бисквита, или не?
	— Да.
	Алис се наведе напред и му подаде шепа курабии с пълнеж от фурми. Малкълм ги изяде на малки хапки, които дъвчеше възможно най-продължително.
	— Виждаш ли го? — попита той след няколко минути.
	— Не виждам дори къщата. Съмнявам се, че пак ще ни догони.
	— Обезумял е. Лудите не се отказват.
	— Значи и ти трябва да си луд.
	Малкълм не знаеше какво да отговори, затова продължи да гребе мълчаливо, макар течението да ги носеше толкова бързо, че би било достатъчно само да направлява лодката и да държи курс право напред.
	— Вероятно вече е мъртъв — обади се след малко Алис.
	— И аз си го помислих. Кървеше много силно.
	— Мисля, че там на бедрото има артерия. А и демонът…
	— Хиената няма как да оживее. И двамата не могат да се движат.
	— Дано са мъртви.
	Облаците от време на време се разкъсваха и ярката луна засилваше между тях — толкова ярка, че Малкълм едва ли не трябваше да засенчи очи. Алис се вгледа още по-съсредоточено в реката зад гърба им, а момчето въртеше глава наляво и надясно оглеждаше от двете страни в търсене на място, където да спрат за почивка. Ала от бурната вода стърчаха единствено изолирани групички голи дървета. Имаше чувството, че от умора е изпаднал в нещо като транс и на моменти спящото му тяло гребе, взира се напред и направлява лодката без каквото и да било участие от страна на сънуващия му ум.
	С изключение на свирещия над реката вятър, от време на време се чуваше само жуженето на насекоми. Кой знае какви гадини се въдеха при толкова мръсна вода.
	— Внимавай комарите да не нахапят Лира — каза той.
	— Какви комари? Твърде студено е.
	— Чувам ги как бръмчат.
	— Не са комари — рече Алис презрително и кимна към нещо зад гърба му.
	Той се обърна. Големите облаци се бяха разкъсали и луната огряваше надлъж и нашир. Единственото, което се движеше целенасочено из цялата водна пустош, беше катер далеч зад тях. Забеляза го само заради прожектора на носа, който се приближаваше все повече.
	— Дали е Бонвил? — зачуди се Малкълм.
	— Невъзможно. Откъде ще намери моторна лодка?
	— Още не са ни забелязали.
	— По какво позна?
	— Защото въртят прожектора. А и ако искаха да ни настигнат, щяха да се движат много по-бързо. Все пак трябва да се скрием, защото наближат ли още малко, ще ни видят.
	Малкълм преви гръб, за да движи греблото по-бързо, макар всяка костица и мускулче в тялото му да крещеше от болка и изтощение. Не искаше да плаче пред Лира, защото за нея той изглеждаше голям и силен, а и щеше да се стресне, ако го види уплашен, поне така си мислеше.
	Затова стисна зъби, продължи да потапя греблото във водата и се опита да не обръща внимание на бръмченето на мотора, което ставаше все по-силно.
	Течението ги носеше към район с хълмове и гори. Възвишенията бяха разположени по-близо едно до друго, а в горите, освен голи широколистни дървета, имаше и многобройни иглолистни видове. Облаците отново скриха луната и потопиха всичко в мрак.
	— Изгубих ги от поглед — каза Алис. — Скрили са се зад онази гора… Не, ето ги там.
	— Според теб на какво разстояние са?
	— Ще ни настигнат след около пет минути.
	— Тогава ще отбия.
	— Защо?
	— Във водата корабът може да ни преобърне. На сушата имаме някакъв шанс.
	— Шанс за какво?
	— Да останем живи.
	Всъщност Малкълм толкова се страхуваше, та се опасяваше да не изпусне греблото. От лявата им страна се издигаше залесен склон с, както изглеждаше в тъмата, каменен откос, но това вероятно беше просто покрив на голяма къща — все пак Малкълм пое нататък и тогава луната се подаде отново.
	Не беше покрив, а ивица равна земя преди началото на гората. Малкълм прекара лодката върху меката пръст, Алис взе Лира и слезе на сушата с едно ловко движение. Малкълм също изскочи и се обърна назад към катера.
	Алис пое нагоре по баира, откритото пространство не беше кой знае колко голямо, от всички страни го обрамчваха вечнозелени смърчове с остри бодливи листа. Тя наблюдаваше внимателно корабчето, притиснала бебето до гърдите си, като пристъпваше неволно от крак на крак, разтреперана и задъхана.
	На Малкълм му беше ужасно трудно да се движи; всяко мускулче в тялото му трепереше. Той вдигна очи към гъстите вечнозелени корони на дърветата, по-тъмни от небето. Луната светеше безмилостно, но не успяваше да проникне през балдахина от клони. Той издърпа лодката на каменистия бряг и я скри в сянката на смърчовете, миг преди лъчът на прожектора да проблесне иззад горичка на около двеста метра и да зашари към тях.
	— Не мърдай — каза Малкълм. — Стой напълно неподвижно.
	— За глупачка ли ме вземаш? — промърмори тихичко Алис.
	Лъчът ги освети, ярък, ослепителен. Малкълм затвори очи и застина като статуя. Алис зашепна на Лира да кротува. След секунда лъчът ги отмина и корабчето продължи по пътя си.
	Страхът, който Малкълм потискаше откакто намушка Бонвил, се завърна с пълна сила, той се преви и повърна.
	— Не се тревожи — успокои го Алис. — След минутка ще се почувстваш по-добре.
	— Дали?
	— Да, ще видиш.
	За пръв път чуваше подобна съчувствена нотка в гласа й и се изненада. Лира хленчеше. Малкълм избърса уста и намери фенерчето в лодката. Включи го и го размаха, за да разсее малката. Тя спря да плаче и протегна ръчички към него.
	— Няма да ти го дам. Трябва да намеря съчки и да запаля огън. След като се стоплим…
	Не знаеше как да довърши изречението. По-силен страх не беше изпитвал в живота си. Но защо? Опасността беше отминала.
	— Алис, страх ли те е?
	— Да, но не много. Ако бях сама, щях да съм много по-уплашена, но след като сме двамата…
	Малкълм пое по късия склон към гората. Дърветата растяха толкова нагъсто, че едва си проправяше път, а игличките им драскаха ръцете и главата му. Но изпита облекчение; всяка задача би му донесла облекчение в този момент. Пък и по земята имаше достатъчно сухи клонки, така че след малко вече беше събрал цял наръч.
	Когато се върна, завари Алис, станала напрегнато на крака.
	— Какво има?
	— Връщат се — посочи тя с пръст.
	В посоката, от която бяха пристигнали, по водната повърхност шареше лъч — прожектор — и макар да беше доста далеч, корабчето изглеждаше като на някоя институция — полицията или Дисциплинарния съд. Явно търсеше нещо или някого. Приближаваше се сравнително бавно, но неумолимо, и скоро щеше да ги открие.
	В този миг прошумоляха листа, клоните се разделиха и от гората излезе мъж.
	— Малкълм — каза той, — прибери лодката по-навътре, побързай! Донеси бебето тук. Онова корабче е на Дисциплинарния съд. Хайде, по-бързо!
	— Господин Боутрайт? — възкликна Малкълм изумено.
	— Да, аз съм. Хайде, по-живо!
	Алис изтича с Лира към прикритието на дърветата, а Малкълм развърза лодката и с помощта на Джордж Боутрайт я изтегли по склона до ниските клони на едно дърво. Извади раницата на Бонвил и преобърна лодката, в случай че завали.
	Междувременно корабчето с прожектора се приближаваше.
	— Откъде знаете, че е на Дисциплинарния съд? — попита Малкълм шепнешком.
	— Патрулира. Не се тревожи. Ако стоим тихо и кротко, няма да спрат тук.
	— Бебето…
	— Капка вино и ще се успокои — рече Боутрайт и подаде нещо на Алис.
	Малкълм се огледа. Наоколо не се виждаха други хора — само Боутрайт и плътни сенки, но тогава облаци отново затулиха луната и сенките се сляха в по-плътна тъмнина. Лъчът на прожектора се приближи.
	— Къде е Алис? — обърна се Малкълм към Аста.
	Демонът му отвърна едва доловимо:
	— Навътре в гората с Лира.
	Нещо явно беше привлякло вниманието на мъжете в корабчето, защото прожекторът се насочи към брега и освети дърветата. Малкълм имаше чувството, че е изложен на показ.
	— Не мърдай и няма да те видят — промърмори Джордж Боутрайт в тъмното.
	От корабчето се разнесе глас:
	— Това следи от стъпки ли са?
	— Къде? — попита друг.
	— По тревата. Ето там долу.
	Лъчът на прожектора се насочи натам. Гласовете отново заговориха, този път по-тихо.
	— Дали… — зашепна Малкълм, но миришещата на пушек длан на Боутрайт му запуши устата.
	— Няма смисъл да си губим времето — обади се единият глас. — Да вървим.
	И лъчът се отдръпна, моторът забръмча по-силно и корабчето се отдалечи бавно. След минутка изчезна сред тъмната вода.
	Боутрайт свали ръка от устата на Малкълм. Момчето трепереше толкова силно, че не можеше да продума. Олюля се и Боутрайт го прихвана.
	— Кога спа за последно? — попита той.
	— Не помня.
	— Е, тогава ела да хапнеш яхния. Майка ти би се гордяла с яхнията, която си готвим в пещерата. Искаш ли аз да я нося?
	Раницата беше тежка, но Малкълм поклати глава, а след като осъзна, че Боутрайт няма как да го види в тъмното, прошепна:
	— Не.
	Трудно му беше да пъхне ръце в презрамките и Боутрайт му помогна. На няколко метра по-навътре в гората имаше полянка, където Алис седеше на повален дънер с Лира, спяща в скута й. Алис й беше дала с лъжичка малко вино.
	Щом зърна Малкълм, тя стана и отиде при него, притиснала детето към гърдите си.
	— Вземи Лира, трябва да пишкам…
	Тикна бебето в ръцете му и се шмугна в храстите.
	Въпреки треперенето си Малкълм пое сигурно мъничето и се вслуша в спокойното му дишане.
	— Трябваше по-рано да ти дадем вино — прошепна нежно. — Спиш като бебе.
	Боутрайт му каза:
	— Ще вървим още към пет минути. Трябва ли ти нещо друго от лодката?
	— Тя на безопасно място ли е там?
	— Никой няма да я види, синко.
	— Добре. Вътре има разни неща за бебето. Алис знае какво да вземе.
	В този момент момичето се върна, като приглаждаше полите си. Чула беше разговора им и започна да вади възглавница, одеяла, тенджерата, пакет пелени, кутия сухо мляко… Но и тя трепереше като Малкълм.
	— Разстели онова одеяло на земята — заръча й Боутрайт и след като натрупа всичко по средата, събра четирите края и преметна вързопа на рамо. — Елате с мен.
	— Ще можеш ли да я носиш? — прошепна Алис.
	— Да, за малко. Спи дълбоко.
	— Трябваше по-рано да се сетим за виното.
	— И аз това си помислих.
	— Не знам обаче как ще се отрази на стомаха й. Дай да я взема. Ти мъкнеш и раница. Къде я намери? Негова ли е?
	— Да, извадих я от лодката му.
	Зарадва се, че Алис взе бебето, защото раницата тежеше много. Нямаше представа защо я прибра — грабнал я беше само за да я използва в преговорите с Бонвил. Може би вече не им трябваше. Но пък Бонвил беше шпионин и вътре сигурно имаше доказателства за дейността му. Реши да я даде на доктор Релф.
	При тази мисъл сърцето му се сви. Уютните следобеди в топлия й дом, разговорите за книги, историята на идеите! А сега сигурно щеше да бъде преследван до края на живота си като господин Боутрайт. Докато траеше наводнението и цареше пълен хаос, нямаше да е толкова страшно, но когато положението се нормализираше… Всъщност, струваше му се, че повече никога няма да води нормален живот.
	След няколко минути стигнаха до голяма поляна с висока скала в единия край. Луната отново се подаде иззад облаците и на сребристата й светлина видяха входа на пещера, частично скрит зад храсталаците. Носеше се мирис на дим, примесен с най-различни благоухания — печено месо и сос — и тихи гласове.
	Господин Боутрайт вдигна тежко платнище и пусна Малкълм и Алис в пещерата. Щом влязоха, разговорът секна. На светлината на фенер видяха няколко души — мъже, жени и две деца, насядали по земята и на дървени щайги, да ядат от метални чинии. До огъня седеше едра жена, която Малкълм позна — госпожа Боутрайт.
	Жената зърна първо Алис и възкликна:
	— Алис Парслоу, ти ли си това? Познавам майка ти. А ти си Малкълм Полстед от „Пъстървата“. Мили боже! Къде ги намери, Джордж?
	— Потопът ги е довлякъл дотук.
	— Наричайте ме Одри — каза им жената и стана. — А това кой е? Момченце ли е, или момиченце?
	— Момиченце — отвърна Малкълм. — Казва се Лира.
	— Трябва да й сменим пелените. Ето там има топла вода. Носите ли бебешка храна? Най-добре би било, ако има мляко на прах… А, носите си. Добре. Ще сложа вода да кипне, докато я преобуете. После и вас ще нахраним. Чак от Оксфорд ли ви домъкна течението? Сигурно сте много уморени? Е, след като хапнете, ще поспите.
	— Къде се намираме? — попита Малкълм.
	— Някъде в Чилтърнс. Засега сме в безопасност. Тези хора са в нашето положение, но не ги разпитвайте, не е възпитано.
	— Добре — рече Алис.
	— Благодаря — добави Малкълм и двамата се отдалечиха от вечерящите хора в другия край на пещерата.
	Одри Боутрайт им донесе фенер, който закачи на един камък. На топлата му светлина Алис свали изцапаните пелени на Лира и подаде смрадливото вързопче на Малкълм.
	— Рокличката й също е мокра — отбеляза той.
	— Ще я изперем и ще я метнем на някой храст да изсъхне. Засега ще я увия в одеяло, а когато се върнем в лодката, ще я облечем с друга дрешка. Останал е само един кат сухи дрехи.
	Малкълм взе подгизналия вързоп и внимателно отдели нещата за пране и нещата за изхвърляне. Огледа се да види къде изхвърлят боклука и забеляза, че момче на неговите години го наблюдава.
	— Чудиш се къде изхвърляме боклука, нали? — заговори го то. — Ела, ще ти покажа. Как се казваш?
	— Малкълм. А ти?
	— Андрю. Това сестра ти ли е?
	— Кой, Алис ли? Не…
	— Говорех за бебето.
	— А, тя ли? Не, просто я спасихме, когато стана наводнението.
	— Откъде си?
	— От Оксфорд. А ти?
	— От Уолингфорд. Изхвърли боклука в онази яма.
	Момчето искаше да помогне, но на Малкълм не му беше до приказки. Копнееше единствено да легне да спи. Все пак, за да не си създава врагове ненужно, на връщане към пещерата размени няколко думи с него.
	— С родителите си ли си тук? — попита го.
	— Не. Само с леля.
	— Наводнението навън ли те свари?
	— Аха. Много хора от нашата улица се удавиха. Такъв потоп сигурно не е имало от времето на Нои.
	— Да, вероятно. Но навярно водата скоро ще се отдръпне.
	— Четиресет дни и четиресет нощи.
	— Така ли? А, да, вярно… — Малкълм си спомни уроците по вероучение.
	— Как се казва бебето?
	— Лира.
	— Лира… А кое е голямото момиче. Алис ли се казваше?
	— Тя е просто приятелка. Благодаря, че ми показа ямата. Лека нощ.
	— Лека нощ — отвърна малко разочаровано Андрю.
	Алис хранеше Лира под фенера. Изглеждаше изтощена. Одри Боутрайт им донесе две метални чинии с топла яхния и картофи.
	— Дай ми я. Аз ще довърша. Вие седнете да хапнете.
	Алис й подаде мълчаливо детето и взе чинията. Малкълм никога не беше изпитвал такъв вълчи глад, нито беше опитвал по-вкусно ястие, дори в кухнята на майка си.
	Изгълта яхнията и очите му започнаха да се притварят. Успя обаче да остане достатъчно буден, за да вземе Лира, след като Одри я потупа по гръбчето, и да я занесе на Алис, която вече се беше свила на земята.
	Господин Боутрайт му подаде купчина одеяла и платнени чували, пълни със слама. С последни сили Малкълм ги постави един до друг, положи Лира между себе си и Алис и потъна в най-дълбокия сън в живота си.


	Лира ги събуди, когато сивкавата зора на влажния ден се промъкна в пещерата. Аста сънено гризна ухото на Малкълм и той се стресна като удавник, опитващ се да изплува от езеро с опиум, когото приятната омая дърпа надолу, а на повърхността го чакат единствено студ, страх и задължения.
	Лира плачеше и Аста опитваше да успокои Пан, ала малкото порче беше безутешно и зарови муцунка във врата на Лира, което само я раздразни още повече. С натежали клепачи Малкълм се надигна и залюля нежно бебето. И това не помогна, затова я взе на ръце.
	— Добре си се потрудила тази нощ — отбеляза тихо той. — Можем цял обор да напълним. Ще пробвам сам да ти сменя пелените. Алис още спи.
	Лира малко се укроти в ръцете му, но не млъкна напълно. Плачът й премина в хленчене, а Пан надигна глава и остави Аста да го близне по носа.
	— Какво правиш? — промърмори Алис, а демонът й се събуди с тихо ръмжене.
	— Аз ще я преобуя, не ставай.
	— Всичко ще оплескаш. — Алис се надигна.
	— Да, вероятно така ще стане — съгласи се Малкълм с известно облекчение.
	— Кое време е?
	— Зазорява се.
	Говореха съвсем тихо, за да не събудят останалите. Алис наметна одеялото на раменете си, пропълзя до огъня и сложи цепеница в купчината пепел, след което я разрови, намери няколко червени въглена и постави тенджерата върху тях. Наблизо имаше каца с прясна вода; Одри беше заръчала, след като пият от нея, да я допълват от извора навън и Алис излезе с ведро, докато водата в тенджерата кипне.
	През това време Малкълм разхождаше Лира напред-назад. Отидоха до входа на пещерата и надзърнаха навън — дъждът се сипеше неумолимо като плътна завеса във влажния въздух. Погледнаха назад към пещерата, където от двете страни на огъня хората спяха, някои поединично, други сгушени заедно. Оказа се, че са повече, отколкото му се сториха предишната вечер. Вероятно някои вече бяха заспали, когато пристигнаха, а други се бяха прибрали в пещерата по-късно. Може би бяха ходили на лов. Сигурно наводнението беше изтласкало по високите места не само хората, но и елени, и фазани, и вероятно наоколо изобилстваше от дивеч.
	Малкълм шепнеше всичко това на Лира и я полюляваше в ръце, докато крачеше из пещерата. По едно време Аста се обади:
	— Виж какво прави Пан.
	Демонът на Лира се беше превърнал в котенце и неволно мачкаше с лапички ръката на Малкълм. Момчето се стъписа. Почувства се привилегирован и смутен. Значи голямото табу да не докосваш чужд демон се учеше с времето, а не беше инстинктивно. Заля го вълна от обич към детето и демона, но те не забелязваха, защото Лира продължаваше да хленчи, а Панталеймон след малко пусна ръката на Малкълм и се превърна в жаба.
	И внезапно момчето отново се скова от силен страх. След онова, което сториха на Бонвил… Когато хората от Дисциплинарния съд намереха намушкания мъж и демона му с разкъсан крак, щяха още по-настървено да преследват него и Алис. Ножът в раната ли остана? Бонвил мъртъв ли беше? Не знаеше. Всичко се бе случило с кошмарна бързина.
	— Готово — каза Алис тихо зад гърба му и Малкълм подскочи стреснато. Но тя не се изсмя. Сякаш знаеше какви мисли му минават през главата, сякаш и сама мислеше за същото. Погледът, който си размениха, преди да се върнат при огъня, се запечати в съзнанието на Малкълм завинаги; беше дълбок, сложен и интимен, докосна всяка част от него — тяло, демон и дух.
	Малкълм коленичи до огъня и двамата с Аста занимаваха Лира, докато Алис я преобличаше.
	— Вижда се, че умее да разсъждава, макар да не може да говори — каза момчето.
	— Не и от този край — лаконично отвърна Алис.
	С настъпването на утрото един или двама от спящите се пробудиха. Малкълм взе мръсните пелени и се промъкна на пръсти навън към ямата, която момчето му показа снощи.
	— Не го видях в пещерата — прошушна Аста.
	— Сигурно спи някъде другаде.
	Намериха ямата, изхвърлиха боклука и забързаха обратно, защото дъждът вече ги беше измокрил до кости. Когато се върнаха, видяха, че Одри държи Лира, вече достатъчно спокойна, макар и малко нащрек, докато Алис приготвяше млякото.
	— Къде е майка й? — поинтересува се Одри и се настани до огъня.
	— Не знаем — отвърна Малкълм. — Гледаха я монахините в Годстоу, тъй че сигурно е дете на важни хора.
	— Да, сещам се за монахините. Сестра Бенедикта, нали?
	— Да, тя ръководи манастира. Но за бебето най-вече се грижеше сестра Фенела.
	— Какво стана с тях?
	— Манастирът се срути при наводнението. Успяхме да измъкнем бебето в последния момент. След това потопът ни отнесе.
	— И не знаеш кои са родителите й, така ли?
	— Не. — Лъжеше все по-убедително.
	Одри подаде детето на Алис, която беше приготвила шишето. В това време господин Боутрайт се събуди, протегна се и излезе от пещерата. Другите също започнаха да стават.
	— Кои са тези хора? — попита Малкълм. — Всички ли са ви са роднини?
	— Това там са синът ми Саймън, жена му и двете им деца. Другите… просто се събраха оттук-оттам.
	— Снощи говорих с момче на име Андрю.
	— А, племенникът на Дорис Уичър. Дорис е онази там до голямата скала. Те са от Уолингфорд. Леле, колко е гладна — възкликна Одри, възхитена от лакомото мляскане на Лира.
	Дорис Уичър още спеше. От Андрю нямаше и следа.
	— Едва ли ще останем дълго — каза Малкълм. — Само докато спре дъждът.
	— Останете колкото пожелаете. Тук сте на сигурно място. Никой не знае за тази пещера. Някои от нас предпочитат да не се разчува къде са, а и все още никой не ни е открил.
	Господин Боутрайт се върна в пещерата целият измокрен, със заклано пиле в ръка.
	— Умееш ли да скубеш кокошки, Малкълм? — попита той.
	Малкълм умееше, защото беше наблюдавал сестра Фенела в кухнята на манастира. Веднъж или два пъти беше скубал пилета и в странноприемницата. Той взе хилавата птица и се захвана за работа, а господин Боутрайт седна, разрови огъня и запали лула.
	— Какво разправяха, след като изчезнах? — поинтересува се той. — Някой предположи ли къде съм отишъл?
	— Не. Само казваха, че сте единственият човек, измъкнал се от Дисциплинарния съд. На другия ден идваха да разпитват къде сте, но никой не каза нищо. Е, един-двама заявиха, че имате страшни магически сили и ставате невидим, тъй че никога няма да ви намерят.
	Господин Боутрайт се разсмя гръмко.
	— Чу ли това Одри? — изкиска се той. — Мога да ставам невидим!
	— Понякога ми се ще да онемяваш — сряза го тя.
	— Подготвях се за подобно нещо — поде лодкарят. — Винаги трябва да имаш план за бягство. И когато моментът настъпи, не бива да се колебаеш нито за миг. Нали, Одри? Та имахме план за бягство и го изпълнихме още вечерта, когато онези проклетници дойдоха в „Пъстървата“.
	— Направо тук ли дойдохте?
	— Може да се каже. Има тайни пътеки и скривалища из цялата гора, из цял Оксфордшир и Глостършир, и Бъркшир. По тях можеш да стигнеш незабелязано от Бристол чак до Лондон.
	— Какво стана, когато реката се разля?
	— А, това промени всичко. Първоначално наводнението им даде предимство, защото разполагат с повече лодки и хора. Но ние просто се преместихме по-нависоко. Тук, където се намираме в момента, е най-високата точка в Бъркшир.
	— Но след като трябва да обхождат по-малко суша, няма ли да ви открият по-лесно?
	— Не, защото имаме повече пътища за бягство — изтъкна Джордж Боутрайт. — Сега можем да се измъкнем и по вода. Познаваме всички преки пътища, плитчини и вирове. Винаги можем да им избягаме. А и водата е на наша страна.
	— Не разбирам — рече Малкълм и обърна пилето.
	— Съществата във водата, Малкълм. Не говоря за рибите, а за старите богове. За Стария Темза, виждал съм го с корона от водорасли и тризъбец. Той е на наша страна. Проклетият Съд никога няма да победи Стария Темза. Има и други създания. При нас дойде един мъж, който видял русалка край Хенли. Морското равнище толкова се било покачило, че тя дошла от морето по реката. Кълнеше се, че ако отново види русалката, ще избяга с нея. Два дни по-късно изчезна. Сигурно наистина е избягал с нея. Аз му вярвам.
	— Ако говориш за Том Симс — намеси се Одри, — по-скоро лежи някъде пиян, а русалката му е морско свинче.
	— Не е била морско свинче. Говорил е с нея. Гласът й бил сладък като звъна на камбанки, така каза. Бас държа, че сега живее с нея някъде из Германския океан.
	— В такъв случай сигурно е премръзнал целият — презрително подхвърли Одри. — Дай това пиле, аз ще го довърша.
	Малкълм смяташе, че се справя добре, но с радост й го даде. Пръстите му бяха сковани от студа и не успяваше да отскубне по-дребните перца.
	— В онази кутия има хляб, а в съседната сирене. Върви да си вземеш — каза Одри.
	Кутиите бяха от поцинкована стомана. В първата имаше три и половина самуна, твърди и сухи, както и нож, с който да отреже филия. Малкълм отряза по един дебел комат за себе си и Алис и взе няколко парчета сирене. В това време Дорис Уичър, която спеше наблизо, се събуди и се огледа сънено.
	— Андрю? Къде е Андрю?
	— Не съм го виждал тази сутрин — отвърна Малкълм.
	Дорис седна тромаво, лъхтеше силно на алкохол.
	— Къде се е дянал?
	— От снощи не съм го виждал.
	— Ти пък кой си?
	— Малкълм Полстед. — Нямаше смисъл да й дава фалшиво име, защото господин Боутрайт го познаваше.
	Дорис Уичър изстена и легна отново, а Малкълм занесе хляба и сиренето на Алис. Одри Боутрайт държеше Лира и я потупваше по гръбчето, а бебето покорно се отблагодари с оригване. Малкълм седна и захапа твърдата филия, стомахът му беше благодарен, макар че челюстта го заболя от дъвчене.
	И щом се настани удобно и се отпусна, ужасният спомен се завърна: убил беше Бонвил; с Алис бяха убийци. Страшната дума се отпечата в съзнанието му като с печатарска преса върху лист хартия, а мастилото беше червено. Аста се превърна в нощна пеперуда и литна от рамото му при демона на Алис. Бен наклони глава, докато Аста му говореше. Госпожа Боутрайт разхождаше Лира и я представяше на хората, които едва сега се събуждаха, а някой друг се занимаваше с пилето — изкорми го, наряза го и го поръси с брашно. Ако само с него трябваше да се нахранят всички присъстващи, опита Малкълм да разсее мислите си, значи ще си останат гладни.
	Алис се примъкна до него и прошепна:
	— Този господин…
	— Боутрайт.
	— Вярваш ли му?
	— Да, в общи линии.
	— Все пак не бива да оставаме дълго тук.
	— И аз така смятам. А и онова момче…
	Разказа й за Андрю. Тя се намръщи.
	— И казваш, че в момента не е тук?
	— Аха. Започвам да се тревожа.
	В този момент лелята на Андрю се приближи с олюляване до огъня и седна тежко. Алис й хвърли свиреп поглед. Дорис Уичър обаче не забеляза — страдаше от махмурлук, а от нея се носеше толкова силен мирис на алкохол, че Малкълм едва дишаше. Демонът й врана се препъваше и олюляваше.
	В този момент жената погледна към Малкълм и рече:
	— Ти ли питаше за Андрю?
	— Да. Не го видях тази сутрин.
	— Защо ти е притрябвал?
	— Снощи си говорехме и той каза нещо интересно. Исках да го разпитам повече.
	— За онова проклето Братство ли става въпрос?
	Всички нерви в тялото на Малкълм застанаха нащрек.
	— Братството на свети Александър? Той член ли е?
	— Да. Казах му на този нехранимайко, че…
	Малкълм скочи на крака и щом видя това, Алис също стана.
	— Трябва да тръгваме веднага.
	Алис изтича при Одри Боутрайт, която разговаряше с друга жена пред входа на пещерата и дундуркаше Лира. Малкълм се озърна и видя Джордж Боутрайт да прави капан от пръчки.
	— Господин Боутрайт, извинявайте, че ви прекъсвам, но ние трябва да тръгваме. Бихте ли ни показали пътеката…
	— Не се тревожи за корабчето на Съда от снощи — успокои го Боутрайт. — Едва ли ще…
	— Не е заради него. Трябва да отведем Лира преди…
	Точно в този момент зад тях прозвучаха гласове. Малкълм се обърна и видя как Алис застава между госпожа Боутрайт и мъж с тъмна униформа. Други трима-четирима мъже препречиха входа на пещерата, за да не се измъкне никой. А зад тях, отчасти засрамен, отчасти горд, се спотайваше Андрю.
	Малкълм се спусна да помогне на Алис, която се мъчеше да изтръгне Лира от ръцете на Одри Боутрайт. Но един от мъжете я сграбчи за врата и се разкрещя. Малкълм също се разкрещя, макар да не знаеше какво крещи. Одри се дръпна да занесе Лира по-навътре в пещерата, господин Боутрайт се опита да й помогне, а малката пищеше уплашено. По някое време Малкълм се добра до госпожа Боутрайт и протегна ръце към Лира, ала в този миг върху главата му се стовари силен удар и го просна зашеметен на земята. Алис хапеше ръцете на мъжа, който я държеше, риташе с двата си крака и пищеше.
	Малкълм се надигна немощно на колене и му се зави свят. Сред гълчавата от гласове до ушите му достигна ясно само един и той извика:
	— Лира! Лира! Идвам!
	Нещо тежко го повали отново на земята. Беше Одри Боутрайт, която един от униформените блъсна, след като изтръгна детето от ръцете й. Малкълм се помъчи да се измъкне изпод тялото й, но това беше трудна задача, защото и тя се опитваше да стане. Момчето все пак успя да се надигне на колене. Алис лежеше на земята, Джордж Боутрайт също, а някой плачеше, но не беше Лира. Някъде далеч се чуваха крясъци — женски глас, неразбираем от ярост и безпомощност. Одри Боутрайт се разплака, когато видя съпруга си проснат в несвяст до нея.
	Мъжете с тъмни униформи си бяха тръгнали и бяха отвели Лира.


>>	20. Сестрите на Светото смирение

	{img:glava_20.png}
	Малкълм направи крачка напред, но пещерата се разлюля пред погледа му. Залитна, изправи се, след което се катурна напред и повърна. Аста шептеше дрезгаво:
	— Заради удара по главата е. Не ставай. Легни и не мърдай.
	Ала Малкълм, изпълнен с ярост и страх, упорито се насили да се изправи.
	Андрю стоеше недалеч с нервна усмивка, но и с праведно задоволство на лице. Щом Малкълм се хвърли към него, той вдигна ръце да се предпази. Малкълм отблъсна ръцете му и го фрасна в лицето. Андрю падна и зарева:
	— Лельо! Лельо!
	— Какво направи? — попита лелята, но Малкълм не разбра на него ли говори, или на племенника си. Вероятно и тя самата не знаеше.
	Малкълм ритна Андрю и той се сви на кравай.
	— Кои бяха тези? — кресна Малкълм. — Къде отидоха?
	— Не ти влиза в… ох! — изплака Андрю, когато получи втори ритник.
	Най-накрая Дорис Уичър се окопити и издърпа Малкълм настрани.
	— Кои бяха те? — изрева Малкълм и опита да се отскубне от дебелите ръце и вонята на алкохол. — Къде отведоха Лира?
	Андрю пропълзя извън обсега му и се изправи с мъченическо изражение, като правеше гримаси, куцаше и попипваше деликатно лице.
	— Счупил си ми челюстта…
	Малкълм изрита силно Дорис в единия крак, а в този миг връхлетя и Алис, която започна да налага и дращи Андрю, после се обърна и отскубна ръцете на лелята от Малкълм. Момчето се освободи от хватката и приклещи издайника в ъгъла до каменната стена на пещерата. Демонът на Андрю — мишка — се скри с писукане зад краката му.
	— Не! Не ме удряй!
	— Тогава ми кажи кои бяха тези мъже.
	— От Дисциплинарния съд са!
	— Лъжеш. Униформите им бяха други. Кои са?
	— Не знам! Мислех, че са от Съда…
	— Къде ги намери?
	В това време възрастните, които се бяха свестили, се скупчиха да гледат и започнаха да насърчават едното или другото момче. Някои от тях още спяха, когато мъжете нахлуха, и някой трябваше да им обясни какво става. Джордж Боутрайт лежеше в безсъзнание, а Одри стоеше на колене до него и го викаше тревожно по име, тъй че пещерата ехтеше от дандания до небесата.
	Андрю се разплака и Малкълм се извърна отвратен и падна на колене. Аста обаче се превърна в котка и повали на земята мишката на Андрю, а Бен се преобрази в булдог и заръмжа наежен.
	Алис дръпна Малкълм за ръката и му помогна да стане, тъй че за момент той обърна гръб на демоните.
	— Изслушай този мъж — посъветва го тя.
	Мъжът беше дребен, жилав и тъмнокос с демон лисица.
	— Виждал съм тези униформи и преди — обясни той. — Не са от Дисциплинарния съд. Наричат ги Гвардията на Светия дух или нещо от този род. Пазят църкви, манастири, семинарии, училища и други религиозни сгради. Сигурно са дошли от манастира в Уолингфорд.
	— Манастир ли? — зяпна Малкълм. — Мъжки или женски?
	— Женски — обади се женски глас отнякъде. — Сестрите на Светото смирение.
	— Откъде знаеш? — попита мъжът.
	— Работех там. — Жената излезе от сенките и пристъпи на сивкавата светлина, струяща от входа на пещерата. — Чистех и гледах кокошките и козите.
	— Къде се намира този манастир? — поинтересува се Малкълм.
	— В Уолингфорд. Няма как да пропуснете големите бели сгради.
	— А какви са тези сестри? С какво се занимават? — попита яростно Алис, бледа, с пламтящи очи.
	— Молят се. Преподават. И се грижат за деца. Как да кажа… те са страшни.
	— Как така страшни? — удиви се Малкълм.
	— Строги са. Много строги и жестоки. Не издържах там, затова напуснах.
	— Виждал съм униформените стражи да залавят избягали деца — обади се мъжът. — Пребиват ги насред улицата, бият ги, докато припаднат. И не можем дори да се намесим — имат пълна власт.
	Малкълм се обърна към Андрю.
	— Значи ти отиде и им разказа за бебето, така ли?
	Андрю изплака и обърса нос с ръкава си.
	— Говори, момче — нареди леля му. — Стига си хленчил.
	— Но той пак ще ме удари — оплака се Андрю.
	— Няма да те удрям. Просто ни разкажи какво точно направи.
	— Аз съм от Братството. Трябваше да постъпя правилно.
	— Остави Братството. Кажи какво точно направи.
	— Носехте дете, което не е ваше. Помислих, че сте го откраднали, и съобщих на Службата за закрила на деца. Те идваха в училище и ни обясниха защо трябва да им докладваме за подобни неща. Не я знам тази Гвардия на Светия дух, не съм я и чувал. Съобщих в Службата за закрила на деца.
	— Тя къде се намира?
	— В манастира.
	— А водата не е ли заляла манастира, както всичко в района?
	— Не, защото се намира на хълм.
	— Кой командва там?
	— Игуменката.
	— На нея ли отиде да кажеш?
	— Хората от Службата ме заведоха при нея. Постъпих правилно. — Андрю отново се разрева.
	Леля му го зашлеви и той млъкна, но продължи да хленчи и хлипа.
	— Какво каза игуменката? — не се отказваше Малкълм.
	— Попита чие е детето, къде е лагерът ни и други такива. Разказах й всичко, което знаех. Нямах друг избор.
	— После какво стана?
	— Казахме молитва, тя ме остави да поспя на едно удобно легло, а после ги доведох тук.
	Смазан от враждебността и презрението на почти всички в пещерата, Андрю се свлече на земята, сви се на кълбо и заплака. Почти всички, защото Джордж Боутрайт още не идваше на себе си и Одри започваше много да се плаши. Тя го държеше за ръка, галеше го по главата, викаше името му и се оглеждаше за помощ.
	Алис отиде при нея да види с какво може да помогне, а Малкълм продължи да разпитва Андрю.
	— Колко далеч е манастирът?
	— Не знам…
	— Пеша ли отиде дотам, или с лодка.
	— Нямам лодка.
	— Не е далеч — обади се жената, която беше работила там. — Намира се на най-високия хълм в района. Вижда се отдалеч.
	— Много деца ли има там? — обърна се Малкълм към нея.
	— Да, на всякаква възраст. От бебета до шестнайсетгодишни.
	— И какво правят с тях? Учат ги, карат ги да работят или…
	— Да, учат ги. Подготвят ги за слуги.
	— И момчета, и момичета ли има?
	— Да, но след като навършат десет години, ги държат разделени.
	— И бебетата ли държат отделно?
	— Да, има ясла за най-малките.
	— Колко са бебетата?
	— Боже, не знам… По мое време бяха петнайсет или шестнайсет.
	— Всичките ли са сирачета?
	— Не. Ако някое дете е много непослушно, го прибират в манастира. И го пускат да излезе чак когато навърши шестнайсет. През това време не му позволяват да вижда родителите си.
	— Колко общо са всички деца?
	— Стотина…
	— Не се ли опитват да избягат?
	— Дори някое да успее да се измъкне, винаги го залавят и то не опитва втори път.
	— И казвате, че монахините са жестоки?
	— Няма да повярваш на какво са способни. Няма да повярваш.
	— Андрю, издавал ли си други деца на монахините?
	— Няма пък да кажа — смънка Андрю.
	— Кажи истината, проклетнико! — нареди леля му.
	— Не, не съм!
	— Никога? — настоя Малкълм.
	— Не ти влиза в рабо…
	Леля му го зашлеви и Андрю нададе писклив вой.
	— Добре де! Може и да съм!
	— Колко подло — рече отвратено лелята.
	— На кого съобщаваш, когато искаш да издадеш някого? — продължи да разпитва Малкълм, макар че едва запазваше концентрация. Главата му пулсираше и му се гадеше на приливи и отливи. — Къде отиде снощи? С кого говори?
	— С отец Питър. Не бива да говоря за това.
	— Не ме интересува какво бива и не бива! Кой е отец Питър и къде се срещна с него?
	— Той е директор на клона на Службата в Уолингфорд. Има кабинет в манастира.
	— И те познава, защото сте се срещали и преди, нали?
	Андрю зарови лице в сгъвката на лакътя си и се разрева.
	Зад Малкълм се чуха облекчени гласове и когато се обърна, го блъсна такава силна болка в главата, толкова му се догади, все едно току-що пак го бяха ударили. Той застина на място, защото знаеше, че и при най-малкото движение ще повърне неудържимо.
	Алис дойде при него и го хвана за ръката.
	— Облегни се на мен. Ела.
	Малкълм тръгна покорно и промълви:
	— Лира.
	— Поне знаем къде са я завели. Сега не можеш да се движиш, защото ще ти прилошее. Седни тук.
	Алис говореше нежно и тихо и това така изненада Малкълм, че се той се остави безропотно на грижите й.
	— Господин Боутрайт се свести — продължи тя. — Здраво го фраснаха по главата, също като теб, но по-силно. Одри помисли, че е мъртъв, но той дойде на себе си. А сега не мърдай.
	— Нека изпие това — обади се женски глас.
	— Благодаря — отвърна Алис. — Мал, изправи се малко и пийни. Внимавай, пари.
	Мал! Никога не го беше наричала Мал. Никой не го беше наричал така. И нямаше да позволи на никого друг, освен Алис да се обръща така към него. Питието пареше и той успя да отпие съвсем мъничка глътка. Имаше вкус на лимон като домашните лекове, които майка му приготвяше, но се долавяше и друг вкус.
	— Сложих малко джинджифил — обясни жената. — За гаденето. А действа и болкоуспокояващо.
	— Благодаря — прошепна той. Нямаше представа откъде беше намерил сили да разпитва Андрю само преди минута.
	Пийна още малко от отварата и заспа.

	* * *

	Събуди се по тъмно под тежка завивка, която миришеше на куче или друго животно. Размърда се и след като не му прилоша, се надигна и седна.
	— Мал — прозвуча гласът на Алис до него. — По-добре ли си?
	— Да, така мисля.
	— Стой тук, ще ти донеса хляб и сирене.
	Алис стана, при което Малкълм видя, че е спала до него. Тя го изненадваше все повече. Остана да лежи и спомените от последното денонощие постепенно го разсъниха. Тогава си спомни какво се случи с Лира и се изправи стреснато. Алис му подаваше нещо.
	— Заповядай. — Постави в дланта му комат хляб. — Твърд е, но няма мухъл. Искаш ли да ти опържа яйце?
	— Не, благодаря. Алис, ние наистина ли… — Не успя да изрече останалото на глас.
	— Бонвил ли? Да. Но не казвай на никого. Тази история приключи.
	Малкълм отхапа от хляба, но беше толкова твърд, че изискваше усърдно дъвкане, а от това го заболя главата. Въпреки това не се отказа. Алис пристигна с чаша със силна солена напитка.
	— Какво е?
	— Разтворих някакво кубче бульон. Не знам какъв точно. Ще ти се отрази добре.
	— Благодаря ти. Отдавна ли се стъмни?
	— Не. Някои от другите още са навън на лов.
	— Къде е Андрю?
	— Леля му го пази да не излезе пак.
	— Трябва да… — Опита да преглътне голям залък хляб, но не успя, дъвка го още известно време, най-накрая преглътна и продължи дрезгаво: — Трябва да спасим Лира.
	— Да, и аз за това мислех.
	— Първо трябва да проверим в манастира.
	— И да разберем какво точно им е казал Андрю за нас — добави Алис.
	— Дали ще ни каже истината?
	— Аз ще я изкопча от него.
	— Не можем да му вярваме. Би казал какво ли не, само да не яде бой.
	— Е, аз при всички случаи ще го натупам.
	Малкълм сдъвка още един залък.
	— Трябва да говоря с жената, която е работила в манастира — каза, след като преглътна. — Да я разпитам къде държат бебетата и как се стига дотам.
	— Ще ида да я доведа.
	Алис отиде забързано до огъня, където няколко души разговаряха, пиеха и от време на време разбъркваха голям казан с яхния.
	Малкълм се изправи още малко с мъка и установи, че макар главоболието да беше отслабнало, по цялото му тяло се обаждаха други болежки. Отхапа парче сирене и съсредоточи цялото си внимание върху дъвкането.
	След малко Алис се върна с жената. Демонът й беше хамстер, който стоеше на рамото й и помръдваше нервно.
	— Това е госпожа Симкин — представи я Алис.
	— Здравейте, госпожо Симкин. — Малкълм опита да преглътне сухото сирене, но се наложи първо да го размекне с глътка бульон. — Разкажете ни за манастира.
	— Нали не възнамерявате да спасявате бебето? — Жената седна наблизо и погали демона си, който изглеждаше страшно притеснен.
	— Точно това ще направим. Нищо не може да ни разубеди.
	— Манастирът е като крепост. Няма да успеете да влезете.
	— Добре, но да речем, че успеем. Къде държат децата?
	— Стаята, в която спят бебетата, се намира на първия етаж близо до килиите на монахините.
	— Килии? — стъписа се Алис.
	— Така се наричат стаите в манастирите — обясни Малкълм и се обърна към жената. — Можете ли да начертаете плана?
	Жената много се смути и Малкълм осъзна, че тя не може да чете и пише, нито има представа от карти и чертежи. Засрами се от въпроса си и попита бързо:
	— Колко стълбища има там?
	— Едно голямо отпред и друго по-малко отзад за слугите, чистачките и помощниците като мен. Знам, че има и трето стълбище, но не съм го виждала. Понякога в манастира отсядат гости, включително мъже, и тъй като не им прилича да се смесват с монахините и слугите, използват онова стълбище. То обаче води до стаите за гости, а те са отделно от другите помещения.
	— Добре. Ако се качим по стълбището за слугите на първия етаж, къде ще се озовем?
	Демонът на жената й прошепна нещо. Тя го изслуша и обясни:
	— Той ми напомни, че на първия етаж има малка площадка с врата, която води до коридора към яслата.
	— По коридора има ли други стаи?
	— Две килии срещу яслата за дежурните монахини.
	— Как изглежда яслата?
	— Голяма стая с… не съм сигурна… към двайсет креватчета.
	— Толкова много бебета ли има?
	— Не всички легла са заети. Винаги има по някое свободно, в случай че пристигне ново дете.
	— Колко са големи децата в яслата?
	— Мисля, че ги държат там, докато станат на четири годинки. След това ги преместват в централното крило. Яслата е в крилото с кухнята. Кухнята е на приземния етаж, а яслата е точно над нея.
	— Какво друго има в коридора?
	— Две бани отдясно, преди яслата. А, и гардероб с одеяла и спално бельо.
	— А килиите са отляво, така ли?
	— Да.
	— Значи само две монахини гледат децата?
	— Трета спи в яслата.
	Демонът хамстер отново й прошушна на ухо.
	— Не забравяйте обаче, че стават много рано за службата.
	— Да, вярно. И в Годстоу стават рано.
	Прецени, че дори да успеят да влязат, няма да имат много време да намерят Лира и да се измъкнат обратно. Трябваше само някое дете да се разплаче, щом в стаята влезеха непознати, и щяха ги заловят…
	Разпита жената къде са разположени вратите и прозорците в кухнята и каквото друго се сети. Колкото повече научаваше, толкова по-трудно му изглеждаше и толкова повече се отчайваше.
	— Благодаря, много ни помогнахте.
	Жената кимна и се върна до огъня.
	— Какво ще правим? — попита тихо Алис.
	— Ще отидем да я спасим. Само дето… с двайсет спящи деца на нейната възраст как ще я познаем?
	— Аз ще я позная. Няма как да я сбъркаме.
	— Да, ако е будна. Пан ще познае Аста и Бен. Но ако спи… Не можем да събудим двайсет бебета.
	— Аз няма да я сбъркам с друго дете. Нито пък ти.
	— Добре. Кое време е сега? Късно през нощта ли е?
	— Знам само, че навън е тъмно.
	— Тогава да тръгваме.
	— Сигурен ли си, че ще можеш?
	— Да. Чувствам се много по-добре.
	Всъщност още изпитваше болки и беше замаян, но не можеше да понесе мисълта, че се излежава в пещерата, докато Лира е в плен. Изправи се бавно, направи няколко внимателни крачки към изхода, като се стараеше да не събуди другите. Алис събра багажа им и го уви в одеялото, както беше направил Боутрайт.
	Щом излязоха навън, Малкълм прошепна на Алис:
	— Бисквитите, които Лира обича, още ли са в лодката?
	— Там трябва да са, не сме ги носили тук.
	— Ще й дадем от тях и тя ще кротува.
	— Да, ако…
	— Оглеждай се за Андрю.
	— Помниш ли пътя до лодката?
	— Ако вървим надолу, все някога ще стигнем до нея.
	Всъщност Малкълм се надяваше да е така. Дори Джордж Боутрайт да се беше възстановил напълно, а той не беше, не биваше да го молят да ги заведе до брега. Той щеше да ги разпитва къде отиват и вероятно нямаше да ги пусне.
	Малкълм спря да мисли по този въпрос. Откриваше у себе си нова сила: силата да спре да мисли за неща, за които не искаше да мисли. Докато вървяха надолу по огряната от луната пътека, осъзна, че често пропъжда мислите за майка си и баща си, за тревогите им дали още е жив и дали ще успее да се прибере у дома. Сега отново пропъди тези мисли. Под дъбовете беше тъмно, тъй че нямаше значение дали е направил изтерзана гримаса. След няколко секунди и от нея щеше да се отърве.
	— Водата се вижда — каза Алис.
	— Тогава да внимаваме. Може някоя лодка да души наоколо…
	Спряха в сянката на последните дървета и започнаха да се оглеждат и ослушват. По простиращата се напред водна шир не се забелязваше движение, а единственият шум идваше от плискането на вълните по тревата и храстите.
	Малкълм се помъчи да си спомни от коя страна на пътеката бяха оставили лодката.
	— Помниш ли къде…
	— Ето я.
	Алис сочеше наляво и щом проследи с поглед пръста й, Малкълм я видя. Лодката почти не беше замаскирана, но само допреди миг изобщо не се забелязваше. Луната светеше толкова ярко, че всичко под дърветата тънеше в мрежа от объркващи сенки.
	— Зрението ти е по-остро от моето — каза Малкълм, издърпа лодката на тревата, огледа се и я изправи. Опипа нежно корпуса, провери дали скобите за обръчите не са се разхлабили, преброи самите обръчи, които лежаха прибрани в лодката, увери се, че брезентът е сгънат под седалката. Всичко беше изрядно и корпусът беше непокътнат, макар боята да беше одраскана тук-там.
	Избута лодката до водата и отново изпита чувството, че неодушевеното дърво оживя, щом се докосна до стихията си.
	Помогна на Алис да се качи и й подаде раницата на покойния Бонвил.
	— Леле, колко е тежка! — изненада се Алис. — Какво има вътре?
	— Нямах време да погледна. Щом спасим Лира и намерим безопасно място, ще я отворим и ще видим. Готова ли си?
	— Да, да тръгваме.
	Тя наметна одеялото върху слабите си рамене и се зае да наблюдава какво става зад тях, докато Малкълм гребеше. Луната блещукаше върху водата, която приличаше на бързо течащо стъкло. Малкълм се радваше, че отново гребе въпреки болките, и насочи лодката към най-бързото течение в средата на реката. Усещаше скоростта единствено по вятъра, който брулеше лицето му, и по вълните, които някое препятствие в дълбините образуваше на повърхността.
	Мъчеха го безброй опасения. Ако пропуснеха манастира, никога нямаше да успеят да се върнат обратно срещу мощта на стихията. А ако все пак стигнеха, но се окажеше, че сградата се охранява. Или че просто няма как да се промъкнат вътре? И ако… и какво ли още не. Но пропъди всички тези мисли.
	Носеха се бързо на лунната светлина. Алис не сваляше очи от реката зад тях и от двете страни чак до хоризонта, но не забеляза други плавателни съдове, нито каквито и да било признаци на живот. Почти не разговаряха. След схватката с Бонвил нещо в отношенията им се беше променило, и то не само това, че започна да го нарича Мал. Враждебността се беше разсеяла. Сега бяха приятели и се чувстваха спокойни един до друг в лодката.
	Нещо блестеше далеч напред.
	— Дали е лампа? — посочи Малкълм.
	Алис се обърна.
	— Възможно е. Но прилича повече на нещо бяло, осветявано от луната.
	Тогава искрящият кръг, личната му аврора се появи отново. Вече беше привикнал с него и се радваше на появата му, макар до известна степен да му пречеше да вижда. И точно през средата на пулсиращия уголемяващ се небесен пръстен Малкълм зърна онова, за което говореше Алис — голямо, блестящо на луната, бяло петно.
	Движеха се бързо и скоро стана ясно, че е права: огромна сграда, подобна на замък, се издигаше от водата. Но не беше замък, защото вместо кула в центъра й се издигаше куполът на църква.
	— Манастирът! — възкликна Малкълм.
	— Ужасно е голям.
	Манастирът се падаше от лявата им страна, докато бързо се приближаваха към него. Изграден беше от светъл камък, който блещукаше на силната луна като сняг — разпростираща се на огромна площ съвкупност от стени, покриви и контрафорси с център църквата. Гладките бели стени бяха надупчени от черни прозорци, които от време на време улавяха лунните лъчи и хвърляха отблясъци към преминаващата лодка. Проблясъците приличаха на трептенето на искрящия кръг, който почти беше изчезнал от полезрението му. Най-долният ред прозорци на манастира се намираше прекалено високо, за да се покатерят през някой от тях, нямаше никакви врати или стълби: само отвесни гладки стени от бял камък. Изглеждаше непробиваем като крепост.
	Малкълм се опита да забави ход, съпротивлявайки се срещу мощното течение, и „Красивата дивачка“ се подчини покорно. Танцува по водата, помисли си Малкълм, и я погали любящо.
	— Видя ли откъде се влиза? — попита тихо Алис.
	— Още не. Но и бездруго няма да влезем през парадния вход.
	— Прав си… Този манастир е огромен. Не му се вижда краят.
	Малкълм насочи лодката наляво, за да заобиколят и да видят докъде се простира сградата. Когато луната остана зад гърба им и навлязоха в сянката на високите стени, момчето потрепери, макар и без това да му беше студено, пък и луната не излъчваше топлина. Тук се намираха встрани от основното течение и той успя да приближи лодката до извисяващите се стени и да потърси с поглед нагоре някакъв вход. Но не откри нищо.
	— Какво е това? — обади се Алис.
	— Кое?
	— Слушай.
	Малкълм затаи дъх и чу тихо шуртене в основата на стената недалеч. Там имаше широка каменна колона, издигаща се до върха на стената, където продължаваше до група комини, сияещи на лунната светлина. Малкълм си помисли: „Сигурно това е кухнята“. От квадратен отвор ниско в стената, близо до комините, през хлабава решетка се изливаше равномерна струя вода.
	— Тоалетните — предположи Алис.
	— Не. Водата изглежда чиста, виж, и не мирише… Трябва да е някакъв вид отточна шахта.
	Малкълм насочи лодката към следващия ъгъл бавно и безшумно. Все още се намираха в сенките, но знаеше, че всяко движение би привлякло внимание, а наоколо нямаше тръстики или храсталаци, зад които да се скрият: само вода и голи камъни. Съвсем лесно можеха да ги забележат. Безкрайно предпазливо той зави около огромната сграда и я огледа по протежение на предната фасада.
	Алис седеше вкопчена в перилата на лодката и се взираше съсредоточено на измамната светлина. Малкълм обърна лодката странично, за да може, ако някой ги гледа от тази посока, да види много по-малък силует. На половината път покрай предната фасада имаше широки стълби, увенчани с фронтон, поддържан от класически колони… Сред тях като че ли зърна фигура.
	Алис се извърна надясно, за да погледне зад гърба си и прошепна:
	— Виждам мъж, всъщност двама, виж, има и лодка…
	В основата на стълбите беше вързана моторница и Алис беше права: край колоните имаше двама мъже. Разхождаха се бавно и разговаряха. Пушеха и носеха пушки на рамо.
	Още по-внимателно Малкълм върна лодката назад и се прикри зад ъгъла далеч от погледите им.
	— Как ги нарече онзи човек в пещерата? — попита той шепнешком. — Гвардията на Светия дух. Охранявали манастири, църкви и други подобни… Не можем да влезем през входа.
	После отново вдигна поглед към комините и му хрумна идея.
	— Ако съдим по комините, това трябва да е кухнята. Сещаш ли се, в манастира в Годстоу има едно помещение, което наричат миялното?
	— Не съм влизала там.
	— В него има един много стар канал — каменен улей, който тръгва от някакъв извор, минава през цялото помещение и се излива в реката. Сестра Фенела понякога изхвърля мръсната вода в него…
	— И мислиш, че това е нещо подобно?
	— Възможно е. Тази вода е чиста.
	— Но е затворен с огромна решетка.
	— Вземи греблото и дръж лодката близо до стената…
	След като Алис овладя клатенето на лодката, Малкълм се изправи и дръпна желязната решетка, която се извади с лекота, но посипа дъжд от камъчета и мазилка, които цопнаха шумно във водата между стената и лодката.
	— По дяволите! — изруга той и се олюля.
	— Не можем да влезем оттук!
	— Защо?
	— Първо, не можем да излезем обратно. Няма къде да вържем лодката. И е възможно в другия край на шахтата също да има решетка. Пък и ще се измокрим до кости и ще премръзнем.
	— Аз все пак ще опитам. Ти остани тук в лодката. Просто я дръж до стената и ме изчакай.
	— Не бива… — понечи да възрази Алис, но прехапа устни. — Ще се удавиш, Мал.
	— Ако се окаже опасно, ще се върна и ще измислим нещо друго. Стой близо до стената. Аз ще действам бързо.
	Малкълм погали лодката и й заръча наум: „Грижи се за Алис“.
	След това вдигна ръце към отвора и се хвана за каменния перваз. Струята вода не беше кой знае колко силна, но се силеше непрестанно и беше леденостудена. Докато се набере и се качи в отвора, вече беше мокър до кости. Аста се шмугна преди него в шахтата като видра, впи зъби в ръкава му и го задърпа. Накрая успяха да се вмъкнат вътре и се пльоснаха задъхани в единия край на тунела, встрани от струята.
	— Ставай — каза тя. — Можеш да пълзиш, достатъчно широко е…
	Прасците му бяха издрани, ноктите — счупени. Момчето се изправи чевръсто на колене и установи, че Аста е права и има достатъчно място, за да пълзи. Демонът му се превърна в някакъв вид нощно животно и се вкопчи в гърба му с големи очи, улавящи и най-слабия проблясък светлина. След малко обаче се озоваха в непрогледна тъмнина и Малкълм усети, че го сковава силен страх. Замисли се за огромната маса камъни над тях; искаше да стане; искаше да вдигне ръце над главата си, нуждаеше се от повече пространство… Почти беше изпаднал в паника, когато Аста прошепна:
	— Съвсем близо сме, честно, виждам светлината в кухнята, още мъничко…
	— Но ако…
	— Не мисли толкова, просто дишай дълбоко.
	— Целият треперя…
	— Нищо, продължавай напред. В кухнята със сигурност има огън, който гори цяла нощ. Няма как да е иначе в толкова голяма сграда. След минутка ще се стоплиш. Просто пропъди тези мисли, вече го умееш добре. Давай напред, точно така…
	Той не чувстваше ръцете и краката си от студ, но не бяха чак толкова изтръпнали, че да не усеща силната пронизваща болка.
	— Как ще изведем Лира през тази шахта…
	— Ще намерим начин, просто още не сме се сетили. Не спирай…
	След още една отчаяна минута очите му зърнаха онова, за което преди малко не беше повярвал на Аста: светлина, отразяваща се от мокрите стени на тунела.
	— Видя ли?
	— Да, само се надявам да няма…
	Решетка и в другия край, щеше да каже. Но естествено, имаше решетка: за да пречи на изпуснати в канала предмети да бъдат отнесени в реката. В този момент почти напълно се отчая. Тежката желязна преграда го разделяше от слабо осветеното миялно помещение. Нямаше как да влезе. С мъка сподави сълзите си.
	— Чакай малко — каза Аста. Превърнала се беше в плъх, изпълзя до решетката и я огледа.
	— Със сигурност от време на време чистят канала и трябва по някакъв начин да достигат дотук с четки…
	Малкълм се съсредоточи. Разтърси го още един стон от студ и отчаяние, но след това отвърна:
	— Да, права си. Може би, ако…
	Той сграбчи решетката, дръпна я и усети как помръдва леко напред-назад.
	— Там отгоре има ли…
	— … панта? Да, има!
	— Долу има още една…
	Малкълм промуши ръка през решетката и напипа тежък железен райбер, легнал върху решетката точно над нивото на водата. Беше добре смазан и се плъзна с лекота. Решетката се отвори навътре в кухнята и изтръпналите и треперещи ръце на Малкълм напипаха лостче, с което подпря решетката така, че да остане отворена.
	Миг по-късно се вмъкна в стаята, която, както беше предположил, представляваше миялно помещение с мивки и рафтове за сушене на съдове. След тъмнината в тунела се зарадва на приглушената светлина. Облицованият с тухли канал се простираше по протежението на пода, също като в Годстоу. И, слава богу, имаше печка, която, макар и с догаряща жарава, излъчваше топлина. Над нея се сушаха изпрани кърпи. Малкълм съблече пуловера и ризата си и се загърна с една голяма кърпа, застана до печката и се полюляваше напред-назад, докато топлината го обгърна.
	— Имам чувството, че повече никога няма да се стопля. А ако треперя така, ще вдигна шум в яслата. Сигурна ли си, че ще познаем Лира? Бебетата ужасно си приличат.
	— Аз ще позная Пан и той ще познае мен.
	— Щом казваш… Не бива да се бавим тук. — Малкълм се замисли за Алис. Сигурно беше ужасно притеснена навън сред водата, без да има къде да се скрие. Той намъкна ризата и пуловера, макар още да бяха мокри, и отново се разтрепери.
	— Да вървим — подкани го Аста. — О, виж онази кутия!
	Тя се превърна в котка и се приближи до дървено сандъче, в което вероятно държаха ябълки.
	— Какво имаш предвид? Ах, да, разбирам!
	Сандъчето беше достатъчно голямо, за да побере Лира. Ако го застелеше с кърпи, можеше да сложи бебето в него и да го издърпа през тунела, без да го намокри. Свали няколко кърпи от простора и ги постла на дъното на дървената кутия.
	— Да вървим.
	Отвори вратата на миялното помещение и се ослуша. Цареше тишина. И тогава някъде отгоре, но сравнително далеч, три пъти удари камбана. Малкълм тръгна на пръсти по коридора към, както се надяваше, задното стълбище. По варосаните стени, между вратите отляво и отдясно, мъждукаха анбарни лампи.
	Камбаната прозвуча отново, този път много по-силно и се чу пеенето на хор, сякаш някой беше отворил врата към параклис. Огледа се: нямаше къде да се скрие. Пеенето се усили и за негов ужас колона от монахини със сключени ръце и сведени очи изникна иззад ъгъла и тръгна към него. Явно и те като монахините в Годстоу се молеха и пееха химни по всяко време на денонощието. Нямаше къде да бяга. Затова спря разтреперан и наведе глава.
	Една от монахините спря пред него.
	— Кой си ти и какво правиш тук?
	— Напишках се в леглото. И после се изгубих.
	Опита да си придаде окаян вид и честно казано, не беше никак трудно. Подсмръкна и избърса нос с ръкав, при което получи силен шамар по бузата, който го запрати в стената.
	— Мръсен сополанко! Качвай се в банята и се измий! Вземи мушама и сухо одеяло от гардероба в коридора и се връщай в леглото. Утре сутрин ще ти измислим наказание.
	— Съжалявам, сестро…
	— Стига си хленчил. Прави каквото ти казвам и да не си посмял да вдигнеш шум.
	— Не знам къде е банята…
	— Как да не знаеш? Качваш се по задното стълбище и отиваш в дъното на коридора. Само не вдигай шум.
	— Добре, сестро.
	Малкълм затътри крака с разкаян вид в посоката, в която беше посочила монахинята.
	— Браво на теб! — прошепна Аста от рамото му. Потиснала беше инстинкта да се превърне в страшно животно с остри зъби и беше запазила облика на червеношийка.
	— Лесно ти е на теб. Нали не отнесе ти шамара. Мушамата обаче ще ни свърши работа за сандъка.
	— И одеялото…
	Намери лесно стълбището. Също като останалите помещения, през които беше минал, и то беше осветено от слаба анбарна крушка. Това го накара да се зачуди как така в манастира още има захранване.
	— Първо то прекъсва по време на наводнение — отбеляза той.
	— Сигурно имат генератор.
	Шептяха едва доловимо. В горния край на стълбите се простираше мрачен коридор, застлан с груба рогозка. Малкълм си спомни какво каза жената в пещерата и преброи вратите: двете от лявата страна бяха килиите на монахините, а отдясно се намираха двете бани и след тях яслата.
	— Къде е шкафът с одеялата? — попита той.
	— Ето там, между баните.
	Отвори малката вратичка и го блъсна топлина и мирис на застояло. Над резервоар с топла вода се издигаха рафтове със сгънати одеяла.
	— Ето ги и мушамите — посочи Аста.
	Лежаха навити на рула на най-горния рафт. Малкълм свали една и взе две одеяла.
	— Няма да мога нося повече с Лира на ръце. И така ще е доста трудно.
	Той затвори тихо вратата на гардероба и двамата с Аста, която сега беше мишка, се ослушаха внимателно, щом стигнаха до яслата. Чуха тихо похъркване, което вероятно идваше от дежурната монахиня, някое и друго прохлипване и хленч, но нищо повече.
	— Няма смисъл да чакаме — каза Малкълм.
	Опита се да натисне бравата безшумно, но слабото изскърцване прозвуча в ушите му като трясък от паднала метална кофа. Нищо не можеше да направи. Шмугна се вътре и затвори вратата, след което спря и огледа стаята.
	Помещението беше дълго, с приглушени анбарни лампи в двата края. Покрай едната стена се простираше редица детски креватчета, а покрай другата — малко по-големи легла. На голямо легло в по-близкия край спеше монахиня и, както предположи преди да влезе, именно тя похъркваше.
	Подът беше застлан с износен линолеум, а стените бяха голи. Спомни си колко хубаво сестрите от Годстоу бяха обзавели детската стая на Лира и стисна юмруци.
	— Не се разсейвай — прошепна Аста. — Тя е на някое от малките креватчета.
	Какво ли не можеше да се обърка и Малкълм едва успя да изтика тези мисли от съзнанието си. Приближи се внимателно към първото креватче и надзърна вътре. Аста се превърна в нощна птица, кацна на креватчето и погледна надолу.
	Едро дете с черна коса: не, съгласиха се с поглед.
	Следващото дете беше твърде малко.
	Онова след него имаше прекалено кръгла глава.
	Третото беше прекалено русо.
	Четвъртото прекалено голямо.
	Петото… Монахинята в леглото зад тях изломоти нещо насън. Малкълм застина и затаи дъх. След миг жената въздъхна тежко и утихна.
	— Продължавай — подкани го Аста.
	Следващото дете беше голямо колкото Лира и имаше същата коса, но не беше тя. Малкълм се изненада: наистина нямаше как да я сбърка.
	Пристъпиха към съседното креватче и в този момент някой натисна бравата.
	Без да мисли, Малкълм се стрелна към най-близкото легло на отсрещната стена и се пъхна под него, стиснал одеялата и мушамата.
	В другия край на стаята заговориха два гласа, единият несъмнено мъжки.
	Малкълм потрепери от студ, макар вече да беше премръзнал.
	„Помогни ми!“, помисли си той и Аста се превърна в пор и се уви около врата му.
	Към тях бавно приближаваха стъпки. Гласовете говореха тихичко.
	— Сигурен ли сте? — попита жената.
	— Напълно. Детето е дъщерята на лорд Азриел.
	— Но как се е озовала в пещера с шайка бракониери и разбойници? Не разбирам.
	— Нямам представа, сестро. Едва ли ще разберем. Докато изпратят някого да ги разпита, ще са изчезнали. Признавам, това беше…
	— По-тихо, отче.
	Изглежда, и двамата бяха изнервени.
	— Къде е тя? — попита свещеникът.
	Малкълм надигна глава и проследи с поглед сестрата, която отиде до шестото креватче от по-близкия край.
	Свещеникът се взря в детето.
	— Утре сутрин ще я отведа.
	— Извинявайте, отец Джоузеф, но няма да го допусна. Тя е поверена на нашите грижи и ще остане тук. Правилата на ордена ни повеляват така.
	— Властта, която ми е дадена, е по-голяма от властта вашия орден. А и мислех, че сестрите на Светото смирение са възпитани в смирение. Детето идва с мен.
	Свещникът се обърна и излезе от стаята. Няколко деца проплакаха в съня си, когато мина покрай тях, а сестрата на леглото в дъното потрепери и се обърна.
	Другата монахиня постоя малко до креватчето на Лира и също тръгна към вратата, но по-бавно. Малкълм виждаше под редицата легла дължината на цялата стая и зърна как обутите й със сандали крака под дългото расо спират. Монахинята се обърна назад и постоя така известно време, а Малкълм се питаше: „Забелязала ли ме е? Какво ще направи сега?“.
	В крайна сметка тя се обърна, излезе и затвори вратата след себе си.
	Малкълм си помисли за Алис, как чака предано навън в студа, без да знае какво става вътре. Какъв късмет имаха двамата с Лира, че могат да разчитат на нея! От колко ли време лежеше тук? След малко трябваше да става. Умираше от студ.
	Бавно и внимателно той се измъкна изпод леглото. Аста се озърташе на всички страни като котка с наострени уши. Щом Малкълм се изправи, долетя на рамото му като птиче.
	— Монахинята се отдалечи по коридора. Да побързаме!
	Малкълм, разтреперан като лист, отиде до креватчето. Протегна ръце към детето, но Аста го спря:
	— Стой… — Той отстъпи назад и се огледа. — Не, не, погледни детето!
	Спящото момиченце имаше гъсти черни къдрици.
	— Това не е Лира — изрече объркано Малкълм. — Но монахинята каза…
	— Огледай другите креватчета!
	Той надзърна в двете съседни легла. Дясното беше празно, но в лявото…
	— Това тя ли е?
	Толкова беше сащисан, че дори не можеше да предположи. Приличаше на Лира, но сестрата говореше така уверено…
	Аста кацна тихо на възглавницата и наведе глава към малкия демон, спящ сгушен върху гърлото на детето, и го побутна нежно. Детето се размърда и въздъхна.
	— Е? — подкани я нетърпеливо Малкълм.
	— Да. Това е Пан. Но има нещо… не знам… Нещо не е наред…
	Аста повдигна главичката на малкото порче и щом я пусна, тя падна обратно на възглавницата.
	— Трябваше вече да са се събудили — отбеляза момчето.
	— Упоени са. Надушвам нещо сладникаво по устните й.
	Това щеше да го улесни.
	— Напълно ли си сигурна, че това е Лира?
	— Ами виж я. Не я ли позна?
	И когато се вгледа в лицето на детето на слабата светлина, Малкълм не изпита и капчица съмнение, че това е Лира, която обичаше.
	— Да, тя е. Разбира се, че е тя. Да вървим.
	Той разстла одеялата на пода и докато Аста нежно вдигна спящия Пан, Малкълм се наведе и взе детето, малко изненадан колко е истинско. Лира дори не помръдна, спеше дълбоко в ръцете му.
	Положи я върху одеялата и я уви в тях. Аста се превърна в язовец, вдигна Пан с уста и поеха безшумно по пътеката между леглата, покрай спящата монахиня, която продължаваше да похърква, и отвориха вратата.
	Тишина. Без да губи и миг, Малкълм излезе в коридора, а Аста го последва, затвориха вратата след себе си и тръгнаха обратно към стълбището.
	Тъкмо когато слизаха от първото стъпало, голямата камбана иззвъня и така го стресна, че за малко да се прекатури надолу и да изпусне големия вързоп, но звънът само отбелязваше кръглия час. Не последва нищо. Слязоха по стълбите, минаха през кухнята до миялното помещение и намериха дървения сандък там, където го бяха оставили.
	Малкълм сложи Лира на масата, застла сандъка с мушамата и настани детето вътре, завито с одеялата. След това Аста върна отпуснатия демон върху гърлото му.
	— Готова ли си? — попита Малкълм.
	— Аз ще мина първа — отвърна тя.
	Момчето трепереше толкова силно, та се разтревожи да не изпусне сандъка, но успя да се вмъкне в шахтата с гръб и да издърпа дървената кутия след себе си. Щом се озоваха под решетката, той протегна ръка и освободи лостчето, което я държеше вдигната. Не можеше да предотврати рязкото й падане, нито трясъка, който прозвуча, и съжали, че просто не я остави отворена, но нямаше как да върне времето назад.
	Запълзя обратно през тунела разтреперан, удари си главата, ожули си коленете, подхлъзваше се, падаше по лице, надигаше се отново и продължаваше напред в мрака, докато накрая Аста обяви:
	— Почти стигнахме!
	Малкълм видя бледа светлина да проблясва по мокрите стени, усети полъха на свеж въздух и чу плискането на вълни.
	— Внимавай, не бързай толкова…
	— Тя там ли е?
	— Разбира се, че е там. Алис… Алис… приближи се…
	— Защо се забави толкова? — прозвуча гласът й отдолу. — Чакай, подай си крака… точно така… сега другия…
	Малкълм усети поклащането на лодката под нозете си и отпусна цялата си тежест надолу. Но пък сега не знаеше какво да прави със сандъка. Не можеше да мисли от умора, страх и студ.
	— Държа лодката здраво, не бързай — каза Алис. — Просто го свали бавно. Не бързай. Хвана ли го здраво? Спокойно. Обърни се насам. Хванах го, държа го… Как не се е събудила? Каква мързеланка! Ела, миличка, ела при Алис. Мал, седни и се увий с тези одеяла. Трябва да се стоплиш. Ето, изяж това… остана от пещерата. Така ще се стоплиш по-бързо.
	Алис тикна в ръцете му комат хляб, накиснат в мазнина, и той го налапа веднага.
	— Дай ми греблото — промърмори с пълна уста и стичаща се по брадичката мазнина, и с гребло в свободната си ръка се оттласна от стената на извисяващия се бял манастир, като насочи вярната лодка обратно към бързото течение.


>>	21. Омагьосаният остров

	{img:glava_21.png}
	Между залъците хляб и загребванията, Малкълм разказа на Алис за приключенията си в манастира.
	— Значи свещеникът искал да я отведе, а монахинята му показала друго дете? А дали просто не е знаела кое точно е детето?
	— Не, мисля, че знаеше много добре. Искаше да го заблуди и щеше да се получи. Всъщност заблудата все още може да мине, поне за известно време. Докато той разбере, че детето не е Лира. И докато монахините разберат, че истинската Лира липсва.
	— Откъде изобщо свещеникът знае, че е дъщеря на лорд Азриел?
	— Сигурно Андрю му е казал. Не използвах фалшиви имена, защото господин Боутрайт знаеше кои сме, но трябваше да измисля друго име за Лира. Едва ли на света има много момиченца на име Лира.
	— Не си виновен. Доверихме се на това нищожество.
	— Не разбирам обаче защо монахинята се опита да заблуди свещеника. Нямаше да може да държи Лира скрита вечно. Може би нейните намерения са били още по-зловещи от тези на свещеника.
	— Де да можехме да видим какво ще стане утре сутринта. Жалко, че не успяхме да изведем всички деца. Горките.
	След като изяде комата, Малкълм искаше единствено да си легне. Ужасно му се спеше и очите му се затваряха.
	— Искаш ли да те отменя за малко? — предложи Алис и Малкълм се събуди стреснато от дрямката си. За малко да изпусне греблото. — И без това спиш от доста време.
	— Не. Не спя. Но намерим ли подходящо местенце…
	— Какво ще кажеш за онзи хълм?
	Алис посочи към обрасло с дървета възвишение, стърчащо от водата като островче под ярката луна. Въздухът беше топъл и в него се долавяше някаква мекота, сякаш ухаеше.
	Малкълм се насочи почти заспал нататък и спря далеч от основното течение, сред малки водовъртежи и вълнички, които клатеха и подмятаха лодката, докато Алис не се хвана за един клон.
	— Виж, малко по-нататък брегът е полегат — посочи тя, Малкълм потопи греблото и изкара носа на лодката върху участък с трева. На силната луна откри стабилен клон, завърза лодката, легна и заспа.


	Спа поне няколко часа. Когато се събуди, сякаш сезоните се бяха сменили, защото беше топло, а през листата на дърветата струеше ярка, искряща светлина. Листа! Но на дърветата им беше рано да се разлистват! Той примигна и разтри очи, ала листата не изчезнаха, а по клоните забеляза дори цветчета. Вдигна ръка, за да закрие очи. Но светлината си остана: тя беше в очите му, виеше се и пулсираше като…
	Наблизо някой говореше. Алис. А някаква жена й отговаряше с тих и приятен глас. Говореха за бебета. Не чуваше ли и Лира да гука? А може просто да беше плискането на водата, което сега приличаше повече на ромоленето на ручей, а не на излязла от коритото си река. И птиците! Разпозна чуруликането на косове, врабчета и чучулиги, сякаш беше пролет.
	Носеше се сладкият аромат на цветя. И уханието на нещо топло — кафе? Или препечени филийки? Може би и двете? Но това беше невъзможно. Все пак уханието ставаше все по-наситено с всяка следваща минута.
	— Мисля, че се събуди — каза жената.
	— Ричард? — обади се Алис бързо.
	И Малкълм веднага застана нащрек.
	Чу леки стъпки, ръката й докосна неговата и се наложи най-накрая да отвори изцяло очи.
	— Ричард, ела да пийнеш кафе. Кафе! Представяш ли си?
	— Къде сме? — попита сънено той.
	— Не знам, но тази дама, тя… Хайде, ставай!
	Малкълм се прозя, протегна се и се надигна с мъка.
	— Колко дълго спах?
	— Цели часове.
	— Как е…
	— Ели ли? — прекъсна го Алис. — Добре е. Всичко е наред.
	— А коя е…? — попита той шепнешком.
	— Тази жена живее тук. Много е мила, но…
	Малкълм потри очи и неохотно се измъкна от лодката. Спал беше много дълбоко и не помнеше да е сънувал, освен ако приключението в белия манастир не беше сън, но след като започна да си припомня отделни моменти, заключи, че е станало наистина.
	Все още скован и замаян, той последва Алис (Не! Как й беше името? Сандра? Да, Сандра.) по склона до мястото, където Лира/Ели лежеше на тревата с Пан и се радваше на ятото големи сини пеперуди, пърхащи около тях. Някоя от пеперудите вероятно беше демонът на жената.
	А самата жена…
	Изглеждаше млада, на двайсет и няколко години и беше много красива със сияещата на слънцето руса коса и светлозелената си рокля. Беше коленичила в тревата до Лира, гъделичкаше я, посипваше я с цветчета и се навеждаше, за да може детето да си играе с дългия й гердан, но малката все не успяваше да го хване. Ръчичките й минаваха през него, все едно не съществуваше.
	— Госпожице, това е Ричард — представи го Алис.
	Жената стана грациозно.
	— Здравей, Ричард. Как спа?
	— Много добре, благодаря. Сутрин или следобед е?
	— Наближава обяд. Ако Сандра е приключила с чашата, може да ти налее кафе. Искаш ли?
	— Да, ако обичате.
	Алис му сипа кафе от медна кафеварка, окачена над огъня, пукащ в кръг от камъни.
	— Благодаря. Тук ли живеете?
	— Понякога. Когато ми се прииска. Вие откъде сте?
	— От Оксфорд. Нагоре по реката…
	Жената слушаше внимателно, но сякаш не онова, което й говореше. Макар да беше красива, нежна и мила, нещо в нея го безпокоеше.
	— Какво ще правите с малката Ели? — попита тя.
	— Отиваме да я заведем при баща й в Лондон.
	— Лондон е далеч. — Жената отново седна на тревата и погали детето по главата. Пан също се беше превърнал в пеперуда и се опитваше да полети с голямото ято, а сините пеперуди пърхаха около него, насърчаваха го, побутваха го нагоре. Само че той не можеше да се отдалечи много от Лира и след малко се спусна на тревата до нея, лек като перце. Превърна се в мишле и пропълзя на рамото й.
	— Да, далеч е — съгласи се Малкълм.
	— Можете да останете тук и да си починете колкото дълго пожелаете.
	— Благодаря…
	Алис се въртеше около огъня.
	— Заповядай — каза тя и му подаде чиния с две пържени яйца и вилица.
	— О, благодаря! — Внезапно осъзна колко е гладен и изгълта всичко за нула време.
	Лира се смееше. Жената я вдигна във въздуха и също се засмя. Пан отново стана пеперуда, чисто бяла, и запърха сред рояка от сините си посестрими, вече по-уверено. Малкълм изведнъж бе споходен от странна мисъл: „Ами ако демонът й е цялото ято, а не само една от пеперудите?“.
	Побиха го тръпки.
	Алис му подаде филия хляб — пресен и мек, за разлика от твърдия като камък хляб в пещерата. Малкълм не беше опитвал по-вкусно нещо.
	След като се нахрани, той попита:
	— Госпожице, как се казвате?
	— Диания — отвърна тя.
	— Диана?
	— Не, Диания.
	— Ах, да, ясно. Колко далеч сме от Лондон?
	— Дотам има много километри.
	— По-близо до Лондон или до Оксфорд сме?
	— Зависи. По суша вероятно Лондон е по-близо. Но всички пътища в Албион са залети. По вода е съвсем друго. А по въздух мисля, че сме точно по средата.
	Малкълм погледна към Алис, която си беше придала безизразен вид.
	— По въздух ли? — обърна се той към Диания. — Да нямате случайно цепелин или джирокоптер?
	— Цепелини! Джирокоптери! — разсмя се тя и подхвърли Лира във въздуха, с което разсмя и детето. — Защо ви е притрябвал цепелин? Ужасно са шумни.
	— Но как тогава…
	— Знаеш ли, Ричард, познавам те едва от половин час, но виждам, че си необичайно заземено момче.
	— Какво означава това?
	— Приемаш всичко буквално.
	Малкълм не искаше да й противоречи, защото може би беше права. Той още не разбираше себе си напълно, а тя беше възрастен човек.
	— Това нещо лошо ли е? — попита предпазливо.
	— Не и за механик, да речем. Дори би било чудесно, ако си механик.
	— Не бих имал нищо против да стана механик.
	— Тогава няма защо да се тревожиш.
	Алис следеше внимателно разговора със свъсено чело и присвити очи.
	— Отивам да нагледам лодката.
	„Красивата дивачка“ се полюшваше във водата, която вече не бушуваше като през последните няколко дни, а течеше плавно и равномерно, макар и по-мощно от обикновено. Малкълм имаше чувството, че реката никога няма да се върне в някогашното си корито.
	Без да бърза, той огледа лодката от край до край, като поглаждаше дървото нежно, и това уталожи малко безпокойството му. Всичко беше наред, багажът беше сух и непокътнат, а раницата на Бонвил си стоеше прибрана под седалката.
	Раницата…
	Малкълм я извади.
	— Ще я отвориш ли? — попита Аста.
	— Ти какво предлагаш?
	— Ако намерят тялото му, раницата ще е доказателство.
	— Доказателство, че ние…
	— Да. Но от друга страна, може просто да сме я намерили някъде. На брега например.
	— Да. Много е тежка.
	— Може вътре да има златни кюлчета. Хайде, отвори я!
	Раницата беше стара и смачкана, ушита от зелено платнище, с кожени кръпки на дъното и по краищата и очукани месингови катарами. Малкълм ги разкопча и отвори капака. Първо намери тъмносиня вълнена фланела, която миришеше на моторно масло и тютюн.
	— Добре щеше да ни дойде, ако я бяхме открили по-рано — отбеляза той.
	— Е, вече знаем, че е тук… Продължавай.
	Малкълм остави пуловера на тревата и продължи да тършува в раницата. Намери пет папки от светъл картон с измачкани и окъсани ъгли, пълни с книжа.
	— Нищо чудно, че тежи толкова.
	Извади една папка и я отвори. Страниците бяха гъсто изписани с черно мастило и дребен почерк, който трудно се разчиташе. Изглежда, беше дълга теза по някакъв математически въпрос, на френски.
	— Има карта — посочи Аста.
	Върху един от листовете имаше чертеж, който приличаше на план на сграда. Стаи, коридори, проходи… Поясненията също бяха на френски, но с различен почерк. Нищо не се разбираше. Намери още няколко листа с чертежи, които вероятно бяха на други етажи от същото здание.
	Прибра ги обратно и отвори следващата папка.
	— Тези са на английски — каза той.
	— Той англичанин ли беше?
	— Бонвил ли? Май беше французин. Я виж!
	Първата страница беше заглавна и написана на машина: _Анализ на някои философски заключения относно Полето на Русаков от доктор Жерар Бонвил._
	— Полето на Русаков! — възкликна Малкълм. — Прави бяхме! Той наистина го е изучавал!
	— И има докторско звание, също като доктор Релф. Трябва да й занесем тези книжа.
	— Да, ако изобщо успеем да…
	— Какво друго има в папката?
	Малкълм прелисти страниците с гъсто изписан на машина текст, прекъсван на места от уравнения и символи, които виждаше за пръв път и не можеше да разбере какво означават. Започна да чете първия параграф.
C>
	След откриването на Полето на Русаков и шокиращия, но неоспорим факт, че не можем повече да разглеждаме съзнанието като функция единствено на човешкия мозък, много учени и институции се заеха с изследването на частиците, изграждащи Полето, засега безуспешно. В този доклад предлагам методология…
C$
	— Ще го прочетем по-късно — каза Малкълм. — Изглежда много интересно.
	— Какво има в другите?
	Съдържанието на останалите три папки се оказа напълно непонятно за Малкълм, който за пръв път виждаше подобна смесица от букви, цифри и символи.
	— Трябва да е някакъв шифър. Бас държа, че доктор Релф и „Оукли Стрийт“ ще го разчетат.
	На дъното на раницата имаше още нещо, доста тежко. Пакет, увит в мушама, дебела мека кожа и накрая в черно кадифе. Оказа се квадратна дървена кутия, голяма колкото дланта на едър мъж, богато украсена с екзотични плетеници.
	— Виж само! — възхити се Малкълм от изящната вещ. — Изработката сигурно е отнела години.
	— Как се отваря? — полюбопитства Аста и се превърна в мишка.
	Малкълм огледа кутията, но не забеляза панти, закопчалка или отвор за ключ. Повърхността беше напълно гладка.
	— Хм, щом няма панти…
	— Да не би капакът просто да се издърпва?
	Малкълм опита, но не стана нищо.
	— Виждаш ли, ако беше механик… — започна Аста, но не успя да довърши мисълта си, защото Малкълм я бутна от ръба на лодката. Преди обаче да цопне във водата, тя се превърна в пеперуда, литна и кацна в косата му.
	Малкълм завъртя бавно кутията. Опипа бавно всеки сантиметър от нея в търсене на отварящ механизъм.
	— Онзи ръб там — обади се демонът му с тъничко гласче. — Изглежда зеленикав.
	— И какво?
	— Натисни го отстрани.
	Малкълм последва съвета й, първо съвсем леко, след това по-силно, и усети нещо да помръдва. Малка плочка, разположена в единия край, се отмести встрани.
	— Това вече е нещо — каза той.
	Плъзга я напред-назад няколко пъти, за да види дали ще напипа друго разхлабено място. След минутка го откри: плочка от другата страна на кутията се плъзна надолу на същото разстояние.
	— Ще се получи.
	Първата плочка се плъзна още малко, а заедно с нея и плочката от другата страна, след това се преместиха още веднъж. Но само толкова. Можеше да ги избута обратно в изходна позиция и да ги плъзга пак на три хода до края, но кутията не се отвори.
	Той отново я огледа отвсякъде, попипа тук-там и рече:
	— Аха, сетих се…
	Когато преместеше плочките докрай, капакът се изваждаше с дърпане. Съвсем просто.
	— О! — възкликна Аста. — Това не е ли…
	Върху възглавничка от черно кадифе лежеше инструмент, подобен на голям часовник или компас. Малкълм и демонът му не бяха виждали по-красив предмет. Изглеждаше точно както го беше описала доктор Релф, но много по-красив. Трийсет и шестте картинки на циферблата бяха фино изрисувани и се виждаха напълно ясно, а трите малки стрелки и по-дългата бяха изящно изработени от сребристосив метал. В центъра на циферблата имаше слънце.
	— Да, същото — сниши неволно глас Малкълм.
	— Скрий го. Веднага го прибери! — каза Аста. — Ще го разгледаме по-късно, след като си тръгнем оттук.
	— Да, да, права си.
	Макар да беше омагьосан от красотата на инструмента, Малкълм послуша Аста и го прибра в кутията, уви я отново с мушамата и я прибра най-отдолу в раницата.
	— Откъде ли го е взел? — попита тя тихо.
	— Сигурно го е откраднал.
	Малкълм закопча раницата и я пъхна обратно под седалката.
	— Доктор Релф каза, че има само шест такива — размишляваше на глас. — И единият е изчезнал, затова знаят местонахождението само на пет от тях. Обзалагам се, че това е шестият.
	От полянката с огъня не се чуваше никакъв шум и когато се върна, Малкълм видя защо. Лира спеше на тревата, а жената се беше привела над коленичилата с гръб към нея Алис и се занимаваше с косата й — плетеше я сръчно и втъкваше в нея цветчета. Пеперудите още се рееха наоколо. Една или две бяха кацнали върху спящия Пан, няколко стояха по раменете и врата на жената, а други се опитваха да кацнат върху Бен, който лежеше, облегнал глава върху лапите си до Алис, но приближаха ли, той ги пропъждаше с ръмжене.
	Изражението на Алис беше странно. Изглеждаше засрамена, но и възхитена, твърдо решена да изглежда толкова красива, колкото жената искаше. Хвърли на Малкълм свиреп поглед, сякаш го предизвикваше да се разсмее или да изсумти подигравателно, но в очите й се долавяше и безмълвна молба. Откакто убиха Бонвил, се бяха сближили, може би повече, отколкото Малкълм се беше сближавал с когото и да било друг. Тя вече не му изглеждаше като мършавото, вечно намръщено момиче, а се бе превърнала в най-добрата му приятелка. И дори му се струваше красива. Мисълта го смути, а си личеше, че и тя изпитва същото.
	Той извърна очи.
	Жената й говореше тихичко и Малкълм не искаше да подслушва, затова се отдалечи от тях и се излегна на тревата. Денят беше топъл, а на него му се спеше. Затвори очи.


	Някой разтърсваше рамото му. Алис.
	— Събуди се, Мал, не бива да стоим повече тук. Събуди се!
	Шепнеше, но Малкълм чу ясно всяка нейна дума.
	— Защо?
	— Ела да видиш какво прави тя.
	Малкълм се претърколи настрани и разтри очи. След това седна.
	— Какво? Къде?
	— До огъня е. Само не вдигай шум.
	Малкълм стана и се олюля сънено. Алис го подкрепи, преди да падне.
	— Добре ли си?
	— Да, само малко съм замаян. Та какво прави тя?
	— Не мога да го опиша… Трябва сам да видиш.
	Алис го хвана за ръка и го заведе до огъня. Скоро щеше да се свечери и за пръв път от месеци Малкълм виждаше залеза. На югозапад небето беше ясно и слънчевите лъчи прорязваха клоните на дърветата, червени, топли и ослепителни. Щом се разсъни, погледна към лодката — беше там, където я остави, с раницата под седалката. Алис го подръпна; не искаше да спират.
	В центъра на огряната от залязващото слънце полянка, Диания седеше с оголени рамене и гърди и кърмеше Лира, която сучеше лакомо. Жената вдигна очи и им отправи усмивка, толкова странна, че изглеждаше неземна.
	— Какво правите? — попита Малкълм.
	— Кърмя детето! Храня го с хубаво мляко. Вижте как лакомо суче! — И кимна гордо към бебето.
	Дясната й гърда се изплъзна от устата на Лира, жената вдигна малката и я потупа по гърба. Лира се оригна послушно и Диания я премести на лявата си гърда. Детето потърси с уста зърното и затвори очи още преди да го намери, след което отново засмука жадно.
	Малкълм не я беше виждал да суче толкова доволно от шише. Аста прошепна:
	— Тази жена се опитва да я открадне.
	Малкълм дръпна Алис за ръката и двамата отидоха при лодката.
	— Намислила е нещо подло! — заяви разпалено Аста.
	— Не е вярно! — възрази демонът на Алис.
	— Не се опитва да й навреди — изтъкна Малкълм, но осъзна, че не е вярно, още щом изрече думите.
	— Прави го, за да се привърже бебето към нея — рече Алис. — Тя не е нормална, Мал. Дори не е истински човек. Видя ли всички онези пеперуди? Коя според теб е демонът й?
	— Мисля, че всичките.
	— Къде се дянаха тогава?
	— Вярно… нямаше ги на полянката.
	— Напротив. Там бяха. Накацали са върху Пан. Едва се вижда от тях. Кълна се, тя прави някаква магия. Нали знаеш, че феите от приказките отвличат човешки деца.
	— Това са само приказки.
	— Но го правят във всички приказки, както и в песните. Крадат деца. Вярно е — настояваше Алис.
	— Е, нормално…
	— Това не е нормално! — обади се Аста. — Нищо не е нормално. След наводнението всичко се промени.
	Аста беше права: случваха се всякакви чудати неща.
	— Трябва да си вземем Лира — каза Малкълм.
	— Нека просто поговорим с жената — предложи Алис. — Така ще разберем какво е намислила.
	— Но трябва да сме готови веднага да тръгнем. Ако останем, тя просто ще открадне Лира, докато спим.
	— Да, но няма как да си съберем багажа, без да ни види. Невъзможно е.
	— Хрумна ми нещо — каза той.
	Аста отлетя от рамото му и започна да оглежда за подходящ по размери камък, а Малкълм извади раницата от лодката.
	— Какво правиш? — попита Алис. — Какво е това?
	Той отвори кутията и й показа алетиометъра. Момичето ококори очи.
	— Ето там има един — обади се Аста от малко по-далеч, — но не мога да…
	Алис й помогна да извади камъка от пръстта и го изми във водата. През това време Малкълм уви алетиометъра в кадифето и мушамата и го прибра обратно в раницата. Алис му хвърли одобрителен поглед, когато той сложи камъка в кутията и я затвори.
	— После ще ти обясня — рече й.
	След като пъхна алетиометъра и кутията с камъка в раницата и я преметна през рамо, всички се отправиха към полянката. Жената още кърмеше Лира, но когато пристигнаха, свали детето от гърдите си. Лира заспиваше заситена.
	— Досега не е пила подобно мляко — заяви жената.
	— Вярно е. Благодарим, че я нахранихте, но трябва да тръгваме — каза Малкълм.
	— Няма ли да пренощувате тук?
	— Не. Трябва да вървим. Много ви благодарим за гостоприемството, но е време да тръгваме.
	— Е, щом се налага.
	— И трябва да вземем Ели.
	— Не. Тя е моя.
	Сърцето на Малкълм биеше толкова силно, сякаш всеки момент щеше да изхвръкне от гърдите му. Алис го хвана за ръка.
	— Ще я вземем — заяви твърдо тя, — защото е поверена на нашите грижи.
	— Моя е. Сука от млякото ми. Вижте колко е щастлива в обятията ми! Ще остане при мен.
	— И какво ви дава това право? — попита Малкълм.
	— Искам го и имам силата да го постигна. Ако можеше да говори, тя също щеше да ви каже, че желае да остане.
	— Какво ще правите с нея?
	— Ще я отгледам като една от нас.
	— Но тя не е като вас.
	— След като вкуси от млякото ми, вече е като нас. Необратимо е.
	— А кои сте вие?
	— Най-старият народ на света. Първите обитатели на Албион. Тя ще бъде наша принцеса.
	— Вижте — рече Малкълм и свали раницата от рамото си. — В замяна ще ви дам съкровище.
	— Какво по-точно?
	— Съкровище, достойно за кралица. Кралица сте, нали?
	— Разбира се.
	— Фея ли сте?
	— Къде е съкровището?
	Малкълм извади кутията.
	— Дай да видя.
	— Ще взема Ели, за да ви е по-удобно да го разгледате — обади се Алис.
	Но Диания притисна детето до гърдите си и й хвърли смразяващ поглед.
	— За глупачка ли ме вземаш? Знам всички трикове, които могат да ви хрумнат. Тук има нещо гнило. Никой не подарява просто така разни ценности.
	— Тогава защо смятате, че имате право да задържите бебето? — попита Алис.
	— Това е много по-обяснимо — отвърна жената.
	Точно този миг чакаше Малкълм.
	— Ако съумеете да ни обясните, можете да задържите и бебето, и съкровището.
	Диания го погледна, прегърна Лира по-силно и я полюля.
	— Какво точно да успея да обясня?
	— Ако успеете да обясните защо Ели беше поверена на грижите ни, тогава тя може да остане при вас.
	Жената се замисли.
	— На колко опита имам право? Няма да се съглася само на един.
	— Нека са три.
	— Три. Добре. Първи опит: Тя ви е сестра, а родителите ви са починали. Оставили са я на вашите грижи.
	— Грешите — каза Малкълм. — Имате още два опита.
	— Така… Втори опит: Откраднали сте я и я водите в Лондон, за да я продадете.
	— Пак грешите. Остава ви само един опит.
	— Само един… Само един… Добре, да видим. Сетих се! Гледали са я монахините и когато реката се разля, със Сандра сте я взели от люлката, сложили сте я в лодката и водата ви е отнесла. Преследвал ви е някакъв мъж, когото сте убили, сестрите на Светото смирение са я отвели, а вие сте я спасили и след това се озовахте тук!
	— Кой я е спасил?
	— Вие. Ричард и Сандра.
	— Кого спасихме?
	— Ели, естествено!
	— Отново грешите — каза Малкълм. — Тя се казва Алис, а не Сандра. Аз съм Малкълм, а не Ричард, а бебето не е Ели, а Лира. Изгубихте.
	В този миг Диания отвори уста и нададе толкова пронизителен вой, че се наложи Малкълм да запуши уши. Тя разпери ръце, Лира се търкулна и щеше да падне на земята, ала Алис се спусна и я улови. Жената се хвана за главата, от очите й рукнаха сълзи и тя се просна възнак на тревата със сърцераздирателни ридания, от които Малкълм потръпна от страх, но събра одеялата, грабна металната кутия с бисквити и й подаде дървената кутия.
	— Обещах ви съкровището. Вземете.
	Диания не спираше да ридае; цялото й тяло се тресеше.
	— Вземете — повтори той и остави кутията на земята.
	Жената се претърколи по гръб и замята глава наляво-надясно.
	— Бебето ми! Вземате ми детето!
	— Тя не е ваше дете — изтъкна Малкълм.
	— От безброй години копнея да прегърна бебе до гърдите си! Тя сука от млякото ми! Моя е!
	— Тръгваме си. Оставям съкровището ето тук.
	Диания се надигна и седна, но хлипаше толкова силно, че едва запази равновесие. Избърса с една ръка сълзите си, а с другата намери опипом кутията.
	— Какво е това?
	— Казах ви. Съкровище. Ние тръгваме. Благодарим за гостоприемството.
	Диания се надигна на колене, хвърли се в краката на Алис и ги обгърна с ръце. Момичето се стресна и дръпна Лира встрани.
	— Той не разбира, не би могъл! Как може един мъж да разбере? Но ти…
	— Не! — отсече Алис.
	— Огледа ли се в огледалото, след като ти сплетох косата?
	— Да…
	— Хареса ли се?
	— Да. Но…
	— Мога да те направя красива. Ще преобразя лицето ти така, че всички мъже да падат в краката ти. Имам тази сила!
	Алис стисна устни. Малкълм я гледаше безпомощно. Нещо му подсказваше, че Алис по принцип не е доволна от начина, по който изглежда. Видя как по лицето й пробягват различни емоции, макар да не разпозна някои от тях. Най-накрая изражението й застина в характерното хапливо презрение.
	— Лъжеш. Пусни ме.
	Жената я пусна и се разплака отново, този път с кротко примирение. На Малкълм му дожаля.
	Но какво можеха да направят?
	Той побутна кутията към нея, обърна се и се отдалечи безмълвно. Алис го последва със спящата Лира на ръце.
	Малкълм се обърна веднъж и видя, че жената е седнала и разглежда кутията.
	— Какво ще стане, когато я отвори? — попита тихо Алис.
	— Няма да успее.
	— Защо?
	— Защото не е механик.
	Лодката беше непокътната; Малкълм се притесняваше да не й се е случило нещо. Задържа я, докато Алис се качи с детето, и след като двете се настаниха на седалката при носа, той прибра раницата под другата седалка, скочи вътре, взе греблото и насочи „Красивата дивачка“ далеч от омагьосания остров.


>>	22. Смола

	{img:glava_22.png}
	Сред потока от новини след наводнението — новини за срутени сгради, дръзки спасителни операции, удавени и изчезнали хора, информацията, че манастир близо до Оксфорд е опустошен поради смъртта на няколко монахини и рухването на средновековната порта, беше сравнително незначителна. Много други селища и местности бяха пострадали далеч по-тежко. Да се пресее важното сред този порой от новини беше еднакво трудно и за Дисциплинарния съд на Консисторията, и за „Оукли Стрийт“, но тайната организация имаше известно предимство благодарение на Хана Релф и започна издирването на момче и момиче с малка лодка и бебе преди врага.
	Дисциплинарният съд обаче беше по-добре оборудван. „Оукли Стрийт“ имаше три плавателни съда — лодката, наета от Бъд Шлезингер в Тилбъри, и две цигански корабчета, в едното от които се качи Нюгънт, а в другото Пападимитриу, — докато Съдът притежаваше седем съда, сред които четири катера. От друга страна, в лицето на циганите „Оукли Стрийт“ разполагаше с добре информирани водачи и опитни навигатори. Съдът разчиташе единствено на страха, който всяваше с въпросите си и грубата си сила.
	И така, двете страни поеха да търсят „Красивата дивачка“ и пасажерите й — лодките на „Оукли Стрийт“ тръгнаха от Оксфорд, а тези на Съда се отправиха от различни точки надолу по реката.
	Атмосферните условия обаче създаваха големи затруднения, наводнението беше опустошително и навсякъде цареше всеобщ хаос. Освен това лорд Нюгънт започваше да се чуди дали този потоп е обикновено природно бедствие. И на него, и на циганите, с които пътуваше, им се струваше, че причината не е просто във времето, защото наводнението започна да предизвиква причудливи илюзии и необичайни явления. По едно време изгубиха от поглед всякаква суша, все едно се намираха навътре в океана. Друг път Нюгънт беше готов да се закълне, че вижда създание, подобно на крокодил, дълго колкото кораба, да ги следва, без да се подава над повърхността. А една нощ под водата се рееха загадъчни светлини и се носеше неземна мелодия.
	Скоро лорд Нюгънт чу циганите да наричат феномена с непознат за него израз. Наричаха потопа и последствията от него част от тайна общност. Попита ги какво означава това, но те мълчаха.
	И така, продължаваха да търсят „Красивата дивачка“, ала тя им се изплъзваше.


	Бодната шир се лееше напред все едно беше някоя от големите южни реки, като Амазонка или Нил, за които Малкълм беше чел, без непредвидени препятствия, скали и плитчини, без силен вятър, който да вдига вълни.
	Слънцето залезе и изгря луната. Малкълм и Алис мълчаха, Лира спеше. По едно време момчето помисли, че и Алис е заспала, но след известно време тя попита:
	— Гладен ли си?
	— Не.
	— И аз не съм гладна. Очаквах да огладнеем скоро, тъй като ядохме за последно преди часове.
	— Лира също не е огладнявала.
	— Заради млякото на феята е — обясни Алис. — Какво ли ще й причини?… Дали ще стане наполовина фея?
	— И ние ядохме от омагьосаната храна.
	— Проклетите яйца. Май си прав.
	Заобиколени от искрящата на лунната светлина вода, сякаш сънуваха общ сън.
	— Мал — обади се след малко Алис.
	— Какво?
	— Как успя така да я преметнеш? Мислех, че никога няма да се излъже, но щом разбра, че е объркала имената…
	— Спомних си приказката за Румпелщилцхен и реших, че за феите имената са много важни. Но ако ти не се беше сетила да ни представиш с фалшивите имена, нямаше да имаме никакъв шанс.
	Смълчаха се за минута, след което Малкълм промълви плахо:
	— Алис, ние убийци ли сме?
	Тя се замисли и отвърна:
	— Той може още да е жив. Няма как да знаем със сигурност. Не го убихме преднамерено. Просто защитавахме Лира. Не си ли съгласен?
	— И аз се опитвам така да си го обясня. Но при всички случаи най-малкото сме крадци.
	— Заради раницата ли? Нямаше смисъл да я оставяме там. Някой друг щеше да я вземе. А ако не бяхме намерили онази кутия… Мал, идеята ти беше великолепна. Аз никога не бих се сетила. Ти ни спаси. И измъкна Лира от белия манастир…
	— Въпреки това се чувствам виновен.
	— Заради Бонвил?
	— Да.
	— Разбирам… Но няма какво да…
	— На теб жал ли ти е за него?
	— Да. Но пък тогава се сещам какво стори на сестра Катарина. И… май не съм ти споделяла какво каза на мен, нали?
	— Кога?
	— Когато го срещнах в Йерихон.
	— Не…
	— Нито какво направи.
	— Какво е направил?
	— След като ме почерпи риба и пържени картофи, предложи да се разходим. И понеже ми се стори мил…
	— Защо се съгласи да се разхождате по тъмно?
	— Ами, той… ме покани…
	Малкълм изведнъж се почувства глупаво.
	— О, да. Извинявай.
	— Не се извинявай. Момчетата рядко ме канят на разходка. Май ги плаша. Но той беше истински мъж и не можах да устоя. Тръгнахме по Уолтън Роуд, качихме се на моста, той ме целуна и каза, че съм красива. Само толкова. Изпитах чувства, които не мога да ти опиша.
	На бузата й проблесна нещо и с голяма изненада Малкълм видя, че от очите й се стичат сълзи. Тя продължи с потреперващ глас:
	— Винаги съм си мислела, че ако ми се случи нещо подобно, то демонът на мъжа ще е… добър към моя демон. Така пише в книгите. Така разправят всички. Но Бен, той…
	Демонът й, който в момента беше хрътка, пъхна глава под ръката й. Алис го погали по ушите. Малкълм наблюдаваше мълчаливо.
	— Онази проклета хиена… — Алис вече неприкрито плачеше. — Ужасно беше… Тя се държеше отвратително. Бонвил беше мил, искаше да продължим да се целуваме, но аз не можех, защото хиената ръмжеше, хапеше и… пикаеше. Сякаш това беше нейното оръжие…
	— И аз я видях да го прави — вметна Малкълм.
	— Затова го накарах да спрем, а той се изсмя и ме отблъсна. А можеше… Надявах се, че ще е прекрасно… Вместо това се сблъсках с омраза и насмешка. Но се почувствах толкова раздвоена, Мал, защото първоначално той беше мил и нежен… На два пъти ми каза, че съм красива. Никой не ми беше казвал подобно нещо и мислех, че никога няма да го чуя.
	Алис извади скъсана носна кърпичка от джоба си и избърса очи.
	— И когато феята ми сплете косата и се видях в огледалото, си помислих… помислих, че може би наистина съм красива.
	— Ти си красива — каза Малкълм. — Поне аз така мисля.
	Опитваше се говори убедително. И беше искрен. Но Алис само се изсмя горчиво и отново избърса очи.
	— Когато го видях за пръв път до работилницата в манастира — продължи Малкълм, — ужасно се уплаших. Той изникна от тъмното и не каза нищо, а хиената застана насред пътеката и се изпика. Но по-късно същата вечер той дойде в „Пъстървата“ и баща ми трябваше да го обслужи. Бонвил не се държеше грубо, ала всички останали клиенти се отдръпнаха от него — просто не им се хареса. Сякаш вече знаеха що за човек е. С мен се отнесе дружелюбно и помислих, че съм го преценил грешно и че всъщност е приятен човек. А през цялото това време той е искал да се добере до Лира…
	— Сестра Катарина нямаше никакъв шанс — каза глухо Алис. — Щеше да изпълни всяко негово желание.
	— И за малко така да стане. Ако реката не беше излязла от коритото…
	— Според теб наистина ли е искал да убие Лира? — попита тя.
	— Така изглежда. Не мога да си представя защо иначе ще я преследва. Може би, за да я отвлече.
	— Може би…
	— Ние трябваше да я защитим.
	— Разбира се.
	Малкълм осъзнаваше, че не бяха имали друг избор. Абсолютно убеден беше, че са постъпили правилно.
	— Какво беше онова нещо, което извади от кутията? — попита Алис след няколко минути.
	— Алетиометър. Поне така мисля, никога не съм виждал алетиометър на живо. Изработени били само шест и местоположението на пет от тях е известно, но шестият изчезнал преди години. Струва ми се, че този е липсващият.
	— Какво ли е щял да направи с него Бонвил?
	— Сигурно да го продаде. Или се е опитвал сам да го тълкува, но са нужни години обучение… А може да е искал да го използва като разменна монета, нали беше шпионин.
	— Откъде знаеш?
	— От книжата в раницата. Голяма част бяха написани с шифър. Ще ги занеса на доктор Релф, когато се приберем…
	— Ами ако не успеем да се върнем?
	— Разбира се, че ще се приберем. Това… което се случва в момента покрай наводнението, е… Не знам как да се изразя. Сякаш е някакво междинно време. Все едно сме в сън.
	— Нима само ни се привижда и не е истинско?
	— Не, не. Напълно реално е. Но някак си потопът е много по-мащабен, отколкото предполагах. Случват се странни неща.
	Искаше да й разкаже за искрящия кръг, но си даде сметка, че ако го направи, значението ще се разпадне и ще се изгуби. Реши да изчака, докато и самият той го проумее по-добре.
	— Вече сме близо до Лондон и лорд Азриел — каза на глас. — А след това ще се приберем в Оксфорд. Дотогава водата ще се е отдръпнала. И ще видя…
	Канеше се да изрече „мама и татко“, но не можа заради риданието, изтръгнало се от гърлото му, последвано от друго, когато образите им изникнаха в съзнанието му: майка му в кухнята сред парата и топлината приготвя овчарски пай и ябълков щрудел; а баща му засмян разказва истории и чете резултатите от футболни мачове, и слуша, изпълнен с гордост, за откритието на Малкълм. Преди да успее да сподави мъката, се разплака сърцераздирателно заради отредената му съдба да се носи по разлялата се река все по-далеч от дома, без родителите му да знаят къде е.
	Само преди няколко дни би предпочел да му откъснат дясната ръка, отколкото да се разплаче пред Алис. Все едно се разголваше пред нея, но това някак си нямаше значение, защото тя също плачеше. Ако не се намираха в двата противоположни края на лодката със спящата Лира помежду им, вероятно щяха да се прегърнат и да ридаят заедно.
	Плакаха дълго, след което бавно и постепенно бурята от сълзи утихна. А лодката се носеше напред, Лира продължаваше да спи и те все още не изпитваха глад.

	* * *

	И все още никъде не се виждаше суша, където да спрат за почивка. Малкълм реши, че в момента разливът е достигнал връхната си точка, защото макар тук-таме да стърчаха групички дървета, никъде не се виждаше земя — нямаше островчета като онези, на които спираха до момента, не се виждаха възвишения, покриви на къщи, скали. Все едно плаваха по Амазонка, за която Малкълм беше чел, че е толкова широка, та от средата й не се вижда нито един от двата бряга.
	За пръв път в съзнанието му се прокрадна опасение: ако все пак успееха да се доберат до Лондон и градът не беше напълно разрушен от наводнението, как щяха да открият лорд Азриел? Заявил беше напълно хладнокръвно пред Алис, че лесно ще го намерят, но дали наистина беше така?
	Въпреки умората не смееше да затвори очи от страх да не блъсне лодката в някое опасно препятствие, но в същото време не му се спеше, сякаш отдавна беше преодолял желанието за сън и храна. Може би, след като беше спал на острова на феята, повече никога нямаше да му се доспи.
	А Лира спеше спокойно, тихо и непробудно.


	След около час Малкълм започна да забелязва промяна в движението на водата. Определено разлялата се река имаше основно течение някъде по средата, което се движеше по-бързо. И те плаваха именно по него.
	Първо, течението беше съвсем малко по-бързо от останалата част от разлива и вероятно ги носеше от известно време, без да забележат. Когато Малкълм все пак обърна внимание, то се беше превърнало в нещо като отделна река в по-голямата. Реши да насочи лодката встрани към ленивата водна шир, но когато опита, „Красивата дивачка“ извъртя нос сякаш по своя воля обратно към бързия поток. Щом отново попаднаха там, Малкълм установи, че течението е прекалено мощно, за да успее да се измъкне от него с гребане. Ако имаха две гребла и ако Алис беше будна, може би щяха да успеят — но нямаха. Малкълм остави греблото върху коленете си и се опита да разбере накъде отиват.
	Оказа се, че Алис все пак е будна.
	— Какво става? — попита тя.
	— Във водата има течение. Но не се притеснявай, носи ни в правилната посока.
	Алис се надигна, не с тревога, а с любопитство.
	— Сигурен ли си?
	— Почти.
	Луната беше залязла; беше най-тъмното време от нощта. На небосклона имаше малко звезди, чиито отражения потрепваха и се разсейваха сребристи в черната вода. Малкълм оглеждаше хоризонта, но не виждаше силуетите на острови, дървета или скали. Все пак не зърна ли нещо в далечината — някакво по-тъмно петно?
	— Какво гледаш? — попита Алис.
	— Право пред нас… май има нещо…
	Алис се обърна и се взря в тъмнината през рамото му.
	— Вярно, има нещо. Към него ли се носим? Можеш ли да ни изкараш от това течение?
	— Опитах. Прекалено силно е.
	— Май е остров.
	— Да… възможно е… Явно е пуст. Не се виждат светлини.
	— Ще се разбием в него!
	— Течението ще ни повлече със себе си и ще го заобиколим — успокои я Малкълм, но никак не беше сигурен в думите си. Видимо се носеха право към острова и когато наближиха, чу нещо, което никак не му хареса. Алис също го чу.
	— Водопад. Чуваш ли?
	— Да. Дръж се здраво, нищо, че все още е далеч.
	Водопадът наистина беше далеч, но се приближаваше бързо. Малкълм отново загреба здравата надясно, тъй като му беше по-лесно, отколкото наляво, но всичките му усилия отиваха напразно.
	Освен грохота на водопада, от острова долиташе и друг звук, някакво боботене изпод земята. Малкълм се наруга наум, че не беше забелязал течението по-рано, за да измъкне лодката от него, докато беше по-слабо.
	— Наведи се! — извика той, защото се носеха право към тъмен склон, обраснал с гъста растителност, а течението се усилваше все повече…
	Връхлетяха сред ниско надвиснали клони и остри вейки и момчето едва успя да вдигне ръка пред лицето си навреме. Озоваха се в тунел сред непрогледна тъмнина, заобиколени от отекващото клокочене и боботене на водата.
	Той за малко да извика: „Дръж здраво Лира!“, но се усети, че няма нужда да напомня на Алис. Пъхна лявата си ръка в едната презрамка на раницата, остави греблото на дъното на лодката и го затисна с крака, и се вкопчи в перилата…
	Оглушителното бучене на водопада ги блъсна, лодката се килна рязко напред, Малкълм се разтресе, залят от леденостудена вода. Алис изпищя от страх, а той извика:
	— Дръж се! Дръж се!
	И в този миг прозвуча изненадващ звук: Лира се разсмя весело, сякаш на света нямаше по-забавно нещо от хвърченето по водопад в непрогледен мрак.
	Малката се намираше на сигурно място в ръцете на Алис, но самата Алис добре ли беше?
	Малкълм отново се провикна с писклив и уплашен глас сред грохота на водата:
	— Алис, Алис, Алис!
	В този миг внезапно лодката се изстреля от тъмния тунел, цопна във водата и се понесе по спокойно течение между зелени брегове под светлината на хиляди сияещи фенери.
	— Алис!
	Тя лежеше в безсъзнание, обгърнала Лира с ръце. Бен се бе свил до нея напълно неподвижен.
	Малкълм взе греблото с треперещи ръце и насочи лодката към левия бряг, където под полегат склон имаше пристан. След минутка спряха, Аста пренесе Пан на брега, а Малкълм взе Лира от обятията на Алис и я остави на тревата, където бебето продължи да гука доволно.
	После се върна и повдигна нежно главата на Алис. Явно я беше ударила в стената на лодката, но когато момичето се размърда, се видя, че няма кръв.
	— Алис! Чуваш ли ме?
	Той я прегърна и се дръпна назад, за да може тя да седне.
	— Къде е Лира?
	— На брега. Добре е.
	— На малката проклетница й се стори, че пада голяма веселба.
	— И продължава да се радва.
	С негова помощ Алис слезе несигурно от лодката и стъпи на малкия кей, а Бен я последва предпазливо. Аста бързаше да се върне при Пан, така че Малкълм и Алис отидоха при Лира, стовариха се разтреперани на тревата и се огледаха.
	Намираха се в просторна градина с бели пътечки и цветни лехи, разположени сред необятна ливада с искрящо зелена на светлината от фенерите трева. Но дали наистина бяха фенери? Приличаха на големи цветове, осеяли клоните на дърветата, които излъчваха меко топло сияние. А дърветата бяха толкова многобройни, тъй че на земята беше светло, а кадифеночерното небе можеше да е на милиони километри или едва на два метра над тях.
	Полегати склонове водеха до величествен палат с греещи прозорци, където хората (твърде дребни от това разстояние, за да се виждат ясно) се държаха сякаш бяха на бал или прием в чест на важни гости. Танцуваха в салона, разговаряха на терасата, обикаляха около фонтаните и цветните лехи в градината. До пътешествениците на брега долитаха звуците на валс, изпълняван от голям оркестър, и откъслечни разговори.
	На другия бряг на малката река… не се виждаше нищо. От време на време стелещата се мъгла като че се разсейваше от някакво движение, но така и не се разпръсваше достатъчно. Не ставаше ясно дали и на отсрещния бряг има красиви градини, или е пущинак.
	Затова Малкълм и Алис се любуваха на пищния парк на този бряг, сочеха едно или друго — светещ фонтан, дърво, натежало от златисти круши, ято пъстри рибки, които изскачаха от потока в пълна хармония и ги поглеждаха с опулените си очи.
	Малкълм стана, целият схванат, и Алис попита:
	— Къде отиваш?
	— Ще изгреба водата от лодката и ще извадя багажа да изсъхне.
	Всъщност се чувстваше замаян от чудесата, които ги заобикаляха, и се надяваше, че като се заеме с обикновена физическа работа, ще си възвърне поне част от самообладанието.
	Извади чантата с багажа на Лира и простря мокрите дрехи върху дъсчения пристан. Отвори тенекиената кутия и видя, че бисквитите са натрошени на парчета, но са сухи, и после разпъна брезента, за да се изсуши. Раницата с ценното съдържание, която беше преметнал през рамо, беше мокра само отвън; платнището беше достатъчно дебело, за да опази папките, а алетиометърът стоеше непокътнат в непромокаемата мушама.
	Малкълм подреди внимателно всичко върху дървения пристан и се върна при другите. Алис си играеше с Лира — държеше я така, че крачетата на детето да докосват земята, и я побутваше напред все едно ходи. Лира все още беше в добро настроение, а Бен в облика на кос помагаше на Панталеймон да лети високо като него, което не беше много високо, само до най-ниските клони на сияещите дървета.
	— Какво ще правим? — попита го Алис.
	— Предлагам да отидем да разгледаме палата и да проверим дали някой знае къде живее лорд Азриел. Приличат ми на благородници.
	— Да вървим тогава. Би ли поносил Лира?
	— Може да намерим и нещо за ядене. Както и тихо местенце, за да я преоблечем.
	Лира беше по-лека от раницата, но по-трудна за носене, защото тежестта на раницата се поемаше от раменете, докато бебето трябваше да носи с две ръце. А и миризмата, която се разнасяше от пелената й, не беше много приятна. Алис с радост пое раницата, а Малкълм крачеше до нея с въртящата се и скимтяща Лира.
	— Не може все Алис да те носи — говореше й Малкълм. — Сега аз ще те понося малко. А щом стигнем до онази хубава къща със светлинките, ще ти сменим пелената и ще те нахраним. Потърпи, скоро ще пристигнем.
	Но преходът се оказа по-дълъг, отколкото очакваха. Пътеката минаваше през градината, между обсипаните със светлинки дървета, покрай лехи с рози, лилии и безброй други цветя, покрай фонтан със светеща вода и друг, от който бликаха искрящи струи, и трети, от който сякаш шуртеше благоуханен парфюм — и след целия този път сякаш не се бяха приближили и на метър до сградата на хълма. Виждаха всеки прозорец, всяка колона, всяко стъпало, водещо до голямата отворена врата и красивата зала вътре; виждаха силуетите на хора през високите прозорци; чуваха музика, но имаха чувството, че са все така далеч.
	— Тази пътека сигурно лъкатуши като лабиринт — промърмори Алис.
	— Тогава да поемем направо през тревата — предложи Малкълм. — Няма как да сбъркаме, ако не изгубим палата от поглед.
	Тръгнаха напряко. Натъкнеха ли се на пътека, я пресичаха, стигнеха ли до фонтан, го заобикаляха и продължаваха право напред. Прегазваха изпречили се на пътя им лехи. И все така не се приближаваха.
	— О, по дяволите! — изруга Алис и пусна раницата в тревата. — Ще се побъркам!
	— Това място не е истинско. Тоест не е нормално.
	— Някой идва насам. Да отидем да попитаме.
	Към тях бавно вървеше малка групичка от двама мъже и две жени. Малкълм остави Лира на земята, но тя се разплака и Алис я вдигна уморено. Малкълм отиде на пътеката да пресрещне хората. Те бяха млади, облечени елегантно като за бал — жените с дълги рокли с голи рамене и ръце, мъжете с черни костюми и бели ризи. Всички носеха чаши. Смееха се и водеха безгрижен разговор, както Малкълм беше виждал да правят млади влюбени двойки, а демоните им, все птици, пърхаха около тях и от време на време кацаха по раменете им.
	— Извинете — обади се той, когато наближиха, — бихте ли…
	Те не му обърнаха внимание и продължиха по пътя си. Малкълм застана пред тях.
	— Извинете за безпокойството, но знаете ли къде…
	Те отново не го забелязаха. Сякаш беше незначително препятствие по пътя. Двама го заобиколиха от едната страна, без да спират да говорят и да се смеят, а другите двама го заобиколиха от другата страна, хванати за ръце и шепнещи си тихо. Аста се превърна в птица и литна да поговори с демоните им.
	— Не ме чуват! Сякаш изобщо не ни виждат!
	— Извинете! Ехо! — повиши глас Малкълм и изтича отново пред групичката. — Как да стигнем до имението горе на хълма? Бихте ли…
	Младежите отново го заобиколиха, без да го удостоят с вниманието си. Наистина изглеждаше, че е невидим, безплътен. Той вдигна камъче от пътеката и го метна. Удари единия мъж по тила, но той не реагира.
	Малкълм се обърна към Алис и разпери ръце. Тя се намръщи.
	— Колко са невъзпитани.
	Лира вече ревеше с цяло гърло.
	— Ще наклада огън — каза Малкълм. — Поне ще успеем да стоплим вода за нея.
	— Къде е лодката? Дали ще намерим обратния път, или и той ще ни разиграва?
	— Ето там е, виж! — посочи той на около петдесет метра зад тях. — Колко време вървяхме, а почти не сме се отдалечили. Може да има някаква магия. Всичко е толкова странно.
	Малкълм установи, че може да се върне до лодката само с няколко крачки. И това незнайно защо не го изненада. Взе всичко необходимо за Лира и отиде при Алис. Събра съчки под най-близкото дърво и отчупи няколко по-ниски клонки, след което избра по-късите и ги подреди като колибка, преди да драсне кибритена клечка. Подпалките веднага се разгоряха. Натроши големите с лекота, сякаш бяха създадени така, че да се чупят на идеално дълги парчета и да са достатъчно сухи за огъня, макар и направо от дървото.
	— Изглежда, можем спокойно да запалим огън. Нямаме право единствено да стигнем до палата. Ще донеса вода.
	Фонтанът, към който се отправи, се оказа по-близо, отколкото очакваше, и водата беше достатъчно чиста и прясна, за да напълни тенджерата. Взели бяха няколко бутилки с вода от аптеката — колко отдавна му изглеждаше това — и сега напълни и тях.
	— Всичко е на наше разположение, с изключение на сградата на хълма — отбеляза Аста.
	Няколко души минаха покрай огъня, но никой не спря да попита защо са го запалили или да ги нахока. Малкълм го накладе на тревата, само на два метра от една централна алея, но също като него, и огънят явно беше невидим. Влюбени млади двойки, по-възрастни мъже и жени, сериозни побелели господа с вид на държавници, достолепни госпожи със старомодни рокли, хора на средна възраст с вид на влиятелни и важни личности — най-различни гости се разхождаха из парка, и не само гости: между тях обикаляха и келнери с табли, отрупани с чаши вино и чинии с ордьоври. Когато един сервитьор мина наблизо, Малкълм взе чиния от подноса му и я занесе на Алис.
	— Първо ще преоблека Лира — каза тя и натъпка в устата си сандвич с пушена сьомга. — Така ще се успокои. После ще я нахраня.
	— Да донеса ли още вода? Тази в тенджерата е прекалено гореща.
	Водата обаче се оказа с идеалната температура, за да измият детето. Алис съблече дрешките на Лира и я избърса с мокра кърпа, влагата изсъхна бързо на топлия въздух. След това тръгна да търси къде да изхвърли мръсната пелена, докато Малкълм си играеше с детето и му даде парченце пушена сьомга. Лира изплю рибата и когато Малкълм се разсмя, тя се намръщи и стисна упорито устица.
	След малко Алис се върна и попита:
	— Видя ли някъде кошчета за боклук?
	— Не.
	— Нито пък аз. Но когато се огледах къде да изхвърля пелената, едно просто се появи пред очите ми.
	Поредната загадка. Водата в тенджерата вече беше кипната и достатъчно изстинала, за да напълнят шишето на Лира, тъй че Алис разтвори сухото мляко и седна да я храни. Малкълм тръгна да се разхожда наоколо, разглеждаше дърветата със светещите цветове и слушаше птиците, които летяха и чуруликаха по клоните красиво като славеи.
	Аста отлетя при тях и след малко се върна:
	— Също като хората на пътеката, и птиците не ме виждат!
	— Пиленца ли бяха, или големи птици?
	— Май бяха големи птици, защо?
	— Досега видяхме само възрастни хора.
	— Все пак това е някакъв коктейл или бал. Нормално е да няма деца.
	— Все пак… — каза замислено Малкълм.
	Върнаха се при Алис.
	— Ти се заеми — заръча му тя.
	Малкълм пое Лира, която нямаше време да захленчи, тъй като той тикна биберона на шишето обратно в устата й. Алис се излегна на тревата. Бей и Аста се превърнаха в змии и се надпреварваха кой ще достигне по-голяма дължина.
	— Преди никога не е правил такива щуротии — каза тихо Алис за демона си.
	— Аста прави щуротии непрекъснато.
	— Да. Иска ми се…
	— Какво? — подкани я Малкълм след няколко секунди.
	Алис погледна към Бен и след като видя, че е изцяло улисан в играта с Аста, рече тихо:
	— Иска ми се да знам кога ще престане да се преобразява и ще се спре на една форма.
	— Как мислиш, какво става, когато престанат да се променят?
	— В какъв смисъл?
	— Питам се дали един ден просто спират да се преобразяват, или губят способността постепенно.
	— Знам ли? Мама все ми повтаря да не се тревожа, защото просто става, когато му дойде времето.
	— Ти каква искаш да е постоянната му форма?
	— На някое отровно животно — заяви решително Алис.
	Малкълм кимна. Покрай тях продължаваха да минават най-различни хора, а сред тях Малкълм зърна лица, които му се струваха познати, но може да бяха клиенти от „Пъстървата“ или да ги беше виждал насън. Може дори да бяха негови приятели от училище, които бяха пораснали и сега бяха на средна възраст, което би обяснило защо му изглеждаха едновременно и познати, и напълно чужди. Зърна мъж, който толкова приличаше на господин Тапхаус, че Малкълм за малко да скочи и да го поздрави.
	Алис лежеше на една страна и гледаше преминаващите хора.
	— Забелязваш ли някой познат? — попита той.
	— Да. Мислех, че съм задрямала и сънувам.
	— Младите по-стари и старите по-млади ли са?
	— Да. А някои са мъртви.
	— Мъртви ли?
	— Да, преди малко видях баба.
	— Да не би и ние да сме мъртви?
	Алис помълча малко и отвърна:
	— Надявам се, че не сме.
	— И аз. Какво ли правят тук? И кои ли са другите хора, които не познаваме.
	— Може да са хора, с които ще се запознаем в бъдеще.
	— Или пък… това е светът на феята. Може би тези хора също са феи. Имам някакво такова усещане.
	— Да, логично звучи. Само че, за разлика от нея, те не ни виждат.
	— Но тя беше в нашия свят, затова сме й изглеждали по-плътни. Тук в техния свят явно сме невидими.
	— Сигурно си прав. Все пак трябва да внимаваме. — Алис се прозя и се претърколи по гръб.
	Лира, за да не остане по-назад, също се прозя. Панталеймон опита да се превърне в змия като другите два демона, но се отказа след минутка, стана мишка и се сгуши в Лира. След миг детето заспа, а след като Бен се преобрази в хрътка и се сви до Алис, тя също потъна в сън.
	Малкълм изпита порив да коленичи и да се вгледа в лицето на Алис. Познаваше го добре, но никога не го беше виждал толкова отблизо, защото тя не би позволила. Почувства се малко гузен, че я наблюдава, докато спи с Бен, сгушен до нея.
	Но го глождеше любопитство. Вечната бръчица от мръщене между веждите й беше изчезнала; чертите й изглеждаха по-меки, устатата беше отпусната спокойно и цялото й изражение беше по-сложно и загадъчно. Долавяше се доброта и някаква ленива радост — тези думи му хрумнаха. В ъгълчетата около очите й играеше подигравателна усмивка. Устните й, тънки и стиснати, когато беше будна, сега изглеждаха по-плътни и също като очите й сякаш се усмихваха. И кожата й беше различна — гладка и мека, бузите й руменееха все едно й беше горещо или пък се червеше насън.
	Приближил се беше прекалено. Имаше чувството, че върши нещо нередно. Той се отдръпна и извърна очи. Лира се размърда и промърмори насън, той я погали по челото — беше топло, също като лицето на Алис. Искаше му се да погали и Алис по бузата, но тази мисъл го смути. Той стана и отиде до пристана, където „Красивата дивачка“ се полюляваше във водата.
	Изобщо не му се спеше и мислите му все още се връщаха към лицето на Алис и какво би било да го погали и целуне. Пропъди тази идея и опита да мисли за нещо друго.
	Затова коленичи да погледне лодката и се стъписа, защото на дъното й имаше поне два пръста вода, а беше сигурен, че я е изгребал.
	Развърза въжето и я издърпа върху тревата, след което я преобърна, за да изтече водата. И точно както се опасяваше, забеляза пукнатина в корпуса.
	— Пукнала се е, когато минахме през онзи тунел — обади се Аста.
	— Явно сме се ударили в някой остър камък. По дяволите!
	Малкълм коленичи на земята и разгледа внимателно пораженията. Една от дъските на външната обвивка се беше сцепила и боята около нея беше олющена. Пукнатината беше малка, но дъските се огъваха малко при движение и несъмнено процепът щеше да продължи да пропуска, ако не го поправеше.
	— Какво ни трябва? — попита котката Аста.
	— В идеалния случай дъска. Или платнище и лепило. Но не разполагаме с тези материали.
	— Раницата е от платнище.
	— Да, вярно. Бих могъл да отрежа малко парче от капака…
	— Виж там!
	Аста сочеше към висок кедър, едно от малкото иглолистни дървета наоколо. Един от най-ниските клони се беше счупил и от мястото течеше златиста смола.
	— Ще свърши работа — каза Малкълм. — Да отрежем парче от платнището.
	Капакът на раницата беше достатъчно дълъг, че да отреже парче с нужната големина. Запита се дали наистина му е нужно платнище, тъй като смолата щеше да осигури непромокаемото покритие, но когато си представи Алис и Лира в пълнещата се с вода лодка и как той се оглежда отчаяно за суша, където да спре… Реши, че трябва да поправи лодката по възможно най-добрия начин, както би го направил господин Тапхаус. Малкълм извади джобното ножче и се зае да изреже от дебелото платно парче, малко по-дълго от пукнатината в корпуса. Задачата се оказа трудна.
	— Не предполагах, че платнището може да е толкова здраво — оплака се той. — Трябваше да наточа ножа.
	Аста, която с формата на птица стоеше на пост на един висок клон, долетя на рамото му.
	— Побързай — подкани тя тихо.
	— Какво има?
	— Усещам нещо. Не е тревожно, но… Просто събери смолата и да вървим.
	Малкълм преряза последните конци на платнището и стана. Аста се стрелна напред като ястреб и стигна до дървото малко преди момчето. Смолата се намираше прекалено високо и трябваше да се покатери, за да я достигне, но той го направи с радост — дебелите клони, надвиснали ниско над тревата, изглеждаха безопасни. Натопи платнището в смолата и го остави да се напои.
	След това погледна над цветята и фонтаните към терасата на голямото имение — величествено и изящно, бляскаво и приветливо. Реши, че един ден ще дойде тук с покана, ще го посрещнат топло, ще се разхожда из градината с весела компания, без да се безпокои за живота и смъртта.
	После погледна към другия бряг на малката река. Намираше се достатъчно високо, за да види над стелещата се ниско мъгла, че отвъд късата песъчлива ивица цари разруха, пустош с порутени сгради, изгорели къщи, купчини отломки, грубо сковани талашитени колиби, намотки ръждясала бодлива тел, мръсни лъщящи локви токсични отпадъци, където деца с язви по ръцете и краката замеряха с камъни куче, завързано за един стълб.
	Малкълм не успя да сдържи вика си. Аста също нададе вик, долетя на рамото му и каза:
	— Бонвил! Той е! На терасата…
	Малкълм се обърна. Имението беше твърде далеч, за да види ясно, но на терасата цареше суматоха и хора тичаха към някакъв човек на стол или може би в инвалидна количка.
	— Какво правят? — попита Малкълм.
	Усещаше, че Аста е нащрек, вперила зорко искрящи очи право напред. Той отлепи с треперещи пръсти платното от смолата.
	— Гледат в наша посока… Сочат към мястото, където е Алис… към лодката… отиват към стълбите…
	Сега Малкълм видя, че в центъра на суматохата наистина е Жерар Бонвил, който издаваше нареждания. Хората понесоха инвалидната му количка надолу по стълбите на терасата.
	— Вземи! — Малкълм подаде на Аста лепкавия плат. Демонът го грабна с клюн и кръжа около дървото, докато Малкълм слезе. Щом стъпи на земята, той хукна колкото му крака държат към лодката, а Аста се сниши и постави напоеното със смола платнище под напътствията му.
	— Това ще е достатъчно ли? — попита тя.
	— Ще сложа и няколко гвоздейчета. Но няма да е лесно — пръстите ми лепнат.
	Алис ги беше дочула и отвори сънливо очи.
	— Какво правиш?
	— Кърпя една дупка. Щом я оправя, трябва веднага да тръгваме. Бонвил е горе в палата. Би ли отворила кутията с инструменти? И ми подай онази кутийка от тютюн. Побързай!
	Алис скочи на крака и изпълни молбата му. Малкълм извади малък пирон, постави го в края на парчето плат и го заби с един бърз удар на чука. По същия начин заби и останалите пет.
	— Сега да обърнем лодката — каза той, а през това време Алис се надигна на пръсти, за да види какво става на терасата. Малкълм се загледа в слабите й стегнати крака, тънката талия, заобления ханш. След миг извърна изтерзано очи. Какво му ставаше? Ала сега нямаше време да размишлява по този въпрос. Пропъди мисълта и избута лодката във водата. Аста все още беше ястреб и кръжеше над него, доколкото високо можеше да се отдели, без да откъсва поглед от терасата.
	— Какво правят сега? — попита Малкълм, докато Алис мяташе одеялата в лодката. Лира се беше събудила и се оглеждаше любопитно, а Пан бръмчеше около главата й като пчела.
	— Вървят по пътеката — отвърна Аста от въздуха. — Не виждам добре… Бонвил е заобиколен от много хора и прииждат още.
	— Какво ще правим? — попита Алис, докато се настаняваше при носа с Лира в скута.
	— Не можем да се изкачим по водопада, тъй че ще трябва да поемем в другата посока. — Малкълм оттласна лодката от пристана, без да откъсва тревожни очи от закърпената дупка.
	„Красивата дивачка“ се понесе леко по водата, момчето загреба чевръсто, а Аста кацна до него. Демонът на Алис, Бен, също беше птица и се спусна на сигурно място на рамото й.
	— Тихо, миличка — каза успокоително Алис, защото Лира започваше да хленчи. — Скоро ще се измъкнем оттук. Тихо.
	Минаха покрай участък от ливадата, където нямаше дървета, и Малкълм се притесни, че са изложени на показ. Между тях и палата нямаше нищо, което да пречи на погледа, а тълпата слизаше надолу, предвождана от инвалидната количка и под звуците на далечен смях: _Хааа-ха-хааа! Хаа-хаа!_
	— О, боже! — промълви Алис.
	— Още малко — каза Малкълм, защото наближаваха няколко дървета, които препречваха гледката от хълма, а градината вече се намираше зад гърба им. И по двата бряга имаше гъста растителност, а светлината от дърветата се топеше бързо зад тях и напред всичко тънеше в мрак.
	Почти всичко. Все още се виждаше достатъчно, за да забележи огромна двукрила врата, обкована с желязо, натежала от старост и обрасла с мъх и водорасли, да се издига от потока като преградата на шлюз. Нямаше как да избягат по вода.


>>	23. Древната порта

	{img:glava_23.png}
	Алис не видя защо спират и се обърна да погледне.
	— Ох — въздъхна тя безпомощно.
	— Може пък да се отваря. Трябва да има начин — опита да я успокои Малкълм, ала колкото и да се взираше наляво и надясно, виждаше единствено гъсти храсти, водорасли и ниско надвисналите клони на тисове. Светлината от дърветата се беше стопила зад тях, а тук тъмнината бе не просто отсъствие на светлина, а имаше свое осезаемо присъствие, сякаш се излъчваше от растителността и влагата.
	Малкълм се ослуша. Чуваше се само шумът на вода — покапване, плискане, ромолене, — може би реката си проправяше път през процепи в портата, където дървото беше изгнило. Но може и просто да капеше от листата на дърветата около тях. Зад гърба им цареше тишина.
	Малкълм спря лодката до портата и се изправи внимателно, за да провери колко е висока. Прекалено висока беше: не се виждаше краят й. Нямаше и как да предположи дали при отваряне крилата се плъзват встрани или се разтварят бавно навън срещу съпротивата на водата, а може пък и да се вдигаха нагоре. Реката обаче течеше невъзмутимо напред, значи несъмнено минаваше някъде отдолу, а механизмът за отваряне се задействаше от брега.
	Застанал с прилепени върху студеното и лигаво дърво на портата ръце, Малкълм погледна към десния бряг — и така се стресна, че политна назад и разклати лодката, а Алис изписка тревожно:
	— Какво? Какво?
	Тя притискаше Лира към гърдите си и се опитваше да види какво става в мрака. Малкълм седна бавно.
	— Ето там — посочи към онова, което беше зърнал.
	Сред тръстиките се подаваше глава на мъж, но огромна. Той несъмнено беше великан. В косата му се преплитаха водорасли и се виеха през ръждива корона. Кожата му беше зеленикава, а дългата му брада се спускаше до пояса и чезнеше във водата. Гледаше ги спокойно и с известно любопитство. Когато мъжът се надигна, видяха, че държи в лявата си ръка дълъг прът. Копие ли беше? Не, тризъбец! Щом погледна нагоре, Малкълм видя трите зъбеца да отразяват слабата светлина.
	Великанът ги гледаше благосклонно.
	— Господине — обърна се към него Малкълм, — бихте ли отворили портата? Преследват ни.
	— О, не, не мога — отвърна великанът.
	— Но портата очевидно е направена така, че да се отваря, а ние спешно трябва да минем!
	— Нищо не мога да направя по въпроса. Тази порта не е отваряна от хиляди години. Използва се само когато в обикновения свят има голяма суша.
	— Но ще отнеме само минутка да минем!
	— Нямаш представа колко дълбоко се спуска тази порта, момче. За теб може да е само минутка, но на света няма число, което да опише какво количество вода ще се излее през нея за това време.
	— Едва ли ще окаже някакво влияние, и бездруго всичко вече е наводнено. Моля ви, господине…
	— Какво е онова в лодката? Бебе ли е?
	— Да, това е принцеса Лира — отговори Алис. — Водим я при баща й, краля, а враговете му са по петите ни.
	— Какъв крал? На какво е крал?
	— Крал е на Англия.
	— Англия?
	— Албион — поправи я Малкълм, защото си спомни думите на феята.
	— О, Албион — каза благоговейно великанът. — Защо не казахте веднага?
	— Значи ще отворите портата?
	— Не. Имам нареждания.
	— От кого?
	— От самия Стар Темза.
	На Малкълм му се стори, че чува смеха на хиената, и от начина, по който очите на Алис се разшириха, разбра, че не си въобразява.
	— Е, изобщо не биваше да ви питам, защото явно не сте достатъчно силен, за да отворите портата — подхвърли той.
	— Какво искаш да кажеш? — възмути се великанът. — Мога да отворя портата. Правил съм го хиляди пъти.
	— Какво би ви накарало да я отворите отново?
	— Ако получа нареждане.
	— По една случайност — каза Малкълм и затършува с треперещи ръце в раницата, — имаме нареждане от посланика на краля в Оксфорд. Разрешително е и ни дава право да минем. Вижте!
	Извади един лист от папките и го вдигна пред очите на великана. Изписан беше гъсто с математически формули. Великанът се взря в него.
	— Вдигни го малко. Обърнал си го наопаки. Завърти го.
	Страницата не беше наопаки, но Малкълм послушно я обърна. Великанът се намираше толкова близо, че момчето усещаше мириса му. Кожата му лъхаше на кал, риба и водорасли. Великанът гледаше листа, мърмореше си сякаш чете и накрая кимна.
	— Да, виждам, разрешителното ви е безупречно, спор няма. Дайте да видя бебето.
	Малкълм прибра листа в раницата, взе Лира от ръцете на Алис и я вдигна високо, за да я види великанът. Лира гледаше създанието със сериозно изражение.
	— Ах, наистина е принцеса, благословена да е. Може ли да я подържа? — Той протегна огромната си лява ръка.
	— Мал, внимавай! — обади се едва чуто Алис.
	Но Малкълм вярваше на великана. Постави Лира в гигантската му длан, а момиченцето впери уверено очи в брадатото същество и Панталеймон зачурулика като славей.
	Великанът целуна десния си показалец и докосна с него Лира по главата, след което я върна много внимателно на Малкълм.
	— Сега може ли да преминем? — попита момчето, защото усещаше как хиената се приближава.
	— Добре, тъй като ми дадохте да подържа принцесата, ще отворя портата.
	— А после ще я затворите, за да не минат преследвачите?
	— Да, освен ако нямат разрешително.
	— Преди да тръгнем, бихте ли ни казали какво е онова имение с градината?
	— Там отиват хората, когато забравят. Нали видя мъглата на другия бряг?
	— Да. Видях и какво се крие зад нея.
	— Мъглата крие нещата, които трябва да си спомнят. Ако мъглата се разпръсне, ще си спомнят и ще трябва да напуснат градината. Направете ми място.
	Малкълм подаде Лира на Алис и премести лодката един-два метра назад. Великанът заби тризъбеца в калния бряг, пое си дълбоко въздух и се гмурна в реката. Миг по-късно портата помръдна със скърцане и много бавно двете крила започнаха да се отварят сред клокочеща вода. Щом се разделиха достатъчно, че лодката да мине, Малкълм я подкара напред в мрака. Последното, което чуха, докато портата се затваряше зад тях, беше заглъхващият смях на хиената.

	* * *

	Отне им около пет минути да преминат през тунела към външния свят, но заради непрогледната тъмнина Малкълм се движеше бавно. Накрая стигнаха до завеса от лиани, през която се процеждаше свеж въздух, и след кратка борба с растенията излязоха навън в нощта.
	— Не разбирам — каза Алис.
	— Какво?
	— Влязохме през спускащ се надолу тунел, тъй че на излизане би трябвало тунелът да води нагоре. Но и този е на същото ниво като първия.
	— Нали се измъкнахме.
	— Да, прав си. Според теб кой беше великанът?
	— Не знам. Може да е бог на някой малък приток, както Старият Темза е бог на голямата река. Звучи логично, а и Джордж Боутрайт каза, че е виждал Стария Темза.
	— На какво му каза, че е крал бащата на Лира?
	— На Албион. Феята го спомена.
	— Добре, че си спомни.
	Малкълм загреба на лунната светлина. Нощта беше тиха, водата се разливаше чак до хоризонта. Алис се унесе и заспа, а момчето се замисли дали да не я загърне по-добре с одеялото, но не беше студено.
	След около половин час забеляза остров; равен къс земя без дървета, сгради, скали и храсти, дори без трева. Остави греблото и пусна лодката да се приближи по слабото течение. Можеше да спре тук и да си почине, но островчето беше прекалено открито. Преди бяха скрили лодката под гъстите корони на дърветата, но тук на голата земя щеше да се вижда от километри.
	Спеше му се обаче. Затова насочи „Красивата дивачка“ към брега и намери равен участък между камъните. Остави носа да се плъзне върху пръстта и лодката спря. Алис и Лира спяха дълбоко.
	Малкълм остави греблото и излезе сковано от лодката. Чак тогава си спомни за закърпената дупка и се наведе с примряло сърце да я огледа: вътре обаче нямаше и капчица вода. Кръпката беше удържала.
	— Всичко е наред — обади се глас зад гърба му.
	За малко да падне от страх. Обърна се рязко, готов да се отбранява, а Аста се превърна в котка и скочи уплашено в ръцете му. Пред тях стоеше необикновена жена. На лунната светлина изглеждаше на възрастта на майката на Лира, а на главата си носеше венец от цветя. Косата й беше дълга и черна, оскъдните й дрехи също бяха черни — всъщност не бяха дрехи, а надиплени копринени панделки. Гледаше го сякаш го беше очаквала и тогава Малкълм осъзна, че жената няма демон. На земята до нея лежеше борова клонка. Възможно ли бе това да е демонът й? Полазиха го тръпки.
	— Коя сте вие? — попита той.
	— Казвам се Тилда Васара. Аз съм кралицата на вещиците от Онега.
	— Не знам къде се намира това.
	— На север.
	— Само преди миг не бяхте тук. Откъде се взехте?
	— От небето.
	С крайчеца на окото си Малкълм зърна някакво движение и когато се обърна към лодката, видя бяла птица да шепне в ухото на демона на Алис. Значи все пак вещицата имаше демон.
	— Сега ще спят до сутринта — каза Тилда Васара. — И хората в онзи кораб няма да ви видят.
	Малкълм се обърна накъдето сочеше вещицата и зърна прожектора на корабче, което или беше катерът на Дисциплинарния съд, който за малко да ги хване по-рано, или много приличаше на него. Движеше се плавно към острова и Малкълм едва се сдържа да не се хвърли на земята и да потърси прикритие: зад някой камък, зад лодката, дори зад вещицата. Корабът се приближаваше с неумолимо шарещия прожектор и за малко да се блъсне в острова, но в последния момент се отклони надясно и го подмина. За краткото време, в което лъчът на прожектора ги освети, Малкълм успя да види по-ясно лицето на вещицата — спокойно, малко развеселено и напълно безстрашно.
	— Защо не ни видяха? — попита Малкълм, след като корабът отмина.
	— Ние можем да ставаме невидими. Погледите на хората просто се плъзват покрай нас и се насочват към най-близкия друг силует. В пълна безопасност сте. Не могат да видят дори острова.
	— Знаете ли кои бяха?
	— Не.
	— Искат да заловят бебето и… не знам, вероятно да го убият.
	Вещицата погледна накъдето сочеше Малкълм — към спящите Лира и Алис.
	— Тя ли е майката на бебето?
	— Не, не. Ние просто… се грижим за него. Щом хората в кораба не виждат острова, защо се отклониха, когато стигнаха до него?
	— И те не знаят защо. Няма значение. Нали си заминаха. Вие накъде пътувате?
	— Опитваме се да открием бащата на бебето.
	— И ще успеете ли?
	— Знам адреса му. Но нямам представа дали ще го намерим там. Във всеки случай нямаме друг избор.
	Бялата птица долетя и кацна на рамото на вещицата. Малкълм не разпозна вида — тялото и крилете бяха бели, а главата черна.
	— Що за птица е демонът ви? — полюбопитства Аста.
	— Полярно рибарче. Демоните на вещиците са все птици.
	— Какво ви води толкова на юг?
	— Търсех нещо. И сега, след като го намерих, ще се прибера на север.
	— Благодаря, че ни скрихте.
	Лунната светлина огряваше лицето на вещицата. Изглеждаше млада, не по-възрастна от госпожа Колтър, която май беше към трийсетгодишна. Тялото й беше стройно и гъвкаво, по лицето й нямаше бръчки, а косата й беше гъста и черна, без нито един бял косъм. Но нещо в изражението й създаваше впечатлението, че е много стара, може би дори толкова стара, колкото великана от реката. Изглеждаше спокойна, дори дружелюбна, но същевременно в погледа й се долавяше нещо безмилостно. Вещицата също го гледаше с любопитство. За няколко секунди се взираха един в друг с неприкрит интерес.
	Тогава вещицата се обърна и вдигна боровия клон от земята. Погледна го още веднъж, напълно открито, сякаш се познаваха добре и между тях нямаше тайни. След това тя скочи във въздуха, хванала клона с лявата ръка, а демонът й прелетя ниско над Малкълм и Аста за довиждане. След миг отлетяха. Малкълм дълго гледа смаляващия се силует в звездното небе, докато накрая изчезна.
	Той клекна до лодката, придърпа одеялото на Алис около раменете й и отви лицето на Лира, за да не се задуши. Пан с формата на съселче лежеше свит на кравай между предните котешки лапи на Бен и двамата спяха дълбоко.
	— Уморена ли си? — обърна се Малкълм към Аста.
	— Може да се каже. Имам чувството, че съм толкова уморена, та не мога да заспя.
	— Аз също.
	Островът беше с размерите на два долепени един до друг тенис корта и най-високата му част над водата стигаше до кръста на Малкълм. Нямаше никаква растителност: по голата камениста повърхност не растеше и стръкче трева, не се забелязваха дори мъхове и лишеи. Все едно се намираше на луната. Двамата с Аста го обиколиха за около минута, при това със съвсем бавен ход.
	— Не виждам друга суша наоколо. Сякаш сме насред морето.
	— Само дето водата тече в една посока. Несъмнено е от наводнението.
	Седнаха на един камък и се взряха в течащата вода: безпределна черна повърхност, обсипана със звезди. Луната светеше и горе, и долу.
	— Вещицата ми хареса — каза Малкълм. — Едва ли някога ще видим друга. Тя носеше лък и стрели.
	— Според теб какво имаше предвид, когато каза, че е намерила каквото търси?
	— Да не мислиш, че е била толкова път, за да търси нас? Не. Сигурно има много по-важни дела. Все пак е кралица. Ще ми се да беше останала още малко. Можехме да я попитаме какво ли не.
	Както си седяха, очите на Малкълм започнаха да се затварят. Нощта беше спокойна, светът притихнал и въпреки признанията им с Аста преди малко се чувстваше ужасно уморен и искаше единствено да заспи.
	— Тогава да се връщаме в лодката — предложи Аста.
	След като се увериха, че с Алис и Лира всичко е наред, двамата легнаха в лодката и заспаха веднага.
	Малкълм отново сънува дивите кучета с изцапани от кръв муцуни, наръфани уши и счупени зъби, с кръвожадни очи, течащи лиги и тела, осеяни с белези. Те обикаляха около него с лай, подскачаха да оближат лицето му, пъхаха глави в ръцете му, отриваха се в краката му — вдигаща невъобразима врява глутница с него в центъра, смирени пред Аста в облика на котка. Както и преди, Малкълм не изпитваше страх, а див възторг и неописуема радост.


>>	24. Мавзолеят

	{img:glava_24.png}
	Бяха уморени, изгладнели, премръзнали и мръсни, и преследвани неизменно от сянка. В небето надвисваха облаци. Малкълм гребеше по безбрежната водна шир през целия следващ ден, докато Лира плачеше, а Алис лежеше безразлично при носа на лодката. Щом зърнеха от водата да стърчи възвишение или някой покрив, момчето спираше, наклаждаха огън и единият от тях се заемаше да преоблече и нахрани Лира. На моменти Малкълм губеше представа той ли беше, или Алис.
	Накъдето и да поемеха, нещо ги следваше в крайчеца на полезрението им, нещо, което се появяваше, изчезваше и отново се появяваше, щом насочеха поглед другаде. И двамата с Алис го виждаха. Говореха единствено за него, но така и не успяха да разберат какво представлява.
	— Ако беше нощ, щеше да е нощен призрак — разсъждаваше Малкълм.
	— Но не е нощ.
	— Дано се разкара, докато се стъмни.
	— Млъквай. Не исках да говорим за това, но ти не се отказваш.
	Държеше се отново като предишната Алис, хаплива и язвителна. Малкълм се бе надявал, че тази Алис си е отишла завинаги, но ето че отново надигаше глава — начумерена, саркастична. Ала и сега не можеше да погледне към нея, без по тялото му да пробяга наелектризирана тръпка, която не разбираше напълно и която го изпълваше отчасти с приятна наслада, отчасти със страх. Не можеше да говори по този въпрос с Аста, защото всички бяха натъпкани в лодката, а пък и усещаше, че демонът му също се намира под влиянието на тази непонятна магия.
	Постепенно, с наближаването на Лондон, пейзажът започна да се променя. Мяркаха се порутени къщи с паднали покриви, мебели и дрехи, пръснати из храсталака и оплетени в клоните на дърветата; а самите дървета с изпотрошени клони и олющени стволове се открояваха черни и мъртви на фона на сивото небе. Минаха покрай параклис, чиято камбанария лежеше просната в калта сред пръснатите бронзови камбани, задръстени от пръст и листа.
	И през цялото това време така и не успяваха да видят добре сянката.
	Малкълм опитваше да я улови с поглед, като се извръщаше рязко наляво или надясно, но виждаше единствено бързо движение на мястото, където сянката се беше намирала само преди миг. Аста се взираше в противоположната посока, но и с нея се случваше същото: погледнеше ли направо към сянката, тя изчезваше.
	— Не би имало значение, ако беше благоразположена.
	А сянката не беше благоразположена, имаха усещането, че се опитва да ги залови.
	Тъй като Алис седеше при носа и гледаше назад към кърмата, тя виждаше какво става зад тях и на два или три пъти през деня зърна нещо друго, още по-тревожно.
	— Това онези от Дисциплинарния съд ли са? Техният кораб ли е?
	Малкълм опита да се обърне, но беше твърде схванат и го прониза болка, а и на фона на схлупеното сиво небе и тъмните, вдигани от вятъра вълни, не успя да различи нищо. По едно време като че забеляза характерните за Дисциплинарния съд синьо и охра, а Аста се превърна във вълче и нададе неволно писклив вой, но корабът, ако изобщо беше кораб, изчезна сред сивкавата мъгла.
	Следобед облаците се сгъстиха и избоботи гръмотевица. Канеше се да вали.
	— Трябва да спрем, щом видим суша — каза Малкълм. — Ще вдигна брезента.
	— Добре — съгласи се уморено Алис, след което добави тревожно: — Виж, ето ги отново!
	Този път, когато се обърна, Малкълм видя лъча на прожектора да обхожда сивата пустош.
	— Току-що го включиха — уплаши се Алис. — Ще ни видят всеки момент. Приближават се бързо.
	Малкълм загреба с треперещи от умора ръце. Нямаше смисъл дори да се опитва да надбяга кораба на Съда. Трябваше да се скрият, а единственото възможно място беше тревисто възвишение с горичка, издигащо се малко над нивото на водата. Малкълм забърза към него. Небето притъмняваше бързо и първите едри капки западаха по главата и ръцете му.
	— Не спирай тук — каза Алис. — Не знам какво е това място, но ме побиват тръпки от него.
	— Няма къде другаде да спрем!
	— Да, знам. Просто тук е страшно.
	Малкълм изкара лодката брега и я завлече по мократа трева под един тис, завърза бързо въжето за най-близкия клон и се зае да постави обръчите в скобите. Лира се събуди от падащите по лицето й капки и изхленчи, но Алис не й обърна внимание, защото опъваше брезента и го закачваше с кукичките по указанията на Малкълм.
	Опънаха брезента и се притаиха под него. Алис успокояваше Лира тихичко, а Малкълм едва смееше да си поеме дъх. Лъчът на прожектора освети тънката синтетична материя и момчето си представи как изглежда лодката отвън с надеждата, че правилната зелена форма няма да изпъкне сред околната зеленина. Лира се оглеждаше сериозно, а трите демона стояха сгушени до едната седалка. Лъчът се спря върху тях за няколко секунди, които им се сториха ужасно дълги, но след това се отмести, двигателят на кораба забръмча по-силно и плавателния съд продължи надолу по реката. Малкълм го чу съвсем слабо заради барабанящия по брезента дъжд.
	Алис отвори очи и въздъхна.
	— Ще ми се да имаше къде другаде да спрем. Знаеш ли къде се намираме?
	— Къде?
	— В гробище. Видях една от онези малки къщички, в които погребват мъртвите.
	— Мавзолей — обясни Малкълм, който не беше виждал мавзолей, но беше чувал думата.
	— Така ли се нарича? Е, както и да е, никак не ми харесва тук.
	— И на мен. Но нямаше друга суша. Просто ще поседим в лодката и след малко тръгваме.
	Дъждът обаче биеше силно по брезента и ако не искаха да се измокрят до кости и да премръзнат, трябваше да останат тук.
	— Как ще нахраним Лира? — затюхка се Алис. — Как ще я измием? В лодката ли ще накладеш огън?
	— Ще я измием със студена вода и…
	— Не ставай глупав. Не може. А и трябва да стоплим водата за млякото.
	— Защо се сърдиш?
	— Ти как мислиш?
	Малкълм сви рамене. Не можеше да направи нищо. Не искаше да се карат. Щеше му се корабчето с прожектора да изчезне и да не се връща никога повече. Щеше му се да поговори с Алис за подземната градина, да й каже какво беше видял сред мъглата на отсрещния бряг. Искаше да й разкаже за вещицата и за дивите кучета, и да я попита какво мисли за тях. Искаше да обсъдят сянката, която ги преследваше, и да се съгласят през смях, че просто си въобразяват. Желаеше тя да се възхити на находчивия начин, по който беше закърпил лодката. Копнееше отново да го нарече „Мал“. Искаше Лира да е суха, топло облечена и нахранена. Но в момента всичко това беше невъзможно.
	С всяка следваща минута дъждът биеше все по-яростно по брезента. Звукът беше толкова оглушителен, че Малкълм забеляза плача на Лира едва когато Алис му я подаде да я подържи. Макар да му беше ядосана, към Лира винаги проявяваше безкрайно търпение.
	Може пък под дърветата да имаше някоя и друга суха съчка. Ако излезеше сега и ги прибереше в лодката, нямаше да се намокрят. Пък и дъждът може би скоро щеше да спре.
	Някъде в далечината отново избоботи гръмотевица и малко след това дъждът започна постепенно да отслабва, докато накрая останаха само капките, стичащи се от клоните на дървото върху брезента.
	Малкълм надзърна изпод платнището. Наоколо отвсякъде капеше вода и във влажния като напоена гъба въздух се носеше мирис на мокри растения, гнилоч и гъмжаща от червеи пръст. Заобиколен беше от земя, вода и въздух, а му трябваше огън.
	— Отивам да потърся дърва.
	— Не се отдалечавай! — разтревожи се Алис изведнъж.
	— Няма. Но ако ще палим огън, ни трябват дърва.
	— Просто стой така, че да те виждам. Взе ли фенерчето?
	— Да. Но батерията е почти изтощена. Не бива да го държа включено непрекъснато.
	Луната беше изгряла и буреносните облаци се разпръсваха, тъй че от небето идваше малко светлина, но под тисовете беше ужасно тъмно. Малкълм се препъна на няколко пъти в потънали в земята или обрасли с бурени надгробни плочи и държеше под око малката каменна сграда, в която се разлагаха положените трупове.
	Всичко беше подгизнало — от дъжда, от роса или от наводнението — всичко, което докоснеше, беше мокро и изгнило. Сърцето му се сви. Нямаше да успее да запали огън с мокри дърва.
	Но зад мавзолея слабият лъч на фенерчето освети купчина стари колове от ограда. Мокри бяха, но когато счупи един в коляното си — с огромни усилия, — видя, че отвътре са сухи. Можеше да остърже външния слой, а пък и разполагаха с петте папки на Бонвил.
	— Не си го и помисляй — смъмри го Аста, която сега беше лемур и стоеше на рамото му с разширени очи.
	— Идеални са за подпалки.
	Но знаеше, че няма да ги изгори дори в миг на пълно отчаяние.
	Събра пет или шест кола и ги занесе пред мавзолея, където го споходи идея. Насочи фенерчето към вратата: заключена беше с катинар.
	— Какво ще кажеш? — прошушна на Аста. — Сухо дърво…
	— Мъртвите нищо не могат да ни сторят.
	Катинарът не изглеждаше особено здрав и Малкълм пъхна края на един кол в дупката, натисна рязко и халката се счупи. С едно бутване вратата се отвори.
	Малкълм се огледа предпазливо. В мавзолея миришеше на старо, гнило и влага. На слабата светлина от фенерчето видя лавици с подредени върху тях дървени ковчези, чието дърво беше напълно сухо на пипане.
	— Съжалявам — прошепна той на обитателя на първия ковчег, — но ковчегът ви ми трябва. Не се тревожете, ще ви направят нов.
	Капакът беше стегнат с винтове, но те бяха изработени от месинг и не бяха ръждясали в дървото, а Малкълм носеше ножчето си. Само след няколко минути свали капака и го натроши на парчета. Не се уплаши от скелета, отчасти защото знаеше, че ще е вътре, а и беше виждал много по-страшни неща. Явно беше на жена, защото около врата — по-точно около костите на врата — имаше златно колие, а на два от пръстите блестяха златни пръстени.
	След като помисли малко, свали внимателно бижутата и ги пъхна под прогнилото кадифе, върху което беше положена покойната.
	— Там ще са на сигурно място — прошепна той. — Съжалявам за капака ви, госпожо, но много ни трябва.
	Подпря натрошените дъски на една от каменните лавици и ги начупи с ритници на по-малки парчета. Дървото беше изсъхнало като обитателката на ковчега и щеше да гори идеално.
	Затвори мавзолея и окачи обратно счупения катинар, за да изглежда поне на пръв поглед, че е непокътнат. Обърна се към лодката и присветна с фенерчето, за да е спокойна Алис, и тогава видя сянката.
	Имаше силуета на мъж — зърна я само за секунда, след което тя се скри, — но веднага го позна. Не беше никаква сянка, а Бонвил. Прикрил се беше до лодката. Нямаше кой друг да е. Вцепени се от страх, а още повече се уплаши, защото не видя накъде изчезна.
	— Видя ли?… — прошепна той.
	— Да!
	Хукна през обраслото с трева гробище, падна два пъти, удари си здраво коляното, а Аста тичаше до него като котка, спираше да му помогне, окуражаваше го и се озърташе.
	Алис пееше на Лира детска песничка. Щом чу пухтенето му, спря и се обади:
	— Мал?
	— Да… аз съм…
	Той плъзна слабия лъч на фенерчето по брезента, насочи го към околните дървета, към клоните, от които продължаваше да капе вода, към подгизналата земя.
	И, разбира се, не видя нито сянка, нито Бонвил.
	— Намери ли дърва? — попита Алис изпод брезента.
	— Да, малко. Но може би ще ни стигнат. — Гласът му трепереше, не можеше да го овладее.
	— Какво има? Видя ли нещо?
	Лицето й веднага се скова от страх. Знаеше много добре какво е видял.
	— Не. Просто се заблудих — отвърна той.
	Събра смелост и отново се огледа. Сянката — Бонвил — можеше да се крие къде ли не: в тъмното под дърветата, зад четирите колони на входа на мавзолея или да се спотайва зад някой надгробен камък. И къде беше хиената? Не, сигурно си въобразяваше. Нямаше как да тръгнат веднага в тъмното, корабът на Съда сигурно още беше наблизо, а Лира трябваше да бъде нахранена. Малкълм си пое дълбоко въздух и опита да се успокои.
	— Ще наклада огън — каза той.
	С ножчето остърга малко от една от счупените дъски и запали огън върху тревата. Овладя треперенето на ръцете си колкото да изпълни задачата. Огънят веднага се разгоря и скоро водата от една от последните бутилки от аптеката се топлеше в тенджерата.
	Малкълм се опитваше да не откъсва очи от огъня. Блещукането на пламъците потапяше всичко наоколо в още по-дълбоки сенки, които сякаш се движеха.
	Лира не спираше да плаче тихо. Докато Алис я събличаше, тя просто лежеше отпуснато. Аста и Бен се опитаха да утешат Пан, но той се отскубна от тях, превърна се в дребно бяло животинче и не спираше да плаче.
	Капакът на ковчега гореше отлично и дъските стигнаха колкото да стоплят млякото на Лира, но след това свършиха. Алис едва я беше облякла и започна да я храни, когато и последното дърво догоря с жълто пламъче и угасна. Малкълм стъпка жаравата облекчено и се прибра в лодката. Ръцете и гърбът го боляха, болеше го и сърцето. Ужасяваше се от мисълта, че отново трябва да потеглят по безкрайната водна шир, дори да не ги преследваше кораб на Дисциплинарния съд. Тялото, умът и демонът му копнееха да изпаднат в забвението на съня.
	— Останаха ли ни свещи? — попита Алис.
	— Мисля, че има една.
	Малкълм затършува из кошницата, която бяха взели от аптеката преди цяла вечност, и намери късче свещ, голямо колкото палеца му. Запали я, изчака, докато восъкът около фитила се разтопи, и посипа няколко капки върху седалката, след което залепи свещта за тях.
	Значи все още беше способен да изпълнява дребни, всекидневни задачи. Не беше изгубил желанието за живот и все още можеше да се радва на малки неща като топлата светлина, която изпълни лодката.
	Лира се извърна в ръцете на Алис и погледна към свещта. Пъхна палец в устата си и се взря със сериозно изражение в жълтото пламъче.
	— Какво видя? — попита Алис.
	— Нищо.
	— Него си видял, нали?
	— Възможно е… Не. Просто за миг ми заприлича на него.
	— Тогава какво?
	— Тогава нищо. Просто ми се е привидяло.
	— Трябваше да се уверим, че е мъртъв. Трябваше да го довършим, докато имахме възможност.
	— Когато човек умре… — Малкълм се поколеба.
	— Какво?
	— Какво става с демона му?
	— Просто изчезва.
	— Престанете! — обади се Аста, а демонът на Алис, Бен, който в момента беше териер, добави:
	— Да, не говорете за тези неща.
	Малкълм продължи, без да им обръща внимание:
	— В такъв случай призраците демоните на мъртвите ли са?
	— Не знам. Дали е възможно тялото на човек да се движи, ако демонът му е мъртъв?
	— Няма хора без демони. Невъзможно е, защото…
	— Млъкни! — извика Бен.
	— … защото, когато се отдалечите един от друг, ужасно боли.
	— Но аз съм чувала, че има места, където хората нямат демони. Напълно възможно е да са просто мъртъвци, които се движат. Но може и да…
	— Престани! Не говори така! — изписка уплашено Аста, превърна се в териер като Бен и двамата заръмжаха.
	Тогава Лира захленчи. Алис се обърна към нея:
	— Миличка, млякото ти свърши. Но ще ти дам чудно лакомство. Имам цяла торба с ордьоври. — Тя бръкна в торбата и извади малка филийка хляб, чиято украса от пъдпъдъче яйце беше паднала. — Ти хапни хлебчето, а аз ще намеря яйчицето. Много ще ти хареса.
	Лира взе филийката и я захапа.
	— От градината ли ги взе? — попита Малкълм глуповато.
	— Свих цял куп от подносите на келнерите. Изобщо не забелязаха. Има достатъчно за всички ни. Заповядай. — Алис му подаде нещо кафяво и смачкано, голямо колкото дланта на Лира. Оказа се пикантна рибна хапка.
	— Предполагам — заговори той с пълна уста, — че ако яде хляб, няма да е фатално, дори да ни свърши…
	Отвън се чу шум. Не просто някакъв неопределен шум, а името „Алис“, изречено тихо от Бонвил.
	Алис замръзна. Малкълм веднага насочи поглед към нея, както децата в клас веднага обръщат глави към ученика, чието име учителят изрича строго. Инстинктивно потърси с очи реакцията й и веднага съжали. Алис изглеждаше уплашена до смърт. Пребледня, облещи очи, прехапа устни. А той я гледаше като съученик, облекчен, че друг ще бъде наказан. В този миг ужасно се засрами.
	— Не е нужно… — прошепна й.
	— Тихо! Мълчи!
	Двамата напрегнаха слух, седнали неподвижно като статуи. Лира продължаваше да дъвче филията, без да осъзнава, че са в опасност.
	Не чуха глас, само свиренето на вятъра в клоните на тисовете и плискането на вълните в корпуса на лодката.
	Нещо странно се случваше със свещта. Пламъкът гореше и излъчваше светлина, но не хвърляше сянка.
	Лъчът на прожектора отново проблесна.
	Алис ахна и запуши уста с ръка, но след миг я свали и закри устата на Лира, в случай че се разплаче. Малкълм видя всичко това на студената светлина, проникваща през брезента, и чу бръмченето на двигателя наблизо. След няколко секунди лъчът се премести, но светлината оставаше — прожекторът пълзеше едва-едва по брега.
	— Вземи Лира, защото аз ще припадна.
	Алис му подаде внимателно детето, като гледаше да не бутне свещта. Лира не възрази, улисана с филията. Алис беше бледа, но не изглеждаше на път да припадне. Ако наистина й прималееше, просто щеше да се свлече и да изпадне в несвяст.
	Тя му подаде и торбата с храната. Малкълм я наблюдаваше внимателно. Изплашила се беше не само от прожектора, а и от гласа на Бонвил. Изглеждаше ужасена. Тя се отдръпна назад и изведнъж се обърна наляво — от тази страна беше брегът. Слушаше нещо. Малкълм чу шепот. Очите на Алис се разшириха от ужас или ненавист, тя сякаш забрави за него и Лира, чуваше единствено шепота през брезента.
	— Алис — обади се Малкълм, отчаян от неспособността си да й помогне с нещо.
	— Мълчи!
	Алис си запуши ушите. Бен, в облика на териер, стоеше изправен на задни крака в скута й, стъпил с предни лапи върху ръба на лодката, заслушан в шепота, който Малкълм вече чуваше ясно, макар и да не разбираше отделните думи.
	По лицето на Алис, като бързи облаци в априлско небе, пробягваха различни емоции — отвращение, страх, ужас — сякаш никога повече нямаше да усети топлите лъчи на слънцето в пролетна утрин, толкова силни бяха терзанието и омразата, които момичето изпитваше.
	Алис заклати безпомощно глава и от очите й рукнаха сълзи. Малкълм инстинктивно бръкна в торбата и извади друг ордьовър за Лира, която беше изпуснала филийката.
	В този момент брезентът до Алис се огъна навътре, Бен отскочи назад от платнището, в което се появи процеп, последван от острието на нож, и мъжка ръка се стрелна в лодката, и сграбчи Алис за гърлото.
	Момичето опита да извика, но хватката около гърлото й я задави. След това ръката се спусна в скута й и започна да търси опипом нещо — Лира. Алис стенеше и се мъчеше да се отскубне, а Бен захапа ръката въпреки погнусата, която несъмнено изпитваше. След като не намери Лира, ръката на Бонвил сграбчи демона и го измъкна през процепа в брезента, навън в тъмното, далеч от Алис.
	— Бен! БЕН! — изпищя тя, изправи се с олюляване и падна напред, наполовина извън лодката, но успя да стане и хукна след тях. Малкълм протегна ръка, за да я спре, но не успя да я хване. Хиената демон се изсмя само на метър от ушите му и нощта отекна от злокобния й смях „ХАА-ХАААА-ХААА!“. Само че сега в смеха се долавяше и друга нотка — на агонизираща болка.
	Стресната от шума, Лира се разплака и Малкълм я залюля на ръце, като не спираше да вика:
	— Алис! Алис!
	Аста се превърна в котка и опита да надзърне изпод брезента, но Малкълм знаеше, че няма да види нищо. Панталеймон се стрелкаше уплашено насам-натам, кацна за миг върху главата на Лира, издигна се отново, прелетя опасно близо до пламъка на свещта, отдръпна се стреснато и накрая се приземи в косата на детето.
	Откъм мавзолея прозвуча пронизителен, безнадежден стон, не вик, а отчаян вопъл. Сърцето на Малкълм се сви. След миг се чуваше единствено плачът на бебето в ръцете му, плискането на водата и риданието на Аста, която се превърна в кученце и се сгуши в него.
	„Още съм малък за подобни неща!“ — помисли си Малкълм и за малко да го изрече.
	Той прегърна силно Лира и я загърна по-добре с одеялото, преди да я остави върху възглавниците. В съзнанието му се бореха чувство за вина, ярост и страх. По-буден не се беше чувствал, струваше му се, че повече никога няма да заспи, това беше най-страшната нощ в живота му.
	Мислите му се блъскаха в главата и черепът му сякаш щеше се пръсне.
	— Аста… Трябва да отида да помогна на Алис… но Лира… не мога са я оставя…
	— Върви! Аз ще остана… Няма да я изпускам от поглед…
	— Ужасно ще боли…
	— Но трябва да я пазим… Обещавам, няма да помръдна оттук…
	От очите на Малкълм се стичаха горещи сълзи. Той нацелува Лира, притисна кученцето Аста до сърцето си, до лицето, до устните. Остави я до детето и тя се превърна в леопардче, толкова красиво, че Малкълм се разплака от обич към нея.
	След това се изправи бавно, за да не разклати лодката, взе греблото и слезе на брега.
	Веднага го прониза болката от раздялата и от лодката зад гърба му долетя сподавен стон. Все едно изкачваше стръмен склон, дробовете му се бореха за въздух и сърцето му биеше бясно, само че беше още по-страшно — защото болката беше обагрена от непоносимо чувство за вина, тъй като причиняваше болка на скъпата си Аста. Тя трепереше от страдание и обич и беше толкова смела — изпълнените й с преданост очи го проследиха, докато той бавно и неумолимо се отдалечаваше. Ала нямаше друг избор. Стисна зъби, търпеше болката, която знаеше, че раздира безмилостно леопардчето му, и се помъкна нагоре по баира към тъмния мавзолей, където Алис плачеше и пищеше безпомощно.
	Хиената демон, вече с два липсващи предни крака, стоеше наполовина легнала в тревата и държеше с масивните си челюсти териера Бен. Бен се гърчеше, риташе и хапеше с вой, а чудовищните зъби на хиената се затваряха бавно, с наслада, около малкото му телце.
	В този миг се подаде луната. Малкълм видя ясно как Бонвил е повалил Алис на стълбите пред мавзолея и я стиска за китките. Студената светлина се отразяваше от очите на хиената, от очите на Бонвил и от сълзите по бузите на Алис. По-страшна гледка Малкълм не беше виждал и въпреки болката той се хвърли с клатушкане напред по мократа трева, вдигна греблото и го стовари върху гърба на мъжа, но твърде слабо, твърде слабо.
	Бонвил се обърна и щом видя момчето, се разсмя. Алис извика и се опита да отблъсне мъжа от себе си, но той я тръшна обратно на земята и тя изпищя. Малкълм отново вдигна греблото. Луната огряваше ярко мократа трева, обраслите с мъх надгробни плочи, порутения мавзолей, двете фигури, вкопчени в страшна прегръдка между колоните.
	У Малкълм се надигна порив, който не можеше да потисне или контролира, беше като глутница диви кучета, ръмжащи и виещи, препускащи към него с оръфани уши, избодени очи и окървавени муцуни.
	Изведнъж те го наобиколиха, минаха през него и той замахна с греблото и удари хиената по плешките.
	— Ох! — изпухтя Бонвил и падна тромаво.
	Хиената изръмжа. Малкълм я удари отново, този път в главата, тя залитна и се подхлъзна със задни лапи по мократа трева, и се стовари с цяла тежест върху гърдите и гърлото си. След още един удар с греблото Бен се изтърколи от устата й и хукна към Алис, но Бонвил го видя и го изрита силно.
	Алис изпищя от болка. Кучетата ръмжаха и джафкаха, а Малкълм отново замахна с греблото и удари здраво Бонвил в тила.
	— Кажи ми… — започна разярено момчето, но не успя да довърши изречението, защото кучетата отново се втурнаха кръвожадно напред, то нанесе нов удар и мъжът се просна на земята с измъчен вопъл.
	Малкълм се обърна към въображаемите кучета. Имаше чувството, че от очите му хвърчат искри. И в този миг осъзна, че без кучетата ще допусне да го изпълни съжаление и няма да успее да накаже мъжа, който причиняваше болка на Алис. Ако обаче не ги удържеше, никога нямаше да разбере какво знае Бонвил. Въпреки това не можеше да измисли какво да го попита, а ако спираше кучетата прекалено дълго, те щяха да си отидат, а с тях да се стопи и силата му. Всичко това му мина през ума за по-малко от секунда.
	Той се обърна към умиращия мъж. Кучетата нададоха вой и Малкълм замахна отново, удари Бонвил по ръката, която беше вдигнал да се предпази. Никога не беше удрял нещо с такава сила. Проснатият мъж извика:
	— Хайде, убий ме, сополанко! Най-накрая малко спокойствие!
	Кучетата отново се хвърлиха напред и мъжът се сви уплашено още преди Малкълм да е помръднал. Ако го удареше отново, щеше да го убие. В същото това време пронизващата болка от раздялата с демона му изстискваше силите, а мисълта за смелата Аста, която пази детето, го изпълваше с терзания.
	— Какво е Полето на Русаков? — успя да издума накрая. — Защо е толкова важно?
	— Прах… — промълви последната си дума Бонвил.
	Кучетата се щураха безредно наоколо. Малкълм си помисли за Алис, как феята беше сплела косата й, за топлите й в съня бузи, спомни си какво е да държи Лира в ръце и кучетата усетиха емоциите му, засилиха се и се хвърлиха напред още веднъж. Той вдигна греблото и засипа с удари Бонвил, докато тялото му застина, стоновете утихнаха, хиената демон изчезна и Малкълм остана да стои над трупа на мъжа, който ги преследваше от толкова дълго време.
	Ръцете на Малкълм, заякнали от всекидневното гребане, го боляха от умора. Трудно му беше да държи и самото гребло, затова го пусна на земята. Кучетата изчезнаха. Той се свлече и се облегна на една от колоните. Ослепителната луна осветяваше половината от тялото на Бонвил. Струя кръв се стичаше по стълбите на мавзолея и се вливаше в локвите по тях.
	Алис лежеше със затворени очи. По бузата й имаше кръв, кръв капеше от крака й, ноктите й също бяха окървавени. Цялата трепереше. Избърса уста и отново облегна глава върху мокрия камък. Приличаше на ранена птица. Бен беше мишле и трепереше, сгушен на гърлото й.
	— Алис — прошепна Малкълм.
	— Къде е Аста? — размърда тя разбитата си уста. — Как…
	— Пази Лира. Трябваше да се раз… разделим…
	— О, Мал — въздъхна Алис и Малкълм разбра, че мъчителната болка си е струвала.
	Той избърса лице.
	— Трябва да го замъкнем до водата.
	— Да, добре. Не бързай…
	Малкълм се изправи с мъка и се наведе да хване краката на мъжа. Алис се надигна немощно и го улови за единия ръкав. Тялото беше тежко, но се влачеше лесно по мократа трева, дори не се закачаше за стърчащите от земята надгробни плочи.
	Стигнаха до реката, която течеше бързо. Корабчето на Дисциплинарния съд не се виждаше никъде. Избутаха трупа навътре, докато течението го подхвана, след което се вкопчиха един с друг и проследиха с поглед как тъмната вода отнася още по-тъмната фигура навътре, докато изчезна от поглед.
	Свещта още гореше в лодката. Лира спеше дълбоко, а Аста, на предела на силите си, лежеше до нея. Малкълм вдигна демона, притисна го до гърдите си и двамата се разплакаха.
	Алис се качи в лодката и се сви разтреперана, а Бен започна да чисти с език кръвта от тялото й. След това тя зави себе си и демона с одеяло, обърна се на другата страна и затвори очи.
	Малкълм взе детето и легна с него на ръце, а демоните им се наместиха между тях под одеялата. Последното, което помнеше, беше, че угаси свещта.


>>	25. Тихият пристан

	{img:glava_25.png}
	По това време наводнението бушуваше с пълна сила. Из цяла Южна Англия опустошителната стихия беше отнесла цели сгради, издавила селскостопански животни, а броят на изчезналите и загиналите непрестанно растеше. Местните и държавните власти влагаха всяко пени от хазната и всяка секунда от времето си единствено в борба за овладяване на повсеместния хаос.
	Сред този кипеж от отчаяни усилия двете страни, които търсеха Малкълм и Лира, напредваха целенасочено към столицата. Следваха всевъзможни слухове; не се отзоваваха на многобройните молби за помощ на злочести хора; интересуваха се единствено от момче, момиче и бебе в малка лодка, и от мъж с трикрака хиена за демон.
	Също като лорд Нюгънт, и Джордж Пападимитриу беше изпитал странното усещане за нереалност, съпровождащо наводнението. Циганинът, в чийто кораб пътуваше, му каза, че според циганските предания природните стихии имат своя воля.
	— Как е възможно времето да има своя воля? — удиви се Пападимитриу.
	— Да не мислиш, че времето е просто нещо, което не зависи от нас? То е и тук — отвърна циганинът и потупа главата си.
	— Нима искаш да кажеш, че времето зависи просто от състоянието на човешкия дух?
	— На света няма прости неща — подхвърли загадъчно циганинът и не каза нищо повече.
	Пътуваха по течението, разпитваха всеки срещнат за лодка с момче и момиче. Да, видели ги вчера, но не били с лодка, а със сал с външен мотор. Да, някой ги намерил мъртви в лодката, били се превърнали във водни духове или пък били въоръжени с пушки. И отново и отново чуваха следното: духове били, носело лош късмет да говориш с тях, идвали от света на феите. Пападимитриу изслушваше търпеливо всички тези брътвежи. Хората от Дисциплинарния съд щяха да чуят същите слухове: въпросът беше не да преценява дали са верни, а да предположи как ще ги приеме врагът. Нюгънт и Шлезингер вероятно се сблъскваха със същия проблем.
	И с всеки изминал час се приближаваха все повече до Лондон.


	Утринната зора, безмилостно студена, събуди Малкълм прекалено рано. С болезнено схванати мускули и съзнание, измъчвано от случилото се през нощта, той се надигна и опита да се овладее.
	Алис още спеше, както и Лира, сгушена на топло в ръцете му. Искаше му се да не се беше будил; сега трябваше да събуди и тях, а му се щеше да ги остави да поспят още. Гробището изглеждаше още по-зловещо на дневна светлина. Луната поне му придаваше сребрист блясък. Сега се виждаше ясно, че е окаяно, занемарено и обрасло с бурени, а най-страшно изглеждаше разплисканата кръв по стълбите на мавзолея.
	На Малкълм му се догади, той затвори очи и застина неподвижно, докато усещането отмине. Остави Лира внимателно сред одеялата и излезе от лодката, където застана разтреперан в тревата и вдигна Аста на ръце. Сега, когато отново бяха заедно, Малкълм изведнъж се почувства потресен, натъжен, гузен и пораснал. Тя зарови котешкото си лице под брадичката му. И Аста беше пострадала, докато бяха разделени; един ден може би щяха да могат да поговорят за това, но в момента Малкълм се чувстваше прекалено виновен и изтерзан, че й е причинил подобна болка. Ако и тя беше изпитала същото като него, то несъмнено болката изпълваше всяка фибра от тялото й.
	— Не можехме да постъпим другояче — промълви тя.
	— Да, нямахме друг избор.
	— Така е.
	Дали да не измие кръвта от стълбите? Можеше ли да заличи следите от схватката? Побиха го студени тръпки.
	— Мал? Къде си?
	Гласът на Алис звучеше приглушено. Той надникна в лодката и видя, че лицето й е подпухнало от съня и все още е изцапано с кръв. Взе една от смачканите кърпи и я прокара по тревата, за да я намокри. Алис я прие мълчаливо и избърса очите и бузите си.
	След това слезе от лодката, стиснала устни от болка, разтреперана и с тракащи зъби, и се обърна да вземе Лира.
	Пелената й трябваше веднага да се смени. Самата Лира също беше сънена; вместо обичайното бодро гукане, сега хленчеше недоволно, а Панталеймон под формата на мишка лежеше отпуснато на гърдите й.
	— Бузите й са зачервени — каза Малкълм.
	— Сигурно е настинала. Останала е само една пелена. Няма да издържим още дълго по вода.
	— Ами…
	— Трябва да накладем огън, Мал. Трябва да я измием и нахраним.
	— Ще донеса дърва.
	Той посегна към греблото с намерението първо да го измие от кръвта и се ужаси.
	— Боже мили!
	— Какво?
	Греблото беше счупено. Ударите, които беше нанесъл през нощта, бяха сцепили дръжката. Тя още се крепеше на лопатката, но на косъм и дори най-лекото загребване щеше да я отчупи окончателно. Малкълм завъртя греблото в ръце, напълно втрещен.
	— Мал? Какво има? О, боже, какво е станало?
	— Греблото е счупено. Не мога да го използвам. Иска ми се… Де да имаше… — Всеки момент щеше да се разплаче.
	— Можеш ли да го оправиш?
	— Да, ако разполагах с работилница и инструменти.
	Алис се огледа.
	— Добре, всичко по реда си. Първо да запалим огън.
	— Мога да го използвам за подпалки — рече горчиво Малкълм.
	— Не. Иди да намериш дърва. Върви, Мал, имаме нужда от огън.
	Момчето погледна към Лира, която лежеше апатично с притворени очи, и Пан, немощно притиснат в бузата й — изглеждаше болна.
	Остави внимателно греблото в лодката.
	— Не го пипай. Ако се откърши докрай, ще е по-трудно да го поправя. Ще отида да потърся дърва за огъня.
	Пое с бавни неохотни крачки по баира към мавзолея и когато стигна до стълбите, ги изкачи, без да поглежда към кръвта. Отвори вратата, погледна почтително към ковчега, чийто капак взе предишната вечер, и каза тихо:
	— Добро утро, дами и господа. Отново се извинявам, но наистина се налага.
	Свали капака на друг ковчег, извини се на друг скелет и отново накладе огън. Няколко минути след това в тенджерата се топлеше последната им чиста вода и той отиде да търси в купа с колове нещо, с което да поправи греблото.
	Нямаше да е трудно да намери пръчка, за която да привърже дръжката. Трудно щеше да намери с какво да я завърже. Канап, корда, каквато и да е връв — но наоколо нямаше нищо подобно. Единственото, което изрови, беше парче ръждясала тел.
	Измъкна я от купа с коловете, изскубна я от дъските, за които беше закачена, и се зае да поправя греблото. Телта беше твърда и трудно се огъваше. Не успя да я стегне добре, но не разполагаше с друго. Достатъчно дълга беше, за да я увие няколко пъти, тъй че дори дръжката да се отчупеше напълно, щеше да остане в мрежата от тел.
	Ръцете му се издраха и почервеняха от ръждата. Изплакна ги в реката и забеляза, че лодката вече не е във водата, а стои изцяло на брега.
	— Нивото на водата спада — каза той.
	— Крайно време беше.
	Нямаше търпение да потегли, Алис също. След като Лира се нахрани, се качиха в лодката, Алис и детето се настаниха възможно най-удобно, и поеха отново по разлялата се река.


	Остатъкът от деня премина еднообразно под стоманеносивото небе, но успяха да изминат голямо разстояние по преценката на Малкълм. Водата наистина се отдръпваше и навлизаха в по-гъсто заселен район. Отляво и отдясно се виждаха къщи, пътища и магазини, и дори тук-таме хора, които газеха из наводнените улици.
	Греблото не беше стабилно и не загребваше добре, но сега не се налагаше да се бори с течението. Използваше го най-вече да насочва лодката и да я придържа близо до брега. Двамата с Алис се взираха напрегнато в сградите, покрай които минаваха, защото, макар и да не го изричаха на глас, се притесняваха за Лира.
	— Завий натам! — обади се изведнъж Алис и посочи към улица с магазинчета, разположени под прав ъгъл спрямо течението. Малкълм едва успя да обърне лодката и да върне назад — усещаше с всеки нерв в ръката си колко напряга греблото, но накрая се добра до канала, в който се беше превърнала улицата, и продължи покрай магазините.
	— Там! — посочи Алис към една аптека.
	Здрачаваше се, но вътре имаше човек. Малкълм се надяваше да не е крадец. Спря близо до вратата и почука на прозореца.
	— Вдигни Лира, за да я види — обърна се той към Алис.
	Мъжът в аптеката се приближи до вратата и погледна навън. Изглеждаше достатъчно дружелюбен, но също угрижен и зает.
	— Нуждаем се от лекарство! — извика Малкълм и посочи към Лира, която стоеше отпусната и цялата пребледняла в ръцете на Алис.
	Мъжът я видя, кимна и им показа с жест да заобиколят отзад. Тясна алея между аптеката и съседния магазин водеше до друга врата. Водата в аптеката беше на нивото на водата навън, до бедрата на Малкълм, както установи, когато слезе и завърза лодката за един улук. Толкова ледена беше, че сърцето му за малко да спре.
	— Влез с нас — обърна се той към Алис. — Ще му обясниш какво ни трябва.
	Взе Лира, докато момичето слезе от лодката, като изохка стреснато, щом стъпи в ледената вода. Малкълм влезе с бебето на ръце в магазина.
	— Дано нещата, които ни трябват, не са свършили — рече той.
	Мъжът ги заведе в малък кухненски бокс.
	— Какъв е проблемът? — попита той.
	— Това е сестричката ни — обясни Малкълм. — Болна е. Пороят ни отнесе и оттогава се грижим за нея. Но…
	Мъжът смъкна одеялото, за да види лицето на Лира, и допря опакото на дланта си до челото й.
	— На колко месеца е?
	— На осем — отговори Алис. — Свърши ни млякото на прах и няма с какво да я нахраним. Трябват ни и пелени, от онези за еднократна употреба. Всъщност ни трябва всичко, от което се нуждаят бебетата. И лекарства.
	— Накъде отивате?
	— Откакто стана наводнението, не можем да се приберем у дома в Оксфорд — обясни Малкълм. — Затова се опитваме да стигнем до Челси, където живее баща й.
	— Нали ви е сестра?
	— Да. Казва се Ели, аз съм Ричард, а това е Сандра.
	— Къде по-точно в Челси?
	Мъжът беше нервен, сякаш се ослушваше за нещо друго, докато Малкълм говореше.
	— Марч Роуд — изпревари го Алис. — Но бихте ли ни дали някои от нещата, които ни трябват? Нямаме пари да ви платим. Моля ви. Ужасно се тревожим за нея.
	Мъжът беше на възрастта на господин Полстед. Най-вероятно и той самият имаше деца.
	— Да отидем да видим какво е останало — каза той високо, но приповдигнатото му настроение беше фалшиво.
	Прецапаха през водата до предната част на аптеката, където завариха пълен хаос от плаващи шишенца, туби и подгизнали картонени кутии.
	— Не знам дали някога ще възстановим щетите — завайка се мъжът. — Почти цялата стока е съсипана… Първо трябва да й дадете от това. — Той протегна ръка към един висок рафт и свали шишенце с лекарство и малка лъжичка.
	— Какво е?
	— Ще й помогне. По една лъжичка през два часа. Зъбите й започнаха ли да растат?
	— Има два зъба — каза Алис. — И венците й са зачервени. Може би скоро ще поникнат и други.
	— Дайте й да дъвче от тези сухари. — Аптекарят извади кутия от рафта непосредствено над нивото на водата. — Какво още ви трябва?
	— Мляко на прах.
	— О, да, и с него имате късмет. Заповядайте.
	— Това е различно от онова, което носехме. По същия начин ли се приготвя?
	— Да, всички видове сухо мляко се приготвят по един и същ начин. Как топлите водата?
	— Кладем огън и я топлим в тенджера. Така топлим и водата, с която я мием.
	— Много находчиво. Впечатлен съм. Друго трябва ли ви?
	— Пелени?
	— Вярно. Само че те стоят на долните рафтове и всички кутии тук са мокри. Ще проверя дали в склада има други.
	Малкълм се опитваше да сипе от лекарството в лъжичката.
	— Би ли я взела за малко? — След това прошепна: — Тук има още някого. Аптекарят отиде да говори с него.
	— Дано не е горчиво, иначе ще го изплюе — каза Алис и сниши глас: — Видях жена. Крие се.
	— Хайде, Лира — подкани Малкълм. — Изправи се. Хайде, миличка, отвори уста.
	Той поднесе лъжичката с розовата течност до устните й. Лира се събуди и захленчи, а когато усети непознатия вкус, млясна с устни.
	— Вкусно ли е? Хайде, остана съвсем малко — настоя Малкълм.
	Алис гледаше напрегнато отраженията в стъклената витрина на шкафа с лекарствата.
	— Виждам ги. Той шепне нещо на жената… Тя излиза навън. Проклетници! Най-добре да тръгваме.
	Аптекарят се върна.
	— Заповядайте. Имаше няколко изостанали пакета. Трябва ли ви още нещо?
	— Може ли да вземем една от тези ролки лейкопласт? — попита Малкълм.
	— По-добре вземете пакет с нарязани лепенки.
	— Трябва ми да поправя нещо.
	— Добре, вземи я тогава.
	— Много мило от ваша страна, господине. Много ви благодарим.
	— А вие какво ще ядете?
	— Имаме бисквити и сандвичи — отвърна Малкълм, нетърпелив също като Алис да си тръгнат.
	— Ще отида до хранителния магазин в съседство да ви взема нещо. Колегата няма да възрази. Вие почакайте тук. Знаете ли какво? Не стойте в тази студена вода. Качете се на горния етаж да се стоплите.
	— Много ви благодарим, но трябва да тръгваме — каза Алис.
	— Не, не, малката трябва да се постопли. А и вие имате нужда от почивка.
	— Не, благодаря — отсече твърдо Малкълм. — Ще тръгваме. Много ви благодарим за всичко. Не искаме да се бавим.
	Аптекарят понечи отново да ги разубеждава, но те излязоха от аптеката и се качиха в лодката, мокри и премръзнали, и потеглиха незабавно.
	— Опитваше се да ни задържи, докато жена му отиде да викне полицията — каза Алис тихо, вперила поглед зад Малкълм, който насочи лодката обратно към основното течение. — Или Дисциплинарния съд.
	Щом се отдалечиха достатъчно, Малкълм свали ръждивата тел от греблото и го уви с лейкопласт. По-добре беше, отколкото с телта, но пак не загребваше хубаво и нямаше да издържи дълго. Но може пък да не им оставаше още много път. Сподели мислите си с Алис.
	— Ще видим — отвърна тя.


	С течение на вековете инженерите и строителите от Лондонската корпорация бяха измислили начин да се справят сравнително безпроблемно със сблъсъка между течението на реката и морския прилив. Нагоре по реката чак до Тедингтън нивото на водата се покачваше при прилив и спадаше при отлив, но само капитаните на кораби и собствениците на баркаси, чиито плавателни съдове пътуваха по реката и спираха на градските докове, обръщаха внимание на това.
	Наводнението обаче промени всичко. Два пъти на ден приливът прииждаше към устието на реката, а тя пресрещнеше с цялата си мощ морето и се опитваше да го изблъска обратно. Докато настанеше отливът, двете съперничещи си огромни водни маси вряха и кипяха в необуздан танц.
	За известно време всякакво движение по реката, с изключение на най-спешни случаи, беше спряно. Някои баркаси и лихтери удържаха на напорите, но много други се отскубнаха от пристаните и течението ги влачеше, блъскаше ги в стените на канали, в кейове, вълноломи и колоните на мостове, преобръщаше ги, потапяше ги или ги отнасяше до морето, където изчезваха завинаги.
	Много от мостовете в града пострадаха сериозно. Само Тауър Бридж и Уестминстър Бридж издържаха на стихията. Блакфрайърс, Батърси и Саутуорк се срутиха и отломките им се присъединиха към вихъра на двете блъскащи се водни маси. С моторницата, която беше наел, Бъд Шлезингер плаваше по бушуващата вода, оглеждаше царящия наоколо хаос и се опитваше да успокои собственика на лодката.
	— Водата е пълна с отломки! — крещеше мъжът. — Опасно е! Ще разбият корпуса!
	— Накъде е Челси? — провикна се Шлезингер от носа, където стоеше облегнат на перилата, за да не влиза дъждът в очите му.
	— По-надолу! Но трябва да спрем! Това е лудост!
	— Няма да спираме. Челси на левия или на десния бряг се намира?
	Собственикът ревна: „На левия“ и добави низ ругатни. Водата продължи да подмята лодката напред. И двата бряга, докъдето стигаше погледът на Шлезингер, се намираха под един-два метра вода. Отдясно, зад редица голи дървета, се простираше потопен парк, а отляво поредица от внушителни къщи и блокове със скъпи апартаменти се издигаха тихи и изоставени.
	— Забави ход — нареди Бъд и влезе в кабината на кърмата. — Да си чувал за Октобър Хаус?
	— Голямо бяло имение по-надолу… Какво прави този идиот?
	Мощен катер с корпус в синьо и охра ги приближи опасно отдясно. Моряк с дълъг прът, завършващ с кука, замахна към Шлезингер, но той се дръпна назад навреме. Морякът за малко да се прекатури, но се задържа за перилата и отново замахна с пръта. Шлезингер извади пистолет и стреля високо, за негов късмет уцели куката и я изби от ръката на моряка.
	— Не стреляй! — изкрещя собственикът на лодката и рязко намали скоростта. Катерът продължи напред, но срещна някакво препятствие във водата и пое назад. Бъд видя, че кормчията се опитва да обърне плавателния съд надясно. Очевидно нещо пречеше на витлата. Двигателят пищеше, корабът изостана и след няколко секунди вече се клатушкаше безпомощно зад тях.
	— Какви ги вършиш, по дяволите?!… — Кормчията в лодката на Бъд беше сащисан. — Не видя ли цветовете? Знаеш ли кои са?
	— Дисциплинарният съд на Консисторията — отвърна Бъд. — Трябва да стигнем до Октобър Хаус преди тях.
	— Пълна лудост! — Демонът на мъжа, вълчи шпиц, трепереше свит в краката в му.
	Собственикът поклати глава, но увеличи малко скоростта. Бъд избърса дъждовните капки от очите си и се огледа. Сред хаоса на водния ад в реката се носеха какви ли не неща и нямаше как да разбере дали някое от тях е лодка с момче, момиче и бебе.


	На половин километър по-надолу по течението корабчето на лорд Нюгънт се блъсна в пристан в подножието на тревиста поляна, водеща до голяма бяла сграда в класически стил. Пристанът, естествено, се намираше под вода и само носът на кораба се блъсна в него. Нямаше къде да завържат въжето, но Нюгънт веднага скочи на кея, потъна до кръста в леденостудена вода и тръгна с олюляване срещу силното течение към стабилна на вид барака, чиято предна част, блъскана от прииждащата река, беше осветена от анбарна лампа. Отвътре въпреки разразилата се буря и грохота на водата се чуваше шум: биене на чукове, бръмчене на бормашини, свистене като от турбина.
	Нюгънт стигна до бараката, все още във вода до колене, и стисна дръжката на вратата откъм сушата. Отвори я и нахълта вътре. Под ослепителния блясък на прожектори, несъмнено захранвани от генератор, неколцина мъже работеха по изящна дълга лодка. Нюгънт не видя много добре какво точно правят; вперил беше поглед в мъжа, клекнал на палубата при носа с оксижен в ръка.
	— Азриел! — извика той и забърза към него.
	Лорд Азриел вдигна маската от лицето си и се изправи удивен.
	— Нюгънт? Ти ли си? Какво правиш тук?
	— Тази лодка готова ли е за плаване?
	— Да, но…
	— Ако искаш да спасиш дъщеря си, трябва да я изкараш веднага. Ще ти обясня по пътя. Не бива да губим нито миг.

	* * *

	„Красивата дивачка“ се озова в Лондон по време на прилива и последиците за лодката бяха сериозни. Водната стихия я подмяташе и блъскаше насам-натам, плискаха я вълни и я подхващаха въртопи, но Малкълм успяваше да държи сравнително прав курс. При всяко рязко подмятане обаче се чуваше силно изскърцване, сякаш някои от дъските поддават. Де да можеше да спре…
	Но не можеха да спрат. Нямаше къде да спрат. Сякаш приливът не беше достатъчен, изви и вятър, който вдигаше водата на високи вълни с бели гребени и хвърляше пръски навсякъде. Небето, сиво и схлупено цял ден, сега беше превзето от големи буреносни облаци. Малкълм се оглеждаше непрекъснато за подходящо място, където да изкара лодката на брега, за да види какво е това страховито скърцане, което се чуваше дори при силния вой на вятъра. Вече дори го усещаше — първоначално лекото усукване, предизвикало известни съмнения в целостта на корпуса, се засилваше все повече с плисъка на всяка следваща вълна.
	— Мал… — извика Алис.
	— Знам. Дръж се!
	Прелетяха покрай величествен палат, разположен толкова навътре в просторна градина, че едва се виждаше в дъжда, покрай улици с елегантни тухлени къщи, покрай красив параклис. Щом зърнеше подходящо за спиране място, Малкълм забиваше греблото във водата и се опитваше да насочи лодката натам, но безуспешно — отгоре на всичкото сега и залепената с лейкопласт дръжка се разхлабваше.
	Сред дъжда и пръските успя да различи четири високи комина на южния бряг, издигащи се в ъглите на огромна, подобна на скала сграда. Дали наближаваха Челси? И дори да бяха стигнали там, как щяха да спрат?
	Алис държеше здраво Лира. Малкълм изпита прилив на силна обич към двете момичета и безкрайно съжали, че ги забърка в тази каша. Но точно сега не можеше да мисли за това, защото воят на вятъра и барабаненето на дъжда бяха заглушени от пронизителното пищене на сирена някъде отзад — приличаше на писъка на морска птица, подмятана от въздушните течения. Алис напрягаше очи да види какво става, стиснала Лира до гърдите си и вдигнала ръка на челото заради дъжда. В това време някъде напред прозвуча звън на камбани.
	Вятърът носеше и други звуци — рев на двигател, скърцането и трясъците на огромни дървени корпуси, удрящи се един в друг, викове на хора. Малкълм не можеше да им обърне внимание точно сега. Лодката го тревожеше до полуда — разпадаше ли се?
	Изведнъж нещо ги удари силно отзад: кораб — Малкълм чу рева на двигателя, когато витлата се издигнаха от водата, а също и писъка на Алис, след което усети ударната вълна от падането на витлата обратно във водата. Малката лодка се озова притисната в кораба.
	— Какви ги вършат? — изкрещя Алис, ала вятърът отнесе думите й като сухи листа. Последва нов удар, когато катерът с корпус, боядисан в синьо и охра, избута лодката настрани. „Красивата дивачка“ се килна, блъсната от голяма вълна, но успя да се изправи.
	Малкълм напрегна цялата останала му сила, натисна здраво греблото и задъхан, се молеше то да издържи още малко. Греблото обаче се счупи окончателно. Той грабна безполезната лопатка и я метна силно назад. Трясък от счупено стъкло ли чу? Гневен вик?
	Не можа да разбере, защото в този момент долови пискливото бръмчене на друг двигател. Моторницата връхлетя отдясно и се удари в катера — Малкълм не виждаше нищо заради шибащия лицето му дъжд и се ориентираше единствено по данданията от шумове и бясното клатене на лодката.
	Прогърмя изстрел, последван от още два, след това други четири от различно оръжие. Усети разтърсващ удар и ледената вода започна да нахлува в лодката, нищо вече не можеше да я спре.
	Нещо удари счупената лодка, този път отдясно, и мощен глас извика:
	— Подай ми я!
	Лорд Азриел…
	Малкълм избърса очи и видя, че Алис дърпа Лира далеч от протегнатите ръце.
	— Алис! Всичко е наред! Дай му я!
	Алис го погледна объркано и той закима енергично.
	— Дай ми я! — избоботи отново басовият глас и Алис вдигна пищящата Лира към мъжките ръце, които я поеха и я прибраха, а преди Алис да успее да помръдне, сграбчиха и нея за китките и я издърпаха нагоре сякаш тежеше не повече от бебето. Бен, превърнал се в малка маймунка, се беше вкопчил в кръста й.
	Катерът се върна назад и отново блъсна „Красивата дивачка“. Ударът беше смъртоносен и смелата малка лодка се пукна като яйце. Малкълм и Аста извикаха покрусено.
	— Идвай, момче! — нареди басовият глас.
	Застанал във вода до колене, Малкълм вдигна раницата. Трудно беше да я повдигне с една ръка, а и лорд Азриел я отблъсна:
	— Не ставай глупав!
	— Първо вземете раницата! — настоя Малкълм.
	Алис му заприглася:
	— Вземете я! Вземете я!
	Силните ръце издърпаха раницата и Малкълм остана в потъващата лодка с Аста като змия, увила се плътно около крака му. В този миг мощна длан се вкопчи в дясната му ръка и издърпа и него. Малкълм се стовари на дървената палуба толкова силно, че си изкара въздуха, но не откъсна насълзени очи от малката си лодка, която, разбита на парчета, си отиде завинаги.
	След това останаха само силният шум и клатенето на моторницата по бушуващата вода. Малкълм допълзя до Алис, повлякъл раницата, и двамата седнаха вкопчени един в друг с детето между тях, а трите демона се сгушиха заедно. Внезапно лодката спря да се клати, двигателят утихна и се озоваха в просторна барака с анбарни лампи.
	Умора обгърна Малкълм от главата до петите.
	Азриел се разкрещя:
	— Какво, по дяволите, си мислеше? Това не е игра!
	Малкълм опита да събере сили, за да се изправи и да отговори, но беше изцеден докрай. Вместо него Алис се надигна с мъка и застана пред лорд Азриел със стиснати юмруци, а демонът й Бен се превърна във вълк, наежи се и оголи зъби до нея. Гласът й удряше като камшик.
	— Игра ли? Мислите, че сме си играли? Мал реши да доведе Лира при вас, защото навсякъде другаде беше в опасност. Аз бях против, тъй като смятах, че начинанието е невъзможно, но той държи на думата си и науми ли си нещо, го изпълнява. Не го познавате и нямате право да задавате такива глупави въпроси! Играели сме си! Как смеете дори да си го помислите? Ако ви разкажа и половината от нещата, които Мал направи, за да останем живи и здрави, няма да повярвате на ушите си. Дори не можете да си ги представите. Вярвам на всичко, което каже Мал. Я престанете да се хилите!
	Малкълм едва държеше очите си отворени. Дори си мислеше, че сънува. Но изражението на лорд Азриел — развеселено и изпълнено с възхищение от Алис, беше твърде истинско, за да е сън. Той стъпи с мъка на крака и каза дрезгаво:
	— Академично убежище. Искахме да я заведем в „Джордан“, но водата ни отнесе, а и не знаем думите на латински. Затова решихме, че вие… — Той протегна с треперещи пръсти бялата картичка, която намери в лодката.
	Лира ревеше с цяло гърло. Малкълм се стремеше да стои изправен, но му беше неимоверно трудно. Миг преди да припадне, чу някой да казва:
	— Момчето кърви… простреляно е…


	Свести се на друго място — тясно, топло, осветено от сиянието на контролно табло и близо до бръмчащия двигател на джирокоптер. Лявата му ръка гореше от болка. На какво ли се дължеше?
	Някой стисна дясната му длан. Алис.
	— Къде е Лира? — успя да издума той.
	Момичето посочи към пода. Лира лежеше увита като мумия и спеше дълбоко с Пан около врата си в облика на малка зелена змия.
	Аста, която сега беше котка, лежеше в скута на Малкълм. Той опита да я погали с лявата си ръка, но го прониза още по-силна болка. Аста стана и отърка лице в неговото.
	— Къде сме? — попита той.
	— В джирокоптер. Той го управлява.
	— Къде отиваме.
	— Не каза.
	— Къде е раницата?
	— Зад краката ти.
	Малкълм я напипа с дясната ръка: беше непокътната. Докосна внимателно лявата си ръка и установи, че предмишницата му е увита с груба превръзка.
	— Какво стана? — попита той.
	— Простреляха те.
	Джирокоптерът се тресеше и люшкаше, но Алис изглеждаше достатъчно спокойна и Малкълм реши, че няма защо да се тревожи. Двигателят бръмчеше толкова силно и толкова наблизо, че трудно се чуваха. Момчето се облегна на твърдата седалка и отново заспа.
	Алис го намести по-удобно, за да не се събуди със схванат врат. През бученето на двигателя чу Азриел да крещи нещо и като че ли долови името си. Наведе се напред и извика:
	— Какво? Не ви чувам!
	На седалката до Азриел седеше друг мъж, някакъв слуга. Той се обърна, подаде й слушалки, показа й как да ги сложи и да придърпа микрофона към устата си. Изведнъж Алис чу ясно гласа на лорд Азриел.
	— Слушай внимателно и не ме прекъсвай. Заминавам за известно време. Когато се върна, искам да намеря детето живо и здраво, затова с Малкълм трябва да си мълчите и да не се набивате на очи. Разбираш ли какво имам предвид?
	— За глупачка ли ме вземате?
	— Не, но си още млада и неопитна. Върни се в „Пъстървата“. Знам, че работиш там, видях те. Върни се там и продължи да живееш постарому. Не казвай никому за случилото се. Можеш да говориш с Малкълм, разбира се, но никой друг не бива да разбира, освен ректора на колежа „Джордан“. Той е добър човек, можеш да му се довериш. Отвсякъде дебнат опасности, които само чакат водата да се отдръпне.
	— За Магистратурата ли говорите? Те защо искат Лира?
	— Нямам време за обяснения. Но знай, че ще те наблюдават, ще наблюдават и Малкълм, затова за известно време стойте далеч от Лира. Бих я взел с мен на север, където опасностите се виждат отдалеч, но няма да го направя.
	— Защо?
	— Защото си е намерила чудесни закрилници тук. Явно е късметлийка.
	Лорд Азриел не каза нищо повече и Алис свали слушалките, наведе се и докосна Лира по челото, но детето спеше спокойно и нямаше температура. Хрътката Бен близна изумруденозелената змийска глава на Панталеймон, а Алис хвана Малкълм за дясната ръка и затвори очи.


	Сякаш само след миг започнаха да се спускат. Стомахът на Малкълм се обърна и той стегна здраво мускули. Неприятното усещане обаче трая едва няколко секунди, след което джирокоптерът кацна. Бръмченето на двигателя се промени, стана по-тихо и накрая спря изцяло. Ушите на Малкълм звънтяха, но все пак чу барабаненето на дъжда по джирокоптера и гласа на лорд Азриел:
	— Торолд, остани тук и пази машината. Аз се връщам след десет минути.
	След това се обърна назад и рече:
	— Елате с мен. Вземете детето и проклетата раница.
	Алис намери вратата отстрани, взе Лира и слезе. Малкълм се измъкна от същата страна с раницата в ръка и излезе на пронизващия вятър и дъжда.
	— Насам — посочи лорд Азриел и тръгна бързо.
	Проблесна светкавица и Малкълм видя величествена сграда с каменни стени, кули и островърхи покриви.
	— Къде сме? — попита Алис.
	— В Оксфорд. Мисля, че това е площад „Радклиф“.
	Лорд Азриел ги изчака в края на тясна уличка под светлината на примигваща газена лампа. Всичко наоколо блещукаше от дъжда, а черната коса на лорда лъщеше като камък.
	— Дай ми детето — каза той.
	Алис му подаде внимателно Лира. Демонът му, могъщият снежен леопард, поиска да я види и той се наведе, за да може демонът да огледа отблизо спящото дете. Малкълм намести раницата тромаво и се сети нещо. Така и не беше успял да даде на Лира играчката, която й беше направил, но може би…
	— Това колежът „Джордан“ ли е? — попита той.
	— Да. Елате.
	Азриел тръгна по уличката и след стотина метра извади от джоба си ключ и отвори врата в стената отдясно.
	Малкълм и Алис го последваха през голяма градина, граничеща с две сгради. В една от тях светеха големи готически прозорци и се виждаха лавици със стари книги. Лорд Азриел тръгна право към висока каменна стена в ъгъла и мина през тесен проход, осветен, също като уличката отвън, от мъждукаща жълта лампа.
	Спря пред голяма врата, разположена между два елегантни еркерни прозореца, и почука силно. Въпреки парещата болка в лявата ръка Малкълм бръкна в раницата за алетиометъра. Когато го извади, черното кадифе, в което беше увит, се разгърна и златистият инструмент проблесна на слабата светлина.
	— Какво е това? — попита Азриел.
	— Подарък за Лира — отвърна Малкълм и го пъхна в одеялото на детето.
	Отвътре се чу въртене на ключ, изщракване на резе и тъкмо когато в небето избоботи гръмотевица, вратата отвори достолепен мъж с лампа в ръка. Той ги погледна слисан.
	— Азриел? Нима това си ти! Влизайте бързо.
	— Оставете лампата, ректоре. На масата… Да, там е добре.
	— Какво, за бога…?
	Когато ректорът се обърна, лорд Азриел сложи детето в ръцете му и преди мъжът да успее да възрази, каза:
	— _Secundum legem de refugio scholasticorum, protectionem tegimentumque huius collegii pro filia mea Lyra nomine reposco._* Грижете се за нея.
	[* Според закона за академично убежище, който се отнася за колегията, искам защита за моята дъщеря на име Лира. — Б.ред.]
	— Академично убежище? За това дете?
	— За дъщеря ми Лира, както вече казах.
	— Но тя не е учен!
	— Е, значи ще трябва да я изучите.
	— А тези двамата?
	Азриел се обърна и погледна към Малкълм и Алис, мокри до кости, разтреперани, мръсни, изтощени и изцапани с кръв.
	— Ценете ги високо — отвърна лордът и си тръгна.
	Малкълм се олюля и се свлече. Алис го подхвана и го положи на турския килим. Ректорът затвори вратата. В настъпилата тишина Лира се разплака.
P>
	Моряци смели, платна приберете.
	Тих пристан открихме, котва пуснете.
	От товара тежък кораба да облекчим,
	да го стегнем добре и да продължим
	с попътен вятър, платната подел,
	на дългия път към крайната цел.
@	Едмънд Спенсър,
@	„Кралицата на феите“, 1, XII, 42
P$
