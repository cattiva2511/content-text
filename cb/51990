P>
	Ред върби печални, неми,
	на тях гарвани черни, големи.

	Беше пролет… Тук на самота
	две души доведе любовта.

	Мила среща, сълзи и милувки,
	клетва вечна, огнени целувки…

	Сладки думи и обич, и щастие —
	всичко листа спазиха с участие.

	Като дойдат пак да си говорят
	с радост листи всичко да повторят.

	Със спомени да им сгреят блянът
	да не би мечти им да увя’нат.

	Цяло лято ги върби чакаха —
	влюбени сърца се не върнаха…

	Ред върби, печални, неми,
	на тях гарвани черни, големи…

	Ширно поле, тишина и сняг,
	и самотен вранен грак…
P$
